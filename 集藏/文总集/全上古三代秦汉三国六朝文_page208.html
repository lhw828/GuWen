<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 208 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 208 页/共 658 页
  </h1>
  <div class="content">
   晏，（《魏志·仓慈传》但作「」，无「晏」字。）字元俊，鲁国人。为济南相。正始中迁散骑常侍谏议大夫，拜大鸿胪。
　　◇奏谏齐王
　　《礼》：「天子之宫，有斫砻之制，无朱丹之饰。」宜循礼复古。今天下已平，君臣之分明，陛下但当不懈于位，平公正之心，审赏罚以使之，可绝后园习骑乘马，出必御辇乘车，天下之福，臣子之愿也。（《魏志·齐王芳纪》）
　　◎邓艾
　　艾字士载，初名范，字士则，义阳棘阳人，为典农功曹，司马懿辟为太傅掾，迁尚书郎，出参征西军事，迁南安太守。嘉平初封关内侯，加讨寇将军，历城阳汝南二郡太守，迁兖州刺史，加振威将军。高贵乡公即位，进封方城亭侯，征拜长水校尉，进封乡侯，行安西将军假节，领护东羌校尉，迁镇西将军、都督陇右诸军事，进封邓侯，迁征西将军。景元四年蜀平，拜太尉，寻槛车征，为卫所斩。
　　◇上言宜割右贤王刘豹部为二国
　　戎狄兽心，不以义亲，强则侵暴，弱则内附，故周宣有犭严狁之寇，汉祖有平城之围。每匈奴一盛，为前代重患。自单于在外，莫能牵制长卑。诱而制之，使来入侍。由是羌夷失统，合散无主。以单于在内，万里顺轨。今单于之尊日疏，外土之威浸重，则胡虏不可不深备也。闻刘豹部有叛胡，可因叛割为二国，以分其势。去卑功显前朝，而子不断业，宜加其子显号，使居雁门。离国弱寇，追录前勋，此御边长计也。（《魏志·邓艾传》）
　　◇又陈羌胡事
　　羌胡与民同处者，宜以渐出之，使居民表崇廉耻之教，塞奸宄之路。（《魏志·邓艾传》）
　　◇上言积粟
　　国之所急，惟农与战。国富则兵强，兵强则战胜。然农者，胜之本也。孔子曰「足食足兵」，食在兵前也。上无设爵之劝，则下无财畜之功。今使考绩之赏，在于积粟富民，则交游之路绝，浮华之原塞矣。（《魏志·邓艾传》）
　　◇上言攻剑阁未，克宜走阴平道
　　今贼摧折，宜遂乘之，从阴平由邪径经汉德阳亭趣涪，出剑阁西百里，去成都三百馀里，奇兵冲其腹心。剑阁之守必还赴涪，则会方轨而进：剑阁之军不还，则应涪之兵寡矣。军志有之曰：「攻其无备，出其不意。」今掩空虚，破之必矣。（《魏志·邓艾传》）
　　◇上言平蜀後事宜
　　兵有先声而后实者，今因平蜀之势以乘吴，吴人震恐，席卷之时也。然大举之后，将士疲劳，不可便用，且徐缓之。留陇右兵二万人，蜀兵二万人，煮盐兴冶，为军农要用，并作舟船，豫顺流之事，然后发使告以利害，吴必归化，可不征而定也。今宜厚刘禅以致孙休，安士民以来远人，若便送禅于京都，吴以为流徙，则于向化之心不劝。宜权停留，须来年秋冬，比尔吴亦足平。以为可封禅为扶风王，锡其资财，供其左右。郡有董卓坞，为之宫舍，爵其子为公侯，食郡内县，以显归命之宠。开广陵、城阳以待，吴人则畏威怀德，望风而从矣。（《魏志·邓艾传》）
　　◇重言
　　衔命征行，奉指授之策，元恶既服；至于承制拜假，以安初附，谓合权宜。今蜀举众归命，地尽南海，东接吴会，宜早镇定。若待国命，往复道途，延引日月。《春秋》之义，大夫出疆，有可以安社稷利国家，专之可也。今吴未宾，势与蜀连，不可拘常以失事机。兵法进不求名，退不避罪，艾虽无古人之节，终不自嫌以损于国也。（《魏志·邓艾传》。案：已上二篇《本传》作「言于司马文王」，不云为书，然自蜀远言，当是笺记。）
　　◇书诱诸葛瞻
　　若降者，必表封琅邪王。（《华阳国志》七）
　　◇报后主降书
　　王纲失道，群英并起，龙战虎争，终归真主，此盖天命去就之道也。自古圣帝，爰逮汉魏，受命而王者，莫不在乎中土。河出《图》，洛出《书》，圣人则之，以兴洪业，其不由此，未有不颠覆者也。隗嚣凭陇而亡，公孙述据蜀而灭，此皆前世覆车之鉴也。圣上明哲，宰相忠贤，将比隆黄轩，侔功往代。衔命来征，思闻嘉响，果烦来使，告以德音，此非人事，岂天启哉？昔微子归周，实为上宾；君子豹变，义存大易；来辞谦冲，以礼舆榇。皆前哲归命之典也。全国为上，破国次之，自非通明智达，何以见王者之义乎？（《蜀後主传》注引王隐《蜀记》）
　　◎王弼
　　弼字辅嗣，山阳人。正始中为尚书郎，有《周易注》六卷，《略例》一卷，《老子注》二卷，集五卷。
　　◇戏答荀融书
　　夫明足以寻极幽微，而不能去自然之性。颜子之量，孔父之所豫在，然遇之不能无乐，丧之不能无哀。又常狭斯人，以为未能以情从理者也。而今乃知自然之不可革。足下之量，虽已定乎胸怀之内，然而隔逾旬朔，何其相思之多乎？故知尼父之于颜子，可以无大过矣。（《魏志·锺会传》注引何劭为《王弼传》）
　　◇难何晏圣人无喜怒哀乐论
　　圣人茂于人者神明也。同于人者五情也；神明茂故能体冲和以通无，五情同故不能无哀乐以应物。然则圣人之情，应物而无累于物者也，今以其无累，便谓不复应物，失之多矣。（同上）
　　◎武申
　　申，嘉平初为魏郡丞。
　　◇奏论锺毓为出母服
　　《礼》：「出妻之子为母周。」《记》曰：「为父后者无服。」案如《记》言，盖谓族别家异，自有主后者无服，非谓毓出母无缌麻之亲还毓家者也。《礼》：「姑姊妹女子子无主后者，不为降，哀其无继也。」（《通典》九十四。嘉平元年，魏郡太守锺毓为父后，以出母无主后迎还，辄自制服。郡丞武申奏，成洽难，吴商答。）
　　◎阮武
　　武字文业，陈留尉氏人，仕至清河太守，有正（《御览》作《政论》五卷。）
　　◇正论
　　裁国无利器，犹以铅刀而望其巧。（《北堂书钞》二十七，《御览》三百四十六）
　　交游之党，为驰骛之所废。（《文选·广绝交论》注）
　　世多善弩而拙于弓。弓无法准，故任巧由意；弩有法准，故易为善。（《御览》三百四十八）
　　夫交游者，俦党结于家，威权倾其国。或以利厚而比，或以名高相求。同则誉广，异则毁深。朝有两端之议，家有不协之论。至令父子不同好，兄弟异交友。破和穆之道，长争讼之源。（《御览》四百六）
　　渔人张网于渊，以制吞舟之鱼；明主张法于天下，以制强梁之人。立法以堤民，百姓不能干；立防以堤水，江河不能犯。（《御览》六百三十八）
　　虽金玉满堂，明宝满室，饥不为饱，非国之用。（《御览》八百二）
　　◎阮籍（一）
　　籍字嗣宗，武族子。为从事中郎。正元初封关内侯，寻为步兵校尉。景元四年卒。有集十三卷。
　　◇东平赋
　　夫九州有方圆，九野有形势，区域高下，物有其制：开之则通，塞之则否；流之则行，壅之则止；崇之则成丘陵，污之则为薮泽；逶迤漫衍，绕以大壑。及至分之国邑，树之表物，四时仪其象，阴阳畅其气，傍通回荡，有刑有德，云升雷动，一叫一默；或由之安（一作「观」），乃用（一作「由」）期（一作「斯」）惑（一作「或」）若观夫隅隈之缺，幽荒之途，忽（一作氵勿）漠之域，穷野之都；奇伟谲诡，不可胜图。乃有遍游之士，浩养之雅，凌惊飙，蹑浮霄，清浊俱逝，吉凶相招。是以伶伦游凤于昆仑之阳，邹子翕温于黍谷之阴，伯高登降于尚季之上，羡门逍遥于三山之岑；上敖玄圃，下游邓林。凤鸟自歌，翔鸾自舞，嘉谷蕃殖，匪我稷黍。其厄陋则有横术之场，鹿豕之墟，匪修洁之攸丽，于秽累之所如。西则首仰阿甄，傍通戚蒲，桑间濮上，淫荒（一作「风」）所庐。三晋纵横，郑卫纷敷，豪俊凌属，徒属留居。是以强御横于户牖，怨毒奋于床隅，仍乡（一作「渺」）饮（一作「欲」）而作慝，岂待久而发诸。土（缺）惟中，刘王是聚。高危临城，穷川带宇。叔氏婚族，实在其湄。背险向水，垢污多私。是以其州闾鄙邑，莫言或非。殪情戾虑，以殖厥资。其土田则原壤芜荒，树艺失时，畴亩不辟，荆棘不治。流潢馀溏，洋溢靡之。东当三齐，西接邹鲁。长涂千里，受兹商旅。力间为率，（音帅。）师使以辅。骄仆纤邑，于焉斯处。川泽捷径，洞庭荆楚。遗风过（缺）是径是宇。由而绍俗，靡则靡观。非夷罔式，导斯作残。是以其唱和矜势，背理向奸。向气逐利，因（一作囚）畏惟愆。其居处壅翳蔽塞，窕邃弗章。倚以陵墓，带以曲房。是故居之则心昏，言之则志哀。悸罔徙易，靡所寤怀。其外有浊河萦其溏，清济荡其樊。其北有连冈，山施靡崎岖。山陵崔巍，云电相干。长风振厉，萧条太原。其南则浮汶湛湛，行潦成池。深林茂树，蓊郁参差。群鸟翔天，百兽交驰。
　　虽黔首不淑兮，党山泽之足弥。古哲人之微（一作「攸」。）贵兮，好政教之有仪。彼玄真之所宝兮，乐寂寞之无知。咨闾阎之散感兮，因回风以扬声。瞻荒榛之无秽兮，顾东山之葱青。甘丘里之旧言兮，发新诗以慰情。信严霜之未滋兮，岂丹木之再荣。《北门》悲于殷忧兮，《小弁》哀于独诚。鸥端一而慕仁兮，何淳朴之靡逞；彼羽仪之感志兮，矧伊人之匪灵。时忄敝悃以遥思兮，飙飘遥以欲归。钦丕游于陵颠兮，举斯群而竞飞。物修（一作「循」。）化而神乐兮，宁遐观之可追。乘松舟以载险兮，虽无维而自絷。骋骅骝于狭路兮，顾蹇驴而弗及。资章甫以游越兮，见犀光而先入。被文绣而贸戎兮，识旃裘之必袭。奉淳德之平和兮，孰斯邦之可集。将言归于美俗兮，请王子与俱游。漱玉液之滋怡兮，饮白水之清流。遂虚心而後已兮，又何怀乎患忧。重曰：嘉年时之淑清兮，美春阳以肇夏。托思飙而载行兮，因形骸以成驾。遵间维（犹言坤维。）而长驱兮，问迷罔于菀风。玄云兴而四周兮，寒雨沦而下降。忽一寤而丧轨兮，蹈空虚而遂征。扶摇蔽于合墟兮，咸池照乎增城。欣煌熠（一作「耀」。）之朝显兮，喜太阳之炎精。测虚舟以遑思兮，聊逍遥于清溟。谨玄真之谌训兮，想至人之有形。绣靡睹其纷错兮，虑弥远而度逼。并旋轸于畎浍兮，若空桑之可即。言淫衍而莫止兮，心绵绵而未息。集舒（一作「书」。）诰以鉴戒兮，赐（一作「帐」。）众诲之难测。神遥遥以抒归兮，畏双环之在侧。咨禽鸟之不群兮，悼悠悠之无极。感藜藿之易修兮，摄左右之相誉。惧从风而永去兮，托颛顼于鲋隅。虽琴瑟之毕存兮，岂声曲之复舒？虑遨游以觌奇兮，彼上腾其焉如？纷ㄙ暧以乱错兮，漫浩漾而未静。理都缪而改据兮，竦端委而自整。制规矩以仪衡兮，占我龟以观省。眺兹舆之所撤兮，实斯近而匪远。岂三年之无问兮，将一往而九反。顾杲日之初开兮，驰曲陵而饰容。时零落之飘遥兮，试枯菀之必从。释辽遥之阔度兮，习约结之常契。巡襄城之间收兮，诵纯一之遗誓。被风雨之沾濡兮，安敢轩翥而游署。窃悄悄之眷贞兮，泰恬淡而永世。岂淹留以为感兮？将易貌乎殊方。乃择高以登栖兮，永欣欣而乐康！
　　◇首阳山赋
　　正元元年秋，余尚为中郎，在大将军府，独往南墙下，北望首阳山，作赋曰：
　　在兹年之末岁兮，端旬首而重阴。风《风王》回以曲至兮，雨旋转而纤襟。蟋蟀鸣乎东房兮，鹈号乎西林，时将暮而无俦兮，虑凄怆而感心。振沙衣而出门兮，缨委绝而靡寻。步徙倚以遥思兮，喟叹息而微吟。将修饰而欲往兮，众齿差齿差而笑人。静寂寞而独立兮，亮孤植而靡因。怀分索之情一兮，秽群伪之射真。信可实而弗离兮，宁高举而自傧。聊仰首以广ぽ兮，瞻首阳之罔岑。树丛茂以倾倚兮，纷萧爽而扬音。下崎岖而无薄兮，上洞彻而无依。凤翔过而不集兮，鸣枭群而并栖。遥逝而远去兮，二老穷而来归。实囚轧而处斯兮，焉暇豫而敢诽。嘉粟屏而不存兮，故甘死而采薇。彼背殷而从昌兮，投危败而弗迟；此进而不合兮，又何称乎仁义？肆寿夭而弗豫兮，竞毁誉以为度。察前载之是云兮，何美论之足慕。苟道求之在细兮，焉子诞而多辞？且清虚以守神兮，岂慷慨而言之？托言于夷齐，其思长，其旨远。
　　◇鸠赋
　　嘉平中得两鸠子，常食以黍稷，后卒为狗所杀，故为作赋。（《艺文类聚》九十一。）
　　伊嘉年之茂惠，洪肇恍惚以发蒙。有期缘之奇鸟，以鸣鸠之攸同。翔雕木以胎隅，寄增巢于裔松；翕云雾以消息，游朝阳以相从。旷逾旬而育类，嘉七子之修容。始戢翼而树羽，遭金风之萧瑟。既颠覆而靡救，又振落而莫弼。陵桓山以徘徊，临旧乡而思入；扬哀鸣以相送，悲一往而不集。终飘遥以流离，伤弱子之悼栗。何依恃以育养？赖兄弟之亲戚。背草莱以求仁，托君子之静室。甘黍稷之芳饣喜，安户牖之无疾。洁文襟以交颈，坑华丽之艳溢。端妍姿以鉴饰，好威仪之如一。聊俯仰以逍遥，求爱媚于今日。何飞翔之羡慕，愿投报而忘毕。值狂犬之暴怒，加楚害于微躬。欲残没以麋灭，遂捐弃而沦失。
　　◇猕猴赋
　　昔禹平水土而使益驱禽，涤荡川谷兮栉梳山林，是以神奸形于九鼎而异物来臻。故丰狐文豹释其表，间尾驺虞献其珍；夸父独鹿祓其豪，青马三骓弃其群。此以其壮而残其生者也。若夫熊犭旦之游临江兮，见厥功以乘危。夔负渊以肆志兮，杨震声而缺皮。处闲旷而或昭兮，何幽隐之罔随。鼷畏逼以潜身兮，穴神丘之重深。终或饵以求食兮，焉凿之而能禁？诚有利而可欲兮，虽希觌而为禽。故近者不称岁，远者不历年；大则有称于万年，细者（则为）笑于目前。
　　夫猕猴直其微者也，犹系累于下陈。体多似而匪类，形乘殊而不纯。外察慧而内无度兮，故人面而兽心，性褊浅而干进兮，似韩非之囚秦。扬眉额而骤申兮，似巧言而伪真。藩从後之繁众兮，犹伐树而丧邻。整衣冠而伟服兮，怀项王之思归，耽嗜欲而眄视兮，有长卿之妍姿。举头吻而作态兮，动可增而自新。沐兰汤而滋秽兮，匪宋朝之媚人。终蚩弄而处绁兮，虽近习而不亲。多才伎其何为？固受垢而貌侵。姿便捷而好技兮，超超腾跃乎岑岩。既（缺）东避兮，遂中冈而被寻。婴徽缠以拘制兮，顾西山而长吟。缘榱桷以容与兮，志岂忘乎邓林？庶君子之嘉惠，设奇视以尽心。且须臾以永日，焉逸豫而自矜？斯伏死于堂下，长灭没乎形神。（本集，又略见《艺文类聚》九十五，《北堂书钞》一百五十八，《初学记》二十九）
　　◇清思赋
　　余以为形之可见，非色之美；音之可闻，非声之善。昔黄帝登仙于荆山之上，振咸池于南口之罔，鬼神其幽，而夔牙不闻其章。女娃耀荣于东海之滨，而翩翻于洪西之旁，林石之陨从，而瑶台不照其光。是以微妙无形，寂寞无听，然后乃可以睹窈窕而淑清。故白日丽光，则季后不步其容；锺鼓阊铪，则延子不扬其声。
　　夫清虚寥廓，则神物来集；飘遥恍惚，则洞幽贯冥；冰心玉质，则激洁思存；恬淡无欲，则泰志适情。伊衷虑之遒好兮，又焉处而靡逞？寒风迈于黍谷兮，诲子而游。申孺悲而毋归兮，吴鸿哀而象生。兹感激以达神，岂浩漾而弗营？志不觊（一作「凯」。）而神正，心不荡而自诚。固秉一而内修，堪粤止之匪倾。惟清朝而夕晏兮，指蒙汜以永宁。是时羲和既颓，玄夜始扃。望舒整辔，素风来征。轻帷运，华茵肃清。彭蚌微吟，蝼蛄徐鸣。望南山之崔巍兮，顾北林之葱菁。大阴潜乎後房兮，明月耀乎前庭。乃申展而缺寐兮，忽一悟而自惊。
　　焉长灵以遂寂兮，将有歙乎所之。意流荡而改虑兮，心震动而有思。若有来而可接兮，若有去而不辞。嗟忄（一作「博」。）贱而失庚，（一作「心恍忽而失度」。）情散越而靡治。岂觉察而明真兮，诚云梦其如兹。惊奇声之异（缺「造」）兮，鉴殊色之在斯。开丹桂（「桂」一作「山」。）之琴瑟兮，聆崇陵之参差。始徐唱而微响兮，情悄慧以委。
　　遂招云以致气兮，乃振动而大骇。声《风》々以洋洋，若登昆仑而临西海。超遥茫渺，不能究其所在。心漾漾而无所终薄兮，思悠悠而未半。邓林殪于大泽兮，钦邳悲于瑶岸。徘徊夷由兮，猗靡广衍；游平圃以长望兮，乘修水之华。长思肃以永至兮，涤平衢之大夷。循路旷以径通兮，辟闺闼而洞闱。羡要眇之飘游兮，倚东风以扬晖。沐洧渊以淑密兮，体清洁而靡讥。厌白玉以为面兮，披（《御览》八作「霏」。）丹霞以为衣。袭九英之曜精兮，瑶光以发微。《御览》三百八十一作「发辉」。服倏煜以缤纷兮，纟卒众采以相绥。色熠熠以流烂兮，纷杂错以葳蕤。象朝云之一合兮，似变化之相依。麾常仪使先好兮，命河女以胥归。步容与而特进兮，眄两楹而升墀。振瑶溪而鸣玉兮，播陵阳之斐斐。蹈消氵爽之危迹兮，蹑离散之轻微。释安朝之朱履兮，践席假而集帷。敷斯来之在室兮，乃飘忽之所。馨香发而外扬兮，媚颜灼以显姿。清言窃其如兰兮，辞婉婉而靡违。托精灵之运会兮，浮日月之余晖。假淳气之精微兮，幸备燕以自私。愿申爱于今夕兮，尚有访乎是非。被芬芳之夕畅兮，将暂往而永归。观悦怿而未静兮，言未究而心悲。嗟云霓之可凭兮，翻挥翼而俱飞。弃中堂之局促兮，遗户牖之不处。帷幕张而靡御兮，几筵设而莫辅。（一作「拊」。）载云舆之奄霭兮，乘夏后之两龙。折丹木以蔽阳兮，竦芝盖之三重。翩翼翼以左右兮，纷悠悠以容容。瞻朝一作「云」。霞之相承兮，似美人之怀忧。采色杂以成文兮，忽离散而不留。若将言之未发兮，又气变而飘浮。若垂髦而失兮，饰未集而形消。目流盼而自别兮，心欲来而貌辽。纷绮靡而未尽兮，先列宿之规矩。时党奔而阴а兮，忽不识乎旧宇。迈黄妖之崇台兮，雷师奋而下雨。内英哲与长所兮，笞离伦与膺贾。扌魍魉而折鬼神兮，直径登乎所期，历四方而纵怀兮，谁云顾乎或疑？超高跃而疾惊兮，至北极而放之！援间维以相示兮，临寒门而长辞。既不以万物累心兮，岂一女子之足思！
　　◇元父赋
　　吾尝游元（一作「亢」。）父，登其城，使人愁思；作赋以讠玄之，言不足乐也。
　　元父者，九州之穷地，先代之幽虚者也。故其城郭卑小局促，危隘不遐；其土田则污除渐淤，泥涅污。方池边属兮容水滂沱，秽菜惟产兮不食实多，地下沈阴兮受气匪和，太阳不周兮殖物靡嘉。故其人民顽嚣杌，下愚难化。其区域壅绝断塞，分迫旋渊，终始同贯，本末相牵，畴昔讫今，旷世历年。钜野潴其后，穷齐尽其前，川浍不畅，垢浊实臻，不肖群聚，屋空无贤。故其民放散肴乱，薮窜泽居，比迹麋鹿，齐志豪枢。（一作ァ）。是以其原壤不辟，树艺希疏，苋苇弥皋，蚊虻惨肤也。于其远险，则右金乡而左高平，崇陵崔巍，深溪峥嵘；美类不处，熊虎是生，故人民被害嚼啮，禽性兽情。尔之近阻，则鸣鸠阴其前，曲城发其后。鸱枭群翔之可悼，岂有志于须臾？（上九字一作「狐狸万口」。）故其人民狼风豺气，电无厚。南望春申，东瞻孟尝，豪界薛邑，境边山阳；逆旅行舍，奸盗所藏。北临平陆，齐之西封；捷径燕赵，逃齿（「齿」一作「遁」。）逍遥；故其人民侧匿颇僻，隐蔽不公，怀私抱诈，爽匿（一作「慝」。）是从，礼义不设，淳化匪同。先哲遗言，有昭有袭。（一作「聋」。）如何君子，栖迟斯邦！

卷四十五·魏四十五
◎阮籍（二）
　　◇为郑冲劝晋王笺
　　冲等死罪。伏见嘉命显至，窃闻明公固让，冲等眷眷，实有愚心，以为圣王作制，百代同风，褒德赏功，有自来矣。昔伊尹，有莘氏之媵臣耳，一佐成汤，遂荷「阿衡」之号；周公藉已成之势，据既安之业，光宅曲阜，奄有龟蒙；吕尚，溪之渔者，一朝指麾，乃封营丘。自是以来，功薄而赏厚者不可胜数，然贤哲之士犹以为美谈。况自先相国以来，世有明德，翼辅魏室以绥天下，朝无阙政，民无谤言。前者明公西征灵州，北临沙漠，榆中以西，望风震服，羌戎东驰，回首内向；东诛叛逆，全军独克，禽阖闾之将，斩轻锐之卒以万万计，威加南海，名慑三越，宇内康宁，苛慝不作，是以殊俗畏威，东夷献舞。故圣上览乃昔以来礼典旧章，开国光宅，显兹太原。明公宜承圣旨，受兹介福，允当天人。元功盛勋光光如彼，国士嘉祚巍巍如此，内外协同，靡愆靡违。由斯征伐，则可朝服济江，埽除吴会；西塞江源，望祀岷山，回戈弭节以麾天下，远无不服，迩无不肃。今大魏之德光于唐虞，明公盛勋超于桓文。然後临沧州而谢支伯，登箕山而揖许由，岂不盛乎！至公至平，谁与为邻！何必勤勤小让也哉？冲等不通大体，敢以陈闻。（《文选》又见《晋书·文帝纪》）
　　◇诣蒋公奏记辞辟命
　　籍死罪死罪。伏惟明公以含一之德，据上台之位，群英翘首，俊贤抗足。开府之日，人人自以为掾属，辟书始下，而下走为首。昔子夏处西河之上而文侯拥彗，邹子居黍谷之阴而昭王陪乘。夫布衣韦带之士，孤居独立，王公大人所以屈体而下之者，为道存也。今籍无邹上之德而有其陋，猥烦大礼，何以当之？方将耕于东皋之阳，输黍稷之余税，以避当涂者之路。负薪疲病，足力不强，补吏之召，非所克堪。乞回谬恩，以光清举。（《文选》，《晋书·阮籍传》）
　　违由鄙钝，学行固野，进无和俗崇誉之高，退无静默恬冲之操猥见显饰，非所被荷。旧素瘵，守病委劣，拜谒之命，未敢堪任。昔荣期带索，仲尼不易其三乐；仲子守志，楚王不夺其灌园。贪荣塞贤，昧进负讥，忧望交集，五情相愧。明公侔踪鲁卫，勋隆桓文，广延俊杰，恢崇大业。乞降期会，以避清路，毕愿家巷，惟蒙于许。（此篇明刻阮集不载，见旧写本集。）
　　◇与晋文王书荐卢播
　　盖闻兴化济治，在于得人；收奇拔异，圣贤高致。是以八士归周，周道以隆；虞舜登庸，元凯咸事。伏惟明公公侯，皇灵诞秀，九德光被，应期作辅，论道敷化，开辟四门，延纳羽翼贤士，以赞雍熙。是以英俊之士愿排皇闼，策名委质，真荐之徒，辐辏大府；诚以邓林、昆吾、翔凤所栖；悬黎和肆，垂棘所集。伏见鄙州驾同郡卢播，年三十二，字景宣，少有才秀之异，长怀淑茂之量。眈道悦礼，仗义依仁。研精坟典，长堂睹奥。聪鉴物理，口通玄妙。贞固足以干事，忠敬足以肃朝，明断足以质疑，机密足以应权，临烦不惑，在急弥明。若得佐时理物，则政事之器；衔命聘享，则专对之才。潜心图籍，文学之宗。敷藻载述，良史之表。然而学不为人，行不求达，故久沈沦，未阶太清。诚后门之秀伟，当时之利器，宜蒙旌命，和味鼎铉。孔子曰：「如有所誉，必有所试。」播之所能，著在已效。不敢虚饰，取谤大府。（本集，《艺文类聚》五十三）
　　◇答伏义书
　　藉白：承音览旨，有心翰迹。夫九苍之高，迅羽不能寻其巅；四溟之深，幽鳞不能测其底；矧无毛分所能论哉！且玄云无定体，应龙不常仪；或朝济夕卷，翕忽代兴；或泥潜天飞，晨降宵升，舒体则八维不足以畅迹，促节则无间足以从容；是又瞽夫所不能瞻，琐虫所不能解也。然则弘修渊邈者，非近力所能究矣；灵变神化者，非局器所能察矣。何吾子之区区而吾真之务求乎！人力势不能齐，好尚舛异。鸾凤凌云汉以舞翼，鸠宛鸟悦蓬林以翱翔；螭浮八滨以濯鳞，鳖娱行潦而群逝；斯用情各从其好，以取乐焉。据此非彼，胡可齐乎？夫人之立节也。将舒网以笼世，岂樽樽以入罔？方开模以范俗，何暇毁质以通（或作「适」）检？若良运未协，神机无准，则腾精抗志，邈世高超，荡精举于玄区之表，摅妙节于九垓之外。而翱翔之乘景跃甚踔陵忽慌，从容与道化同，逍遥与日月并流，交名虚以齐变，及英以等化。上乎无上，下乎无下，居乎无室，出乎无门。齐万物之去留，随六气之虚盈。总玄网于太极，抚天一于寥廓。飘埃不能扬其波，飞尘不能垢其洁。徒寄形躯于斯域，何精神之可察？虽业无不闻，略无不称，而明有所逮，未可怪也。观君子之趋：欲倾城之金，求百钱之售；制造天之礼，拟肤寸之检；劳王躬以役物，守臊秽以自毕；沈牛迹之薄，愠河汉之无根；其陋可愧，其事可悲。亮规略之悬逾，信大道之弘幽。且局步于常衢，无为思远以自愁。比连疹愦，力喻不多。阮籍白。
　　◇老子赞
　　阴阳不测，变化无伦。飘遥太素，归虚反真。（《御览》一）
　　◇通易论
　　阮子曰：《易》者何也？乃昔之玄真，往古之变经也。庖牺氏当天地一终，值人物憔悴，利用不存，法制夷昧，神明之德不通，万物之情不类，于是始作八卦。引而伸之，触类而长之，分阴阳，序刚柔，积山泽，连水火，杂而一之，变而通之，终于未济。六十四卦尽而不穷，是以天地象而万物形，吉凶著而悔吝生，事用有取，变化有成。南面听断，向明而治，结绳而为网罟，致日中之货，修耒沥耜之利以教，天下皆得其所。
　　黄帝、尧、舜应时当务，各有攸取，穷神知化，述则天序。庖牺氏布演六十四卦之变；后世圣人观而因之，象而用之。禹汤之经皆在而上古之文不存，至乎文王，故系其辞，于是归藏氏逝而周典经兴，上下无常，刚柔相易，不可为典要，惟变所适，故谓之易。
　　《易》之为书也，本天地，因阴阳，推盛衰，出自幽微以致明著。故乾元初「潜龙勿用」，言大人之德隐而未彰，潜而未达，待时而兴，循变而发。天地既没，屯蒙始生，需以待时，讼以立义，师以聚众，比以安民，是以「先王以建万国，亲诸侯」，收其心也。原而积之，畜而制之，是以上下和洽，「裁成天地之道，辅相天地之宜以左右民」，顺其理也。先王既没，德法乖易，上陵下替，君臣不制，刚柔不和，天地不交，是以君子一类求同，遏恶扬善，以致其大。谦而光之，褒多益寡，崇圣善以命，雷出于地，于是大人得立，明圣又兴，故先王作乐荐上帝，昭明其道以答天贶。于是万物服从，随而事之，子遵其父，臣承其君，临驭统一，大观天下，是以先王以省方观民、设教，仪之以度也。包而有之，合而含之，故先王用之以明罚敕法。自上乃下，贵复其贱，美成亨尽，时极日致，先王闭关，商旅不行，后不省方，以静民也。季叶既衰，非谋之获，应运顺天，不妄而（一作「其」。）作，故先王茂对时育万物，施仁布泽以树其德也。万物归随，如法流承，养善反恶，利积生害，刚过失柄，习坎以位，上失其道，下丧其群，于是大人继明，照于四方，显其德也。自乾元以来，施平而明，盛衰有时，刚柔无常，或得或失，一阴一阳，出入吉凶，由暗察彰；文明以止，有翼不飞，随之乃存，取之者归，施之以若，用之在微，贵变慎小，与物相追。非知来藏往者，莫之能审也。
　　《易》之为书也，覆焘天地之道，囊括万物之情，道至而反，事极而改。「反」用应时，「改」用当务。应时，故天下仰其泽；当务，故万物恃其利。泽施而天下服，此天下之所以顺自然，惠生类也。富贵侔天地，功名充六合，莫之能倾，莫之能害者，道不逆也。天地，易之主也。万物，易之心也；故虚以受之，感以和之。男下女上，通其气也；柔以承刚，久其类也；顺而持之，遁而退之。上隆下积，刚动大壮。正大必用，力盛则望；明升惟进，光大则伤；聚以处身，异以成类。乖离既解，缓以为失。损益有时，察以主使。扬于王庭，乘五马败。刚既决柔，上索下合。令臣遭明君，以柔遇刚，品物咸亨。刚据中正，天下大行，是以后用施命诰四国，贵离教也。于是天地萃聚，百姓合用。（一作同。）升而不已，届极及下，井养不穷，卑不能通，不可弗革。改以成器，尊卑有分，长幼有序。主之以震，守之以威。动不可终，敌应而行。渐以进之，为人求位，君子之欲进者也。臣之求君，阴之从阳，委之归诚，乃得其所。归而应之，专而一之，阳德受归，道丰位大也。贤人君子，有众以成其大也。穷侈丧大夫之位，群而靡容，容而无所。卑身下意，利见大人。巽以申命，柔顺乎刚。入而说之，说而教之，顺而应人。涣然成章，风行水上，有文有光，男行不穷，女位乎外，众阴承五，上同在中，从初更始，乘木有功，故先王以享于帝，立庙，奉天建国也。刚柔分适得中，节之以制，其道不穷。信爱结内，刚得中位，诚发于心，庶物唯类，大得则亏，甚往则过，既应于远，默则不利，故君子是以行重乎恭，丧重乎哀，笃伪薄也。小过下泰，不宜于上，下止上动，有飞鸟之象焉。初六坎下，上六离体，飞鸟以凶，是以灾眚也。柔处中，刚失位，利与时行，过而欲遂，小亨正象，阴皆乘阳，阳刚凌替，君臣易位，乱而不已，非中之谓，故君子思患而豫防之，虑其败也。通变无穷，周败又始，刚未出，阴在中，柔济不遗，遂度不穷，则象河、洛，神物设教而天下服。慎辨居方，阴阳相求，初与之道，远作之由也。
　　卦体开阖，乾以一为开，坤以二为阖。乾坤成体而刚柔有位，故木老于未，水生于申，而坤在西南；火老于戌，木生于亥，而乾在西北；刚柔之际也。故谓之父母。阳承震动，发而相承，专制遂行，万物以兴，故谓之长男；水老于辰，金生于巳，一气存之，终而复起，故巽为长女；震发于风，阴德有纪，火中贝鸣，母道将始，故离为中女；又在西北，健战将升，季阴幼昧，衰而不胜，故兑为少女。仓中拔留，肇幽为阳，在中未达，含而未章，故坎为中男；周流接合，万物既终，造微更始，明而未融，故艮为少男。乾圆坤方，女柔男刚，健柔时推，而福祸是将，循化知生，从变见亡；故吉凶成败，不可乱也。
　　大过何也？栋桡莫辅，大者过也。先王之驭世也。刑设而不犯，罚著而不施，习坎刚中，惟以心亨，王正其德，公守厥职，上下不疑，臣主无惑。纳约自牖，非户何咎？车骑中门，剑戟在闼，虽丛棘，凶已三岁，上六失道，刑决也。故高宗伐鬼方，柔道中也；三年有赏，德乃丰也。同人五（一作「先」。）号，思其终也；旅上之美，乐其穷也。是以失刑者严而不检，丧德者高而不尊，故君子正义以守位，固法以威民，何衢则亨，灭耳而凶也。小过何也？逾位凌上，害正危身，小者过也。既济初六终乱何也？水加日上，三阴乘阳，以力求济，不止必亡，故初吉终乱也。未济上六，饮酒无咎，何也？过而莫改，危而弗间，谁咎之也？无妄何也？无望而至，非会合阴阳之违行也。六三，无妄之灾，或系之牛，行人得之，邑人灾，何也？有国而不收其民，有众而不修其器，行人得之，不亦灾乎？九五之疾勿药，何也？非常之厚，离以为同，无妄之疾，灾以除凶，天时成败，何疾之功？勿药有喜，不成何识（一作「试」）也。
　　龙者何也？阳健之类，盛德尊贵之喻也。配天之厚，盛德莫高之谓尊贵。大人受命，处中当阳，德之至也。亢龙有悔，何也？继守承贵，有因而德不充者也。欲大而不顾其小，甘侈而不思其匮，居正上位而无卑，有贵劳而无据，丧志危身，是以悔也。先王何也？大人之功也。故建万国，亲诸侯，树其义也。作乐荐上帝，正其命也；省方观民，施其令也；明罚敕法，督其政也；闭关不行，静乱民也；茂时育德，应显其福也；享帝立庙，昭其禄也。称圣王所造，非承平之谓也。后者何也？成君定位，据业修制，保教守法，畜履治安者也。故自然成功济用，已至大通，后成天地之道以左右民也。成化理决，施令诰方，因统绍衰，中处将正之务，非应初受命之事也。上者何也？日月相易，盛衰相及，致饰则利之未捷受，故王后不称，君子不错，上以厚下，道自然也。君子者何也？佐圣扶命，翼教明法，观时而行，有道而臣人者也。因正德以理其义，察危废以守其身。故经纶以正盈，果行以遂义，饮食以须时，辩义以作事，皆所以章先王之建国，辅圣人之神志也。见险虑难，思患豫防，别物居方，慎初敬始，皆人臣之行，非大君之道也。大人者何也？龙德潜达，贵贱通明，有位无称，大以行之，故大过灭示天下幽明，大人发辉重光，继明照于四方，万物仰生，合德天地，不为而成，故大人虎变，天德兴也。
　　君子曰：《易》，顺天地，序万物，方圆有正体，四时有常位，事业有所丽，鸟兽有所萃，故万物莫不一也。阴阳性生，性故有刚柔，刚柔情生，情故有爱恶。爱恶生得失，得失生悔吝，悔吝著而吉凶见。八卦居方以正性，著龟圆通以索情。情性交而利害出，故立仁义以定性，取著龟以制情。仁义有偶而祸福分，是故圣人以建天下之位，守尊卑之制，序阴阳之适，别刚柔之节。顺之者存，逆之者亡，得之者身安，失之者身危，故犯之以别（一作「利」。）求者，虽吉必凶；知之以守笃者，虽穷必通。故寂寞者德之主，恣睢者贼之原，进往者反之初，终尽者始之根也。是以未至不可坼也。已用不可越也。纣有天下之号，而比匹夫之类邻；周处小侯之细，而享于西山之宾。外内之应已施，而贵贱之名未分，何也？天道未究，善恶未淳也。是以明夫天之道者不欲，审乎人之德者不忧。在上而不凌乎下，处卑而不犯乎贵，故道不可逆，德不可拂也。是以圣人独立无闷，大群不益，释之而道存，用之而不可既。
　　由此观之，《易》以通矣。
　　◇通老论
　　圣人明于天人之理，达于自然之分，通于治化之体，审于大慎之训，故君臣垂拱，完太素之朴；百姓熙怡，保性命之和。（《御览》一）
　　道者，法自然而为化，侯王能守之，万物将自化。《易》谓之「太极」，《春秋》谓之「元」，《老子》谓之「道」。（《御览》一）
　　三皇依道，五帝仗德，三王施仁，五霸行义，强国任智。盖优劣之异，薄厚之降也。（《御览》七十七）
　　◇达庄论
　　伊单阏之辰，执徐之岁，万物权舆之时，季秋遥夜之月，先生徘徊翱翔，迎风而游，往遵乎赤水之上，来登乎隐坌之丘，临乎曲辕之道，顾乎泱漭之州，恍然而止，忽然而休，不识曩之所以行，今之所以留，怅然而无乐，愀然而归白素焉。平昼闲居，隐几而弹琴。于是缙绅好事之徒相与闻之，共议撰辞合句，启所常疑。乃窥鉴整饰，嚼齿先引，推年蹑踵，相随俱进。奕奕然步，月商月商然视，投迹蹈阶，趋而翔至。差肩而坐，恭袖而检，犹豫相林。（一作熙。）莫肯先占。
　　有一人，是其中雄桀也。乃怒目击势而大言曰：「吾生乎唐虞之后，长乎文武之裔，游乎成康之隆，盛乎今者之世，诵乎六经之教，习乎吾儒之迹，被沙衣、冠飞翮、垂曲裙、扬双有日矣；而未闻乎至道之要，有以异之于斯乎！且大人称之，细人承之；愿闻至教，以发其疑。」先生曰：「何哉，子之所疑者？」客曰：「天道贵生，（《艺文类聚》三十七作「贵顺」。）地道贵贞，圣人修之，以建其名，吉凶有分，是非有经，务利高势，恶死重生，故天下安而大功成也。今庄周乃齐祸福而一死生，以大地为一物，以万类为一指，无乃徼惑以失真，而自以为诚者也？」
　　于是先生乃抚琴容与，慨然而叹，俯而微笑，仰而流眄，嘘翕精神，言其所见曰：「昔人有欲观于阆峰之上者，资端冕，服骅骝，至乎昆仑之下，没而不反。端冕者，常服之饰；骅骝者，凡乘之耳；非所以矫腾增城之上，游玄圃之中也。且烛龙之光，不照一堂之上；镗山之口，不谈曲室之内。今吾将堕崔巍之高，杜衍谩之流，言子之所由，几其寤而获及乎！
　　天地生于自然，万物生于天地。自然者无外，故天地名焉；天地者有内，故万物生焉。当其无外，谁谓异乎？当其有内，谁谓殊乎？地流（《艺文类聚》作「地沈」。）其燥，天抗其湿。月东出，日西入，随以相从，解而后合，升谓之阳，降谓之阴。在地谓之理，在天谓之文。蒸谓之雨，散谓之风；炎谓之火，凝谓之冰；形谓之石，象谓之星；朔谓之朝，晦谓之冥；通谓之川，回谓之渊；平谓之土，积谓之山。男女同位，山泽通气，雷风不相射，水火不相薄。天地合其德，日月顺其光，自然一体，则万物经其常。入谓之幽，出谓之章，一气盛衰，变化而不伤。是以重阴雷电，非异出也；天地日月，非殊物也。故曰：自其异者视之，则肝胆楚越也；自其同者视之，则万物一体也。人生天地之中，体自然之形。身者，阴阳之精气也；性者，五行之正性也；情者，游魂之变欲也；神者，天地之所以驭者也。以生言之，则物无不寿；推之以死，则物无不夭。自小视之，则万物莫不小；由大观之，则万物莫不大。殇子为寿，彭祖为夭；秋豪为大，泰山为小；故以死生为一贯，是非为一条也。
　　别而言之，则须眉异名；合而说之，则体之一毛也。彼六经之言，分处之教也；庄周之云，致意之辞也。大而临之，则至极无外；小而理之，则物有其制。夫守什五之数，审左右之名，一曲之说也；循自然住（一作「性」。）天地者，寥廓之谈也。凡耳目之名，分之施处，官不易司，举奉其身，非以绝手足、裂肢体也。然後世之好异者不顾其本，各言我而己矣，何待于彼？残生害性，还为雠敌，断割肢体，不以为痛；目视色然而不顾耳之所闻，耳所听而不待心之所思，心奔欲而不适性之所安，故疾《疒尔》萌则生不尽，祸乱作则万物残矣。夫至人者，恬于生而静于死。生恬则情不惑，死静则神不离，故能与阴阳化而不易，从天地变而不移。生究其寿，死循其宜，心气平治，不消不亏（《艺文类聚》作「消息不亏」。）是以广成子处崆峒之山以入无穷之门，轩辕登昆仑之阜而遗玄殊之根，此则潜身者易以为活，而离本者难与永存也。
　　冯夷不遇海若，则不以己为小；云将不失于其鸿蒙，则无以知其少。由斯言之，自是者不章，自建者不立，守其有者有据，持其无者无执。月弦则满，日朝则袭，咸池不留阳谷之上，而悬车之后将入也。故求得者丧，争明者失，无欲者自足，空虚者受实。夫山静而谷深者，自然之道也；得之道而正者，君子之实也。是以作智造巧者害于物，明是考非者危其身，修饰以显洁者惑于生，畏死而崇生者失（一作「乱」。）其贞。故自然之理不得作，天地不泰而日月争随，朝夕失期而昼夜无分，竞逐趋利，舛倚横驰，父子不合，君臣乖离。故复言以求信者，梁下之诚也；克己为人者，郭外之仁也；窃其雉经者。（此句误。）亡家之子也；刳腹割肌者，乱国之臣也；曜菁华、被沆瀣者，昏世之士也；履霜露、蒙尘埃者，贪冒之民也；洁己以尤世，修身以明污者，诽谤之属也；繁称是非，背质追文者，迷罔之伦也；诚（一作「成」。）非媚悦，以容求孚，故被珠玉以赴水火者，桀纣之终也；含菽采薇，交饿而死，颜夷之穷也。是以名利之涂开，则忠信之诚薄；是非之辞著，则醇厚之情烁也。
　　故至道之极，混一不分，同为一体，得失无闻。伏羲氏结绳，神农教耕，逆之者死，顺之者生。又安知贪污之为罚，而贞白之为名乎！使至德之要，无外而已。大均淳固，不贰其纪，清静寂寞，空豁以俟，善恶莫之分，是非无所争，故万物反其所而得其情也。儒墨之后，坚白并起，吉凶连物，得失在心，结徒聚党，辩说相侵。昔大齐之雄，三晋之士，尝相与瞑目张胆，分别此矣，咸以为百年之生难致，而日月之蹉无常，皆盛仆马，修衣裳，美珠玉，饰帷墙，出媚君上，入欺父兄，矫厉才智，竞逐纵横，家以慧子残，国以才臣亡，故不终其天年，而大自割繁其于世俗也。是以山中之木，本大而莫伤。复（或作「吹」。）万数窍（一作「物」。）相和，忽焉自已。夫雁之不存，无其质而浊其文，死生无变，而龟之见宝，知吉凶也。故至人清其质而浊其文，死生无变而未始有云。夫别言者，怀道之谈也；折辩者，毁德之端也；气分者，一身之疾也；二心者，万物之患也。故夫装束马轼者，行以离支（一作「交」。）虑在成败者，坐而求敌；逾阻攻险者，赵氏之人也；举山填海者，燕楚之人也。庄周见其若此，故述道德之妙，叙无为之本，寓言以广之，假物以延之，聊以娱无为之心而逍遥于一世；岂将以希咸阳之门而与稷下争辩也哉？
　　夫善接人者，导焉而已，无所逆之。故公孟季子衣绣而见，墨子弗攻；中山子牟心在魏阙，而詹子不距。因其所以来，用其所以至，循而泰之，使自居之；发而开之，使自舒之。且庄周之书何足道哉！犹未闻夫太始之论、玄古之微言乎？直能不害于物而形以生，物无所毁而神以清，形神在我而道德成，忠信不离而上下平。兹容今谈而同古，齐说而意殊，是心能守其本，而口发不相须也。
　　于是二三子者，风摇波荡，相视脉，乱次而退，唐跌失迹。随而望之耳（或作「其」。）后颇亦以是知其无实，丧气而惭愧于衰僻也。（本集，又略见《艺文类聚》三十七）
  </div>
  <div class="pagination">
   <a href="全上古三代秦汉三国六朝文_page207.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page203.html">
    203
   </a>
   <a href="全上古三代秦汉三国六朝文_page204.html">
    204
   </a>
   <a href="全上古三代秦汉三国六朝文_page205.html">
    205
   </a>
   <a href="全上古三代秦汉三国六朝文_page206.html">
    206
   </a>
   <a href="全上古三代秦汉三国六朝文_page207.html">
    207
   </a>
   <span class="current-page">
    208
   </span>
   <a href="全上古三代秦汉三国六朝文_page209.html">
    209
   </a>
   <a href="全上古三代秦汉三国六朝文_page210.html">
    210
   </a>
   <a href="全上古三代秦汉三国六朝文_page211.html">
    211
   </a>
   <a href="全上古三代秦汉三国六朝文_page212.html">
    212
   </a>
   <a href="全上古三代秦汉三国六朝文_page213.html">
    213
   </a>
   <span>
    ...
   </span>
   <a href="全上古三代秦汉三国六朝文_page209.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
