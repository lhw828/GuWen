<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 125 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 125 页/共 658 页</h1>
    <div class="content">　　暗君逐臣，顽父放子。（《文选·陆机君子行》注）
　　排挫礼学，讥谴世伪。（《文选·鹪鹩赋》注）
　　◇显宗颂（并上表）
　　体天统物，济宁兆民。（《文选·曹植责躬诗》注引傅毅《上明帝颂表》）
　　荡荡川渎，既澜且清。（《文选·张华励志诗》注引傅毅《显宗颂》）
　　（案《后汉·傅毅传》：「毅追美孝明皇帝功德最盛，而庙颂未立，乃依《清庙》作《显宗颂》十篇奏之。」）
　　◇窦将军北征颂
　　逮汉祖之龙兴，荷天符而用师。曜神武于幽、冀，遇白登之重围。何獯鬻之桀虐，自弛放而不羁？哀昏戾之习性，阻广汉之荒垂。命窦侯之征讨，蹑卫、霍之遗风。奉圣皇之明策，奋无前之严锋。采伊吾之城壁，蹈天山而遥降。曝名烈于禹迹，奉旗鼓而来旋。圣上嘉而褒宠，典禁旅之戎兵。内雍容以诟谟，外折冲于无形。惟倜傥以弘远，委精虑于朝廷。（《艺文类聚》五十九）
　　◇西征颂
　　愠昆夷之匪协，咸矫口于戎事。干戈动而后戢，天将祚而隆化。（《御览》三百五十一）
　　◇扇铭
　　翩翩素圆，清风载扬。君子玉体，赖以宁康。冬则龙潜，夏则凤举。知进能退，随时出处。（《北堂书钞》一百三十四）
　　◇明帝诔
　　惟此永平，其德不回，恢郭鸿绩，遐方是怀。明明肃肃，四国顺威，赫赫盛汉，功德巍巍。躬履圣德，以临万国，仁风弘惠，云布雨集。武伏蚩尤，文腾孔、墨，下制九州，上系皇极。丰美中世，垂华亿载，冠尧佩舜，践履五代。三雍既洽，帝道继备，七经宣，孔业淑著。明德慎罚，尊上师傅，薄刑厚赏，惠慈仁恕。明并日月，无有偏照，譬如北辰，与天同曜。发号施令，万国震惧，庠序设陈，礼乐宣布。璇玑所建，靡不奄有，贡篚纳赋，如归父母。正朔永昌，冠带儋耳，四方共贯，八极同轨。（《艺文类聚》十二）
　　◇北海王诔
　　永平六年，北海静王薨。于是境内市不交易，涂无征旅，农不修亩，室无女工。感伤惨怛，若丧厥亲，俯哭后士，仰诉皇。于是群英列俊，静思勒铭，惟王勋德，是昭是明。存隆其实，光曜其声，终始之际，千斯为荣。乃祚诔曰：
　　览视昔初，若论往代。有国有家，篇籍攸载。贵鲜不骄，满罔不溢。莫能履道，声色已卒。惟王建国，作此蕃弼。抚绥方域，承翼京室。对扬休嘉，光昭其则。温恭朝夕，敦循伊德。（《艺文类聚》四十五作「傅龙」，误。《古文苑》作「傅毅」）
　　◎刘广世
　　广世，爵里未详。（案：傅玄《七谟序》，刘广世在傅毅后，崔る前，知是章和时人。）
　　◇七兴
　　子康子有疾，王先生往焉，曰：「骏驵之马，忄畜不征路。其荷衡也，曜似惊禽；其即行也，若游鹰。飙骇风逝，电发波腾，影不及形，尘不暇兴。」（《艺文类聚》五十七，《文选·七命》注）
　　◇季南碑
　　栖景曜于衡门。（《文选·谢希逸宣贵妃诔》注）
　　◎张霸
　　霸，字伯饶，蜀郡成都人。师事樊倏，举孝廉，为光禄主事，稍迁。永元中，拜会稽太守，以病自免。后征，四迁为侍中。卒年七十，翟与门人议谥曰宪文。一曰谥文父。
　　◇遗敕诸子
　　昔延州使齐，子死嬴、博，因坎路侧，遂以葬焉。今蜀道阻远，不宜归茔，可止此葬，足藏齿发而已。务遵速朽，副我本心。人生一世，但当畏敬于人，若不善加己，直为受之。（《后汉·张霸传》）
　　◎殷彤
　　彤，元和初，为待诏，候钟律。
　　◇上言类崇子宣
　　官无晓六十律以准调音者。故待诏严崇，具以准法教子男宣。宣通习，愿召宣补学官，主调乐器。（《续汉·律历志上》。又《宋书·历志一》，「崇」作「嵩」。）
　　◎孟云
　　云，元和初，为武威太守。
　　◇上言与北虏互市
　　北单于复愿与吏人合市。（《后汉·南匈奴传》）
　　◇上言宜还北虏生口
　　北虏以前既和亲，而南部复往钞掠。北单于谓汉欺之，谋欲犯塞，谓宜还南所掠生口，以尉安其意。（《后汉·南匈奴传》。又见《袁安传》，有删节。）
　　◎贾宗
　　宗，元和中，为长水校尉。
　　◇因灾旱上言
　　断狱不尽三冬，故阴气微弱，阳气发泄，招致灾旱，事在于此。（《后汉·陈宠传》，又《通典》一百六十六）
　　◎张林
　　林，元和中，为真定令，以窦宪荐擢拜尚书。
　　◇上言宜均输
　　谷所以贵，由钱贱故也。可尽封钱，一取布帛为租，以通天下之用。又盐，食之急者，虽贵，人不得不须，官可自鬻。又宜因交、益州上计吏往来市珍货，收采其利，武帝时所谓均输者也。（《后汉·朱晖传》）
　　◎何敞
　　敞，字文高，扶风平陵人。元和中，辟太尉宋由府。永元初，以高等第拜侍御史，迁尚书，出为济南王太傅，迁汝南太守，免。复征，三迁至五官中郎将，元兴初免。
　　◇族斩龚寿辰
　　寿常律杀人，不至族。然寿为恶，隐密经年，王法自所不免。令鬼神诉者，千载无一，请皆斩之，以明鬼灵，以助阴教。（《搜神记》：「敞为交刺史，行部，宿苍梧鹄奔亭。有女鬼自称苏娥，前年以财色为亭长龚寿所枉杀，及其婢俱埋寿楼下。敞捕寿考实，并父母兄弟系狱，上表。」）
　　◇上封事言诸窦
　　夫忠臣忧世，犯主严颜，讥刺贵臣，至以杀身灭家而犹为之者，何邪？君臣义重，有不得已也。臣伏见往事，国之危乱，家之将凶，皆有所由，较然易知。昔郑武公之幸叔段，卫庄公之宠州吁，爱而不教，终至凶戾。由是观之，爱子若此，犹饥而食之以毒，适所以害之也。伏见大将军窦宪，始遭大忧，公卿比奏，欲令典干国事。宪深执谦退，固辞盛位，恳恳勤勤，言之深至，天下闻之，莫不悦喜。今逾年无几，大礼未终，卒然中改，兄弟专朝。宪秉三军之重，笃、景总宫卫之权，而虐用百姓，奢侈僭逼，诛戮无罪，肆心自快。今者论议汹汹，咸谓叔段、州吁复生于汉。臣观公卿怀持两端，不肯极言者，以为宪等若有匪懈之志，则己受吉甫α申伯之功，如宪等陷于罪辜，则自取陈平、周勃顺吕后之权，终不以宪等吉凶为忧也。臣敞区区，诚欲计策两安，绝其绵绵，塞其涓涓，上不欲令皇太后损文母之号，陛下有誓泉之讥，下使宪等得长保其福。然臧获之谋，上安主父，下存主母，犹不免于严怒。臣伏惟累祖蒙恩，至臣八世，复以愚陋，旬年之间，历显位，备机近，每念厚德，忽然忘生。虽知言必夷灭，而冒死自尽者，诚不忍目见其祸，而怀默苟全。驸马都尉瑰，虽在弱冠，有不隐之中，比请退身，愿抑家权。可与参谋，听顺其意，诚宗庙至计，窦氏之福。（袁宏《纪》作「诚不忍目见祸至，故敢书写肝胆，舒度愚情。驸马都尉瑰，忠孝爱主，最自修整。闻瑰比自申陈，愿损抑家权，退身避贤，宜顺其意，斯诚宗庙之至计，窦氏之大福也」。《后汉·何敞传》，又见袁宏《后汉纪》十三，有删节。）
　　◇上疏谏为窦笃窦景起邸第
　　臣闻匈奴之为桀逆久矣，平城之围，书之耻，此二辱者，臣子所为捐躯而必死，高祖、吕后忍辱还忿，舍而不诛。伏惟皇太后秉文母之操，陛下履晏晏之姿，匈奴无逆节之罪，汉朝无可惭之耻，而盛春东作，兴动大役，元元怨恨，咸怀不悦。而猥复为卫尉笃、奉车都尉景缮修馆第，弥街绝里。臣虽斗筲之人，诚窃怀怪，以为笃、景亲近贵臣，当为百僚表仪。今众军在道，朝廷焦唇，百姓愁苦，县官无用，而遽起大第，崇饰玩好，非所以垂令德，示无穷也。宜且罢工匠，专忧北边，恤人之困。（《后汉·何敞传》）
　　◇理郅寿疏
　　臣闻圣王辟四门，开四聪，延直言之路，下不讳之诏，立敢谏之旗，听歌谣于路，争臣七人，以自鉴别，考知政理，违失人心，辄改更之，故天人并应，传福无穷。臣伏见尚书仆射郅寿坐于台上，与诸尚书论击匈奴，言议过差，及上书请买公田，遂系狱考劾大不敬。臣愚以为寿机密近臣，匡救为职。若怀默不言，其罪当诛。今寿违众正议，以安宗庙，岂其私邪？又台阁平事，分争可否，虽唐、虞之隆，三代之盛，犹谓谔谔以昌，不以诽谤为罪。请买公田，人情细过，可裁隐忍。寿若被诛，臣恐天下以为国家横罪忠直，贼伤和气，忤逆阴阳。臣所以敢犯严威，不避夷灭，触死瞽言，非为寿也，忠臣尽节，以死为归。臣虽不知寿，度其甘心安之。诚不欲圣朝行诽谤之诛，以伤塞晏之化，杜塞忠直，垂讥无穷。臣敞谬豫机密，言所不宜，罪名明白，当填牢狱，先寿僵仆，万死有余。（《后汉·郅恽附传》，又略见袁宏《后汉纪》十二）
　　◇上疏谏济南王康
　　盖闻诸侯之义，以制节谨度为忠，然后能保其社稷，和其民人。昔管仲相齐，九合之功，而孔子讥其器小，以奢侈逼上，不知礼也。今大王以骨肉之亲，享蕃国之尊，当率先天下，以为化首，施张政令，明其典法，出入进止，宜有期度，舆马台隶，应为科品。今国家制度，王侯车马服章，事有其科，不可越也。而今奴婢厩马皆有千余，增无用之口，以自蚕食。宫婢闭隔，失其天性，感乱和气。又多起内第，触以巨万，而功犹未半。夫文繁者质荒，木胜者人亡，经传所载，皆非所以奉礼承上，传福无穷者也。且君国者，以道德仁义为营，岂饰宫室充实厩马为尊哉！楚作章华以凶，吴兴姑苏而灭，景公千驷，民无称焉，其效也。如大王数游诸第，出入无节，或涉晨夜，又非所以远防未然，临深履薄，垂示后嗣之法也。愿大王修恭俭，遵古制，以法自治，以礼率下，省奴婢之口，减乘马之数，斥私田之富，节游观之宴，以礼起居，则敞乃敢安心自保。药酒苦于口而利于病，至言逆于耳而便于行，惟大王深察愚言。（袁宏《后汉纪》十四，又见《后汉·济南王康传》）
　　◇奏记宋由
　　敞闻事君之义，进思尽忠，退思补过。历观世主时臣，无不各欲为化，垂之无穷，然而平和之政，万无一者，盖以圣主贤臣不能相遭故也。今国家秉聪明之弘道，明公履晏晏之纯德，君臣相合，天下翕然，治平之化，有望于今。孔子曰：「如有用我者，三年有成。」今明公视事，出入再期，宜当克己，以酬四海之心。《礼》，一谷不升，则损服彻膳。天下不足，若己使然。而比年水旱，人不收获，凉州缘边，家被凶害，男子疲于战阵，妻女劳于转运，老幼孤寡，叹息相依，又中州内郡，公私屈竭，此实损膳节用之时。国恩覆载，尚赉过度，但闻腊赐，自郎官以上，公卿王侯以下，至于空竭帑藏，损耗国资。寻公家之用，皆百姓之力。明君赐赉，宜有品制，忠臣受赏，亦应有度，是以夏禹玄圭，周公束帛。今明公位尊任重，责深负大，上当匡正纲纪，下当济安元元，岂但空空无违而已哉！宜先正己，以率群下，还所得赐，因陈得失，奏王侯就国，除苑囿之禁，节省浮费，赈恤穷孤，则恩泽下，黎庶悦豫，上天聪明，必有立应。使百姓歌诵，史官纪德，岂但子文逃禄、公仪退食之比哉！（《后汉·何敞传》）
　　◇又说宋由
　　刘宗室肺腑，茅土藩臣，来吊大忧，上书须报，亲在武卫，致此残酷。奉宪之吏，莫适讨捕，踪迹不显，主名不立。敞备数股肱，职典贼曹，故欲亲至发所，以纠其变，而二府以为故事三公不与贼盗。昔陈平生于征战之世，犹知宰相之分，云「外镇四夷，内抚诸侯，使卿大夫各得其宜」。今二府执事不深惟大义，惑于所闻，公纵奸慝，莫以为咎。惟明公运独见之明，昭然勿疑，敞不胜所见，请独奏案。（《后汉·何敞传》）
　　◎任尚
　　尚，章和末，为邓训护羌府长史。永元中，大将军窦宪出屯凉州，请为司马，迁戊己校尉，代班超为西域都护，坐罪免。起为乌桓校尉。永初初，为征西校尉，封乐亭侯。元初初，为中郎将，坐断盗军粮征诣廷尉，弃市。
　　◇与班超书
　　君侯在外国三十余年，而小人猥承君后，任重虑浅，宜有以诲之。（袁宏《后汉纪》十四，「永元十三年，以校尉任尚代超。尚与超书。」）

卷四十四
◎崔る
　　る，字亭伯，涿郡安平人，莽建新大尹篆孙。少游太学，与班固、傅毅齐名。和帝初，车骑将军窦宪辟为府掾，进主簿。察高第，出为长岑长，不之官而归。有《集》十卷。
　　◇大将军西征赋（并序）
　　主簿る言：愚闻昔在上世，义兵所克，工歌其诗，具陈其颂，书之庸器，列在明堂，所以显武功也。
　　于是袭孟秋而西征，跨雍梁而远踪，陟陇阻之峻城，升天梯以高翔。旗翼如游风，羽毛纷其覆云，金光皓以夺日，武鼓铿而雷震。（《艺文类聚》五十九）
　　◇反都赋（并序）
　　汉历中绝，京师为墟。光武受命命，始迁洛都。客有陈西士之富云，洛邑褊小，故略陈祸败之机，不在险也。
　　建武龙兴，奋旅西驱。虏赤眉，计高胡，斩铜马，破骨都。收翡翠之驾，据天下之图。上帝受命，将昭其烈。潜龙初九，真人乃发。上贯紫宫，徘徊天阙。握狼狐，蹈参伐。陶以乾坤，始分日月。观三代之余烈，察殷夏之遗风。背崤函之固，即周洛之中。兴四郊，建三雍，禅梁父，封岱宗。（《艺文类聚》六十一）
　　◇大将军临洛观赋
　　滨曲洛而立观，营高壤而作庐。处崇显以闲敞，超绝邻而特居。列阿阁以环匝，表高台而起楼。步辇道以周流，临轩槛以观鱼。于是迎夏之首，末春之垂。桃枝夭夭，杨柳猗猗。既乃日垂西阳，中曜内光。弛衔纵策，逸如奔。（《艺文类聚》六十三，《御览》二十）
　　◇武赋
　　假皇天兮简帝心。（《文选·赭白马赋》注，又《褚渊碑》注）
　　◇章帝谥议
　　臣闻号者功之表，谥者行之迹，据德录功，各当其实。《孝经》曰：「天地明察，神明章矣。」《虞书》数尧之德曰：「平章百姓。」言天之常德也。《诗》曰：「雕琢其章，金玉其相。文王，纲纪四方。」又曰：「倬彼云双，为章于天。」喻文王圣德有金玉之质，犹云汉之在天也。举表折义，四方德附矣。《易》曰：「先天而天不违，后天而奉天时。」臣愚以为宜上尊号曰章。（《御览》五百六十二）
　　◇奏记窦宪
　　珥笔持牍，拜谒曹下。（《文选·潘岳为贾长渊赠陆机诗》注）
　　◇与窦宪笺
　　主簿崔る言：今旦汉阳太守棱率吏率数十人，皆臂鹰牵狗，陈于道侧，云欲上幕府。る闻传曰：禽兽之皮，不足以备器用，其肉不可以将献养，则公不举焉。礼，公侯非兕靡射。且以服猛，为民除害，因以登临器械也。故晋唐叔射兕于徒林，以为大甲。夫鹰犬所获，不过雉兔，而有历险阻之难，斯乃细人匹夫之事，非王公大人所为要资也。驷幸得充下馆，序在众贤后乘，是以竭其忄卷忄卷，敢进一言。（《后汉·崔る传》，又《御览》九百二十六引《后汉书》）
　　君侯以野幕为府，前世封青故事也。（《韦钞》一百三十二）
　　将军穷绝天阻，万里长途。（《书钞》一百一十四）
　　◇献书诫窦宪（《艺文类聚》题作「与窦宪书」）
　　る闻交浅而言深者，愚也；在贱而望贵者，惑也；未信而纳忠者，谤也。三者皆所不宜，而或蹈之者，思效其区区，愤盈而不能已也。窃见足下体淳淑之姿，躬高明之量，意美志厉，有上贤之风。る幸得充下馆，列后陈，是以竭其拳拳，敢进一言。传曰：「生而富者骄，生而贵者傲。」生富贵而能不骄傲者，未之有也。今宠禄初隆，百僚观行，当尧、舜之盛世，处光华之显时，岂可不庶几夙夜，以永众誉，弘申伯之美，致周、邵之事乎？语曰：「不患无位，患所以立。」昔冯野王以外戚居位，称为贤臣；近阴卫尉克己复礼，终受多福，郯氏之宗，非不尊也；阳侯之族，非不盛也。重侯累累，建天枢，执斗柄。其所以获讥于时，垂愆于后者，何也？盖在满而不挹，位有余而仁不足也。汉兴以后，迄于哀、平，外家二十，保族全身，四人而已。《书》曰：「鉴于有殷。」可不慎哉！窦氏之兴，肇自孝文。二君以淳淑守道，成名先日；安丰以佐命著德，显自中兴。内以忠诚自固，外以法度自守，卒享祚国，垂祉于今。夫谦德之光，《周易》所美；满溢之位，道家所戒。故君子福大而愈惧，爵隆而愈恭。远察近览，俯仰有则，铭诸几杖，刻诸盘于。矜矜业业，无殆无荒。如此，则百福是荷，庆流无穷矣。（《后汉·崔る传》，又见《艺文类聚》二十三）
　　◇达旨
　　往者扬雄设言，客有难玄之尚白，应以战国之士，若范、蔡、邹衍，乘衅相倾，诳曜诸侯，以干浊世之宠。或人亦有睹我之澹泊，故比方昔问以难余。余略依前训以报焉。（《艺文类聚》二十五）
　　或说己曰：「《易》称『备物致用』，『可观而有所合』，故能扶阳而出，顺阴而入。春发其华，秋收其实，有始有极，爰登其质。今子韫椟《六经》，服膺道术，历世而游，高谈有日，俯钩深于重渊，仰探远乎九乾，穷至赜于幽微，测潜隐之无源。然下不步卿相之廷，上不登王公之门，进不党以赞己，退不黩于庸人。独师友道德，合符曩直，抱景特立，与士不群。盖高树靡阴，独木不林，随时之宜，道贵从凡。于时太上运天德以君世，宪王僚而布官；临雍泮以恢儒，疏轩冕以崇贤；率忄享德以厉忠孝，扬茂化以砥仁义；选利器于良材，求镆铘以明智。不以此时攀台阶，窥紫闼，据高轩，望朱阙，夫欲千里而咫尺未发，犹逸禽之赴深林，虻蚋之趣大沛，胡为嘿嘿而久沈带也？」答曰：「有是言乎？子苟欲勉我以世路，不知其跌而失吾之度也。古者阴阳始分，天地初制，皇纲云绪，帝纪乃设，传序历数，三代兴灭。昔大庭尚矣，赫胥罔识。淳朴散离，人物错乖。高辛攸降，厥趣各违。道无常稽，与时张弛。失仁为非，得义为是。君子通变，各审所履，故土或掩目而渊潜，或盥耳而山栖；或草耕而仅饱，或木茹而长饥；或重聘而不来，或屡黜而不去；或冒诟以干进，或望色而斯举；或以役夫发梦于王公，或以渔父见兆于元龟。若夫纷纟农塞路，凶虐播流，人有昏垫之厄，主有畴咨之忧，条垂ぱ蔓，上下相求。于是乎贤人授手，援世之灾，跋涉赴俗，急斯时也。昔尧含而皋陶谟，高祖叹而子房虑；祸不散而曹、绛奋，结不解而陈平权。及其策合道从，克乱弭冲，乃将镂玄圭，册显功，铭昆吾之治，勒景、襄之钟。与其有事，则褰裳濡足，冠挂不顾。人溺不拯，而非仁也。当其无事，则躐缨整襟，规矩其步。德让不修，则非忠也。是以险则救俗，平则守礼，举以公心，不私其体。今圣上之育斯民也，朴以皇质，雕以唐文，六合怡怡，比屋为仁。壹天下之众异，齐品类之万殊。参差同量，坏冶一陶。群生得理，庶绩其凝。家家有以和乐，人人有以自优。戚械藏而俎豆布，六布陈而九刑厝。济慈兆庶，出于平易之路。虽有力牧之略，尚父之厉，伊、皋不论，奚事范、蔡？夫广厦成而茂木畅，远求存而良马絷，阴事终而水宿藏，场功毕而大火入。方斯之际，处士山积，学者川流，衣裳被宇，冠盖云浮。譬犹衡阳之林，岱阴之麓，伐寻抱不为之稀，艺拱把不为之数。攸攸罔极，亦各有得。彼采其华，我收其实。舍之则藏，己所学也。故进动以道，则不辞执圭而秉柱国；复静以礼，则甘糟糠而安藜藿。夫君子非不欲仕也，耻夸毗以求举；非不欲室也，恶登墙而搂处。叫呼炫鬻，县旌自表，非随和之宝也。暴智翟世，因以干禄，非仲尼之道也。游不论党，苟以徇己，汗血竞时，利合而友。子笑我之沈滞，吾亦病子屑屑而不已也。先人有则而我弗亏，行有枉径而我弗随。臧否在予，唯世所议。固将因天质之自然，诵上哲之高训；咏太平之清风，行天下之至顺。惧吾躬之秽德，勤百亩之不耘。絷余马以安行，俟性命之所存。昔孔子起威于夹谷，晏婴发勇于崔杼；曹刿举节于柯盟，卞严克捷于强御；范蠡错势于会稽，伍员树功于柏举；鲁连辩言以退燕，包胥单辞而存楚；唐县华颠以悟秦，甘罗童牙而报赵；原衰见廉于壶飧，宣孟收德于束脯；吴札结信于丘木，展季效贞于门女；颜回明仁于度谷，和婴显义于赵武。仆诚不能编德于数者，窃慕古人之所序。」（《后汉·崔る传》，又略见「艺文类聚」二十五）
　　◇博徒论
　　博徒见农夫戴笠持耨，以芸蓼荼，面色骊黑，手足骈胝，肤如桑朴，足如熊蹄，蒲望陇亩，汗出调泥，乃谓曰：「子触热耕芸，背上生盐，胫如烧椽，皮如领革，锥不能穿，行步狼跋，蹄戾胫酸。谓子草木，支体屈伸；谓子禽兽，形容似人，何受命之薄，禀性不纯？」（《御览》三百八十二）
　　紫唇素齿，雪白玉晖。（《御览》三百六十八）
　　燕霍羊残，炙雁煮凫。（《书钞》一百四十二，《文选·七命》注，又《御览》八百六十一）鸡寒狗热，（《书钞》一百四十五作「寒鸡热狗」）重案满俎。（《书钞》一百四十二）
　　适逢长吏，膏卫东显，抚绥下车，但到酒鲈烂覃。（同上）
　　江阳之盐。（《书钞》一百四十六）
　　◇明帝颂
　　帝乃负，执胄覆圭，运斗杓以酬酢，酌酒旗之玉卮。（《艺文类聚》七十三）
</div>
    <div class="pagination">
<a href="全上古三代秦汉三国六朝文_page124.html">上一页</a><span>...</span><a href="全上古三代秦汉三国六朝文_page120.html">120</a><a href="全上古三代秦汉三国六朝文_page121.html">121</a><a href="全上古三代秦汉三国六朝文_page122.html">122</a><a href="全上古三代秦汉三国六朝文_page123.html">123</a><a href="全上古三代秦汉三国六朝文_page124.html">124</a><span class="current-page">125</span><a href="全上古三代秦汉三国六朝文_page126.html">126</a><a href="全上古三代秦汉三国六朝文_page127.html">127</a><a href="全上古三代秦汉三国六朝文_page128.html">128</a><a href="全上古三代秦汉三国六朝文_page129.html">129</a><a href="全上古三代秦汉三国六朝文_page130.html">130</a><span>...</span><a href="全上古三代秦汉三国六朝文_page126.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
