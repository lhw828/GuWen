<!DOCTYPE html>
<html>
 <head>
  <meta charset="utf-8"/>
  <title>
   文选 - 第 82 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选 - 第 82 页/共 102 页
  </h1>
  <div class="content">
   而鱼有鲲也　袁本、茶陵本云「鲲」善作「鳞」。案：所见传写误，尤校改正之也。
　　　设论
　　
　　答客难
　　东方曼倩汉书曰：朔上书陈农战强国之计，推意放荡，终不见用，因着论设客难己，用位卑以自慰谕。
　　客难东方朔曰：「苏秦张仪壹当万乘之主，而身都卿相之位，如淳曰：都，谓居也。泽及后世。
　　 今子大夫修先生之术，慕圣人之义，讽诵诗书百家之言，不可胜记，着于竹帛，唇腐齿落，服膺而不可释，礼记曰：回之为人也，得一善则拳拳服膺而不失之矣。好学乐道之効，明白甚矣，自以为智能海内无双，则可谓博闻辩智矣。然悉力尽忠，以事圣帝，旷日持久，积数十年，官不过侍郎，位不过执戟，史记，韩信曰：臣事项王，官不过侍郎，位不过执戟。意者尚有遗行邪？遗行，已见上文也。同胞之徒，无所容居，其故何也？」苏林曰：音胞胎之胞，言亲兄弟也。
　　东方先生喟然长息，仰而应之曰：「是故非子之所能备。彼一时也，此一时也，岂可同哉？孟子谓充虞曰：彼一时也，此一时也。夫苏秦张仪之时，周室大坏，诸侯不朝，力政争权，相擒以兵，慎子曰：昔周室之衰也，厉王扰乱天下，诸侯力政，人欲独行以相兼。幷为十二国，未有雌雄，张晏曰：周千八百国，在者十二，谓鲁、卫、齐、宋、楚、郑、燕、赵、韩、魏、秦、中山。春秋孔演图曰：天运三百岁，雌雄代起。得士者强，失士者亡，故说得行焉。孔丛子，子思谓曾子曰：今天下诸侯方欲力争，竞招英雄以自辅翼，此乃得士则昌，失士则亡之秋也。身处尊位，珍宝充内，外有仓廪，蔡邕月令章句曰：谷藏曰仓，米藏曰廪。泽及后世，子孙长享。今则不然。圣帝德流，天下震慑，诸侯宾服，连四海之外以为带，安于覆盂，韩诗外传曰：君子之居也，晏如覆杅。盂与杅同，音于。天下平均，合为一家，动发举事，犹运之掌，贤与不肖，何以异哉？列子曰：杨朱见梁惠王，言治天下犹运之掌。礼记，子曰：道之不明也，我知之矣，贤者过之，不肖者不及。遵天之道，顺地之理，物无不得其所。故绥之则安，动之则苦；尊之则为将，卑之则为虏；抗之则在青云之上，抑之则在深渊之下；用之则为虎，不用则为鼠；虽欲尽节効情，安知前后？夫天地之大，士民之众，竭精驰说，并进辐凑者，不可胜数，文子曰：羣臣辐凑。悉力慕之，困于衣食，或失门户。言上书忤旨，或被诛戮。使苏秦张仪与仆并生于今之世，曾不得掌故，安敢望侍郎乎！应劭汉书注曰：掌故，百石吏，主故事者。传曰：『天下无害，虽有圣人无所施才；上下和同，虽有贤者无所立功。』故曰时异事异。韩子曰：文王行仁义而王天下，偃王行仁义而丧其国，故曰时异则事异。
　　「虽然，安可以不务修身乎哉？诗曰：『鼓锺于宫，声闻于外。』『鹤鸣九皋，声闻于天。』毛诗小雅文也。毛苌曰：有诸中，必见于外也。又曰：皋，泽也。苟能修身，何患不荣？太公体行仁义，七十有二，乃设用于文武，得信厥说，封于齐，七百岁而不绝。说苑，邹子说梁王曰：太公年七十而相周，九十而封齐。此士所以日夜孳孳，修学敏行而不敢怠也。孟子曰：鸡鸣而起，孳孳为善，舜之徒也。譬若鹡鸰，飞且鸣矣。毛诗曰：题彼鹡鸰，载飞载鸣。毛苌曰：题，视也。传曰：『天不为人之恶寒而辍其冬，地不为人之恶险而辍其广，君子不为小人之匈匈而易其行。』『天有常度，地有常形，君子有常行；君子道其常，小人计其功。』诗云：『礼义之不愆，何恤人之言？』皆孙卿子文。『水至清则无鱼，人至察则无徒，冕而前旒，所以蔽明；黈纩充耳，所以塞聪。』皆大戴礼孔子之辞也。薛综东京赋注曰：黈纩，以黄绵为丸，悬冠两边。当耳，不欲闻不急之言也。明有所不见，聪有所不闻，举大德，赦小过，无求备于一人之义也。论语曰：仲弓为季氏宰，问政。子曰：先有司，赦小过，举贤才。尚书曰：与人弗求备，检身若不及。枉而直之，使自得之；优而柔之，使自求之；揆而度之，使自索之。皆大戴礼孔子之辞也，家语亦同。王肃曰：虽当直枉，从容使自得也。优宽和柔之，使自求其宜也。揆度其法以开视之，使自索得也。赵岐孟子注曰：使自得其本善性也。盖圣人之教化如此，欲其自得之；自得之，则敏且广矣。
　　「今世之处士，时虽不用，块然无徒，廓然独居，上观许由，下察接舆，计同范蠡，忠合子胥，史记曰：勾践之栖会稽，范蠡令卑辞厚礼以遗吴。后欲伐吴，勾践复问蠡，蠡曰：可矣。遂灭之。天下和平，与义相扶，寡偶少徒，固其宜也，子何疑于予哉？若夫燕之用乐毅，秦之任李斯，郦食其之下齐，史记曰：乐毅去赵适魏，闻燕昭王好贤，乐毅为魏昭王使于燕。燕时以礼待之，遂委质为臣下。又曰：秦卒用李斯计谋，竞幷天下，以斯为丞相。汉书，郦食其谓上曰：臣说齐王使为汉而称东蕃。上曰：善。乃说齐。齐王田广以为然，乃罢历下守战之备。说行如流，曲从如环，所欲必得，功若丘山，海内定，国家安，是遇其时者也，子又何怪之邪？语曰：『以筦窥天，以蠡测海，以筳撞锺』，岂能通其条贯，考其文理，发其音声哉！服虔曰：筦音管。张晏曰：蠡，瓠瓢也。文颖曰：筳音庭。庄子曰：魏牟谓公孙龙曰：乃规规而求之以察，索之以辩，是直用管窥天，用锥指地，不亦小乎？说苑，赵襄子谓子路曰：吾尝问孔子曰，先生事七十君，无明君乎？孔子不对，何谓贤邪？子路曰：建天下之鸣锺，撞之以筳，岂能发其音声哉！犹是观之，譬由鼱鼩之袭狗，孤豚之咋虎，至则靡耳，何功之有？如淳曰：鼱音精。服虔曰：鼩音劬。李巡尔雅注曰：鼱鼩，一名奚鼠。应劭风俗通曰：按方言，豚，猪子也。今人相骂曰孤豚之子是也。说文曰：靡，烂也，亡皮切。靡与糜古字通也。今以下愚而非处士，虽欲勿困，固不得已。此适足以明其不知权变，而终惑于大道也。」
　　文选考异
　　注「推意放荡」　何校「推」改「指」，陈同，是也。各本皆误。汉书可证。
　　尚有遗行邪　袁本、茶陵本云「邪」善作「也」。案：今汉书亦作「邪」，尤延之据之校改。考古「也」「邪」二字同用。袁、茶陵所见自不误，尤改为未是。
　　相擒以兵　何校「擒」改「禽」。案：所改是也。汉书作「禽」，以袁、茶陵二本余篇校语例之，大略善「禽」、五臣「擒」，此以五臣乱善也。
　　外有仓廪　案：「仓廪」当作「廪仓」。袁、茶陵二本云善作「仓廪」，与此皆所见传写倒也。汉书作「廪仓」，「仓」字韵。
　　天下平均　茶陵本作「平均」，有校语云善作「均平」。袁本作「均平」，无校语。案：汉书无此句，注亦无明文，未审善果何作？
　　传曰天下无害　袁本、茶陵本「害」下有「菑」字。袁本有校语云善无。茶陵本无校语。案：各本所见皆有误也。「菑」字韵，与下文「才」字协，盖善当是作「天下无菑」也。又案：陈云「传曰」七句，汉书无。凡他书所有之文，与此或相出入，但可借以取证，不得竟依彼校此，斯其例矣。
　　注「燕时以礼待之遂委质为臣下」　陈云「时」，「王」误，「礼」上脱「客」字，「下」字衍，是也。此所引乐毅传文。
　　注「竞幷天下」　案：「竞」当作「竟」。各本皆讹。
　　注「服虔曰筦音管」　此六字袁本、茶陵本无。案：二本以善音而误删也。下「文颖曰筳音庭」，及「如淳曰鼱音精」，服虔曰：「鼩音劬」，亦然。凡善音二本误删而此仍有者，余不悉出。
　　注「说文曰靡」　案：「靡」当作「糜」。各本皆误。
　　解嘲幷序
　　杨子云
　　哀帝时，丁傅董贤用事，汉书曰：定陶丁姬，哀帝母也，兄明为大司马。又曰：孝哀傅皇后，哀帝卽位，封后父晏为孔乡侯。诸附离之者，起家至二千石。汉书音义，庄子曰：附离不以胶漆。时雄方草创太玄，有以自守，泊如也。人有嘲雄以玄之尚白，服虔曰：玄当黑而尚白，将无可用。雄解之，号曰解嘲。其辞曰：
　　客嘲杨子曰：「吾闻上世之士，人纲人纪，不生则已，尚书曰：先王肇修人纪。孔安国曰：修为人纲纪也。孔丛子，子鱼曰：丈夫不生则已，生则有云为于世也。生必上尊人君，下荣父母，析人之珪，儋人之爵，怀人之符，分人之禄，说文曰：儋，荷也。应劭曰：文帝始与诸王竹使符。纡青拖紫，朱丹其毂。东观汉记曰：印绶，汉制，公侯紫绶，九卿青绶。汉书曰：吏二千石朱两轓。今吾子幸得遭明盛之世，处不讳之朝，与羣贤同行，历金门，上玉堂有日矣，应劭曰：待诏金马门。晋灼曰：黄图有大玉堂、小玉堂。曾不能画一奇，出一策，上说人主，下谈公卿。目如耀星，舌如电光，一从一横，论者莫当，史记，秦王曰：知一从一横，其说何？顾默而作太玄五千文，枝叶扶疎，独说数十余万言，以树喻文也。说文曰：扶疎，四布也。深者入黄泉，高者出苍天，大者含元气，细者入无间。春秋命历序曰：元气正，则天地八卦孳。无间，言至微也。淮南子曰：出入无间。然而位不过侍郎，擢纔给事黄门。苏林曰：擢之纔为给事黄门，不长作。意者玄得无尚白乎？何为官之拓落也？」拓落，犹辽落不谐偶也。
　　杨子笑而应之曰：「客徒朱丹吾毂，不知一跌将赤吾之族也。广雅曰：跌，差也。赤，谓诛灭也。往昔周网解结，羣鹿争逸，服虔曰：鹿，喻在爵位者。离为十二，合为六七，十二国，已见上文。张晏曰：谓齐、燕、楚、韩、赵、魏为六，就秦为七。四分五剖，并为战国。晋灼曰：此直道其分离之意耳。邹阳传云：济北，四分五裂之国也。士无常君，国无定臣，得士者富，失士者贫，春秋保干图曰：得士则安，失士则危。矫翼厉翮，恣意所存，故士或自盛以橐，或凿坏以遁。服虔曰：范雎入秦，藏于橐中。史记，王稽辞魏去，窃载范雎入秦，至湖见车骑，曰：为谁？王稽曰：穰侯。范雎曰：此恐辱我，我宁匿车中。有顷，穰侯过。淮南子曰：颜阖，鲁君欲相之而不肯，使人以币先焉，凿坏而遁之。坏，普来切。是故邹衍以颉颃而取世资；应劭曰：齐人，著书所言多大事，故齐人号谈天邹衍，仕齐至卿。苏林曰：颉，音提挈之挈。颉颃，奇怪之辞也。邹衍著书虽奇怪，尚取世以为资，而己为之师也。言资以避下文也。颃，苦浪切。孟轲虽连去声蹇，犹为万乘师。苏林曰：连蹇，言语不便利也。赵岐孟子章指曰：滕文公尊敬孟子，若弟子之问师。
　　「今大汉左东海，应劭曰：会稽东海也。右渠搜，服虔曰：连西戎国也。应劭曰：禹贡，析支、渠搜属雍州，在金城、河间之西。前番禺，应劭曰：南海郡。张晏曰：南越王都也。苏林曰：番音潘。后椒涂。应劭曰：渔阳之北界。东南一尉，如淳曰：地理志云：在会稽。西北一候。如淳曰：地理志曰：龙勒、玉门、阳关有候也。徽以纠墨，制以钻鈇，服虔曰：制，缚束也。应劭曰：束以绳徽弩之徽。说文曰：纠，三合绳也。又曰：墨，索也。公羊传曰：不忍加以鈇锧。何休注曰：斩腰之刑也。音质。散以礼乐，风以诗书，旷以岁月，结以倚庐。应劭曰：汉律，以为亲行三年服，不得选举。结为倚庐，以结其心。左氏传曰：齐晏桓子卒，晏婴麤斩衰，居倚庐。天下之士，雷动云合，鱼鳞杂袭，咸营于八区。史记，蒯通曰：天下之士，云合雾集，鱼鳞杂沓。沓，徒合切。家家自以为稷契，人人自以为皋陶。尚书，帝曰：俞，咨禹，汝平水土，惟时懋哉！禹让于稷、契暨皋陶。戴縰垂缨，而谈者皆拟于阿衡；郑玄仪礼注曰：纚与縰同。縰，所氏切。诗曰：实惟阿衡，左右商王。毛苌曰：阿衡，伊尹也。五尺童子，羞比晏婴与夷吾。孙卿子曰：仲尼之门，五尺竖子羞言五伯。当涂者升青云，失路者委沟渠。旦握权则为卿相，夕失势则为匹夫。譬若江湖之崖，渤澥之岛，乘鴈集不为之多，双凫飞不为之少。方言曰：飞鸟曰双，四鴈曰乘。昔三仁去而殷墟，二老归而周炽，三仁，微子、箕子、比干。孟子曰：伯夷避纣，居北海之滨，闻文王作，兴曰：盍归乎来！吾闻西伯善养老者。二老者，天下之大老也。子胥死而吴亡，种蠡存而越霸，史记曰：吴既诛子胥，遂伐齐，越王勾践袭杀吴太子，王闻，乃归与越平，越王勾践遂灭吴。又曰：越王勾践返国，奉国政属大夫种，而使范蠡行成为质于吴。后越大破吴也。五羖入而秦喜，乐毅出而燕惧，史记曰：百里奚亡秦走宛，秦穆公闻百里奚，欲重赎之，恐楚不与，请以五羖皮赎之，楚人许与之。缪公与语国事，缪公大悦。又曰：乐毅伐齐，破之，燕昭王死，子立为燕惠王，乃使骑劫代将而召毅，毅畏诛，遂西奔赵。惠王恐赵用乐毅以伐燕也。范雎以折折而危穰侯，危穰侯，已见李斯上书。折折，已见邹阳上书。晋灼曰：折，古拉字也，力答切。蔡泽以噤吟而笑唐举。史记曰：唐举见蔡泽，熟视而笑，曰：吾闻圣人不相，殆先生乎？韦昭曰：噤，欺禀切。吟，疑甚切。故当其有事也，非萧曹子房平勃樊霍则不能安，当其无事也，章句之徒相与坐而守之，亦无所患。故世乱则圣哲驰骛而不足；世治则庸夫高枕而有余。说苑曰：管仲，庸夫也，桓公得之以为仲父。汉书，贾谊曰：陛下高枕，终无山东之忧。楚辞曰：尧、舜皆有举任兮，故高枕而自适。
　　「夫上世之士，或解缚而相，或释褐而傅；左氏传曰：齐鲍叔帅师来言曰：子纠，亲也，请君讨之；管、召，雠也，请受而甘心焉。乃杀子纠于生窦，召忽死之。管仲请囚，鲍叔受之，及堂阜而脱之，归而以告曰：管夷吾治于高傒，使相可也。公从之。墨子曰：傅说被褐带索，庸筑傅岩，武丁得之，举以为三公。或倚夷门而笑，应劭曰：侯嬴也。秦伐赵，赵求救于魏，无忌将百余人往过嬴。嬴无所诫。更还见嬴，嬴笑之，以谋告无忌。韦昭曰：笑人不知己也。或横江潭而渔；服虔曰：渔父也。或七十说而不遇；应劭曰：孔丘也，已见东方朔答客难。或立谈而封侯；史记曰：虞卿说赵孝成王，再见为赵上卿，故号为虞卿。谯周曰：食邑于虞也。或枉千乘于陋巷，吕氏春秋曰：齐桓公见小臣稷，一日三至弗得见。从者曰：万乘之主见布衣之士，一日三至而不得见，亦可以止矣。桓公曰：不然。士慠爵禄者固轻其主，君慠霸王者亦轻其士，从夫子傲爵禄，吾庸敢傲霸王乎？或拥篲而先驱。拥篲，邹衍也。七略曰：方士传言邹子在燕，其游，诸侯畏之，皆郊迎拥篲也。是以士颇得信其舌而奋其笔，窒隙蹈瑕而无所诎也。李奇曰：君臣上下，有瑕隙乖离之渐，则可抵而取之。窒，竹栗切。当今县令不请士，郡守不迎师，羣卿不揖客，将相不俛眉；言奇者见疑，行殊者得辟。言世尚同而恶异。尔雅曰：辟，罪也。行，趋步也。行，胡庚切。是以欲谈者卷舌而同声，欲步者拟足而投迹。言不敢奇异也。故欲谈者卷舌不言，待彼发而同其声，欲行者拟足不前，待彼行而投其迹也。周易曰：子曰：同声相应。庄子曰：多物将往，投迹者众。向使上世之士，处乎今世，策非甲科，史记曰：岁课甲科为郎中，乙科为太子舍人，然甲科为第一。行非孝廉，举非方正，独可抗疏，时道是非，高得待诏，下触闻罢，又安得青紫？言抗疏有所触犯者，帝报以闻而罢之，言不任用也。
　　「且吾闻之，炎炎者灭，隆隆者绝；观雷观火，为盈为实；如淳曰：周易云：雷雨之动满盈。满，水也。雷极则为水，火之光炎炎不可久，久亦消灭为灰炭之实也。天收其声，地藏其热。高明之家，鬼瞰其室。李奇曰：鬼神害盈而福谦。攫拏者亡，默默者存；位极者高危，自守者身全。是故知玄知默，守道之极；淮南子曰：天道玄默，无容无则。爰清爰静，游神之庭；老子曰：知清知静，为天下正。惟寂惟漠，守德之宅。庄子曰：恬淡寂漠，虚无无为，此道德之质也。世异事变，人道不殊，彼我易时，未知何如。李奇曰：或能胜之。今子乃以鸱枭而笑凤皇，执蝘蜓而嘲龟龙，不亦病乎！孙卿云赋曰：以龟龙为蝘蜓，鸱枭为凤皇。说文曰：在壁曰蝘蜓，在草曰蜥蜴。蝘，乌典切。蜓，徒显切。子之笑我玄之尚白，吾亦笑子病甚不遇俞跗与扁鹊也，悲夫！」史记，中庶子谓扁鹊曰：臣闻上古之时，医有俞跗，医病不以汤液。法言曰：扁鹊，卢人而善医。跗音附。
　　客曰：「然则靡玄无所成名乎？论语曰：君子去仁，恶乎成名。范蔡以下，何必玄哉？」
　　杨子曰：「范雎，魏之亡命也，折胁折髂，免于徽索，埤苍曰：髂，腰骨也，口亚切。翕肩蹈背，扶服入橐，孟子曰：胁肩谄笑。刘熙曰：胁肩，悚体也。入橐，已见上文。激卬万乘之主，介泾阳，抵穰侯而代之，当也。如淳曰：激卬，怒也。善曰：史记曰：范雎至秦上书，因感怒昭王，昭王乃免相国，逐泾阳君于关外。又曰：秦昭王母宣太后长弟曰穰侯，姓魏名冉。昭王同母弟曰泾阳君。苏林曰：介者，间其兄弟使疎也。说文曰：抵，侧击也，音纸。蔡泽，山东之匹夫也，顩颐折頞，涕唾流沫，西揖强秦之相，搤其咽而亢其气，其背而夺其位，时也。韦昭曰：曲上曰顩，欺甚切。史记曰：蔡泽闻应侯内惭，乃西入秦。应侯使人召蔡泽，蔡泽入则揖应侯，应侯延入坐。数日，言于秦昭王曰：客有从山东来者曰蔡泽，其人辩士。昭王与语，悦之。应侯请归相印，遂拜蔡泽为相。说文曰：頞，鼻茎也，于达切。沬，洒面也，呼愦切。广雅曰：咽，嗌也，一千切。嗌音益。天下已定，金革已平，都于洛阳，礼记，子夏曰：三年之丧卒，金革之事无避也，礼欤？汉书曰：高祖西都洛阳。娄敬委辂脱挽，掉三寸之舌，建不拔之策，举中国徙之长安，适也。汉书曰：娄敬戍陇西，过洛阳，高帝在焉。敬脱挽曰：臣愿见上言便宜。又说上曰：陛下都洛阳，不便，不如入关，据秦之固。是日车驾西都长安。应劭曰：辂，谓以木当胸以挽车也。论语摘辅像曰：子贡掉三寸之舌，动于四海之内。五帝垂典，三王传礼，百世不易，叔孙通起于枹鼓之间，解甲投戈，遂作君臣之仪，得也。左氏传曰：援枹而鼓。汉书，叔孙通曰：臣愿征鲁诸生弟子，共起朝仪也。吕刑靡敝，秦法酷烈，尚书吕命序曰：穆王训夏赎刑。礼记曰：国家靡敝。邓展曰：靡音縻。圣汉权制，而萧何造律，宜也。汉书曰：相国萧何捃摭秦法，取其宜于时者，作律九章。故有造蕭何之律於唐虞之世，則矣。服虔曰：，猶繆也。，布迷切，或作繆。有作叔孙通仪于夏殷之时，则惑矣；有建娄敬之策于成周之世，则乖矣；左氏传曰：召公纠合宗族于成周。有谈范蔡之说于金张许史之间，则狂矣。金日磾、张安世、许广汉、史恭、史高也。夫萧规曹随，留侯画策，陈平出奇，功若泰山，响若坻隤，应劭曰：天水有大坂，名曰陇坻。其山堆傍着，崩落作声，闻数百里，故曰坻隤。坻，丁礼切。韦昭，坻音若是理之是。字书曰：巴蜀名山堆落曰坻。韩子曰：泰山之功，长立于国家；日月之名，久着于天地。虽其人之胆智哉，亦会其时之可为也。故为可为于可为之时，则从；为不可为于不可为之时，则凶。若夫蔺生收功于章台，晋灼曰：相如献璧于此台。四皓采荣于南山，四皓，已见上文。采荣，采取荣名也。公孙创业于金马，骠骑发迹于祁连，孟康曰：公孙弘对策于金马门。史记曰：弘至太常，对策为第一，拜为博士。又曰：骠骑将军霍去病，击匈奴至祁连山，捕首虏甚多。司马长卿窃赀于卓氏，东方朔割炙于细君。史记曰：文君夜亡奔相如，卓王孙不得已，分予文君僮百人，钱百万，为富人居。汉书曰：伏日，诏赐从官肉。太官丞日晏不来，东方朔独拔剑割肉，卽怀肉去。太官奏之，上曰：先生起自责也。朔曰：受赐不待诏，何无礼也！拔剑割肉，一何壮也！割之不多，又何廉也！归遗细君，又何仁也！上笑曰：使先生自责，乃反自誉。复赐酒一石，肉百斤，归遗细君，割炙，割损其炙也。仆诚不能与此数子并，故默然独守吾太玄。」
　　文选考异
　　时雄方草创太玄　何校去「创」字，云汉书无。案：袁、茶陵二本所载五臣济注云「草创」，是其本有此字，恐各本所见以之乱善，而失着校语耳。
　　独说数十余万言　案：汉书无「数」字，此不当有。袁、茶陵二本所载五臣向注有之，是其本误衍，后又以之乱善。
　　客徒朱丹吾毂　何校「徒」下添「欲」字。袁本、茶陵本云善无「欲」字。案：汉书有。此传写脱，校语非。
　　注「故齐人号谈天邹衍」　案：「邹」字不当有，各本皆衍。颜注引无，可证也。
　　注「在金城河间之西」　何校「间」改「关」，陈同，是也。各本皆误。
　　后椒涂　袁本、茶陵本「椒」作「陶」，云善作「椒」。何校云「椒」汉书作「陶」。师古曰：「有作椒者，乃流俗所改。」陈同。今案：何、陈所校非也，颜本作「陶」，具见彼注。善此引「应劭曰：在渔阳之北界」，与颜义迥别，盖应氏汉书作「椒」，颜所不取，而善意从之也。若以颜改善，是所未安。凡选中诸文，谓与他书必异亦非，必同亦非，其为例也如此。
　　注「以为亲行三年服」　茶陵本「以」作「不」，是也。袁本亦作「以」。汉书注引「以」「不」两有，皆非。
　　注「孙卿子曰仲尼之门五尺竖子羞言五伯」　袁本无此十六字，有「五尺童子已见李令伯表」十字，是也。茶陵本复出，非。
　　注「秦穆公闻百里奚」　陈云「奚」下脱「贤」字，是也。各本皆脱。
　　注「则可抵而取之」　袁本此下有「善曰尔雅曰窒塞也」八字，是也。茶陵本无，亦脱。
　　处乎今世　案：汉书无「世」字。此不当有，各本皆衍。
　　位极者高危　何校「高」改「宗」。袁本云善作「高」。茶陵本云五臣作「宗」。案：汉书作「宗」，「宗」字是也。「高」字传写误。
　　抵穰侯而代之　案：「抵」当作「扺」，注引说文曰：「扺，侧击也，音纸。」是善字作「扺」。又颜注引苏林曰：「扺音纸。」亦当作「扺」。今本汉书作「抵」，与此同误。又上文引李奇注「则可扺而取之」。各本皆作「抵」，此二字多混也。
　　顩颐折頞　案：「顩」汉书作「颔」。师古曰：「颔，曲颐也，音钦。」善引韦昭曰：「曲上曰顩，钦甚切。」疑正文及注二「顩」字皆当作「顉」。「顉」、「颔」同字，故颜音「钦」，韦音「欺甚」也。袁、茶陵二本正文下音「绮险」，乃五臣作「顩」之证，各本以之乱善。其实依韦读当从「金」，不作「顩」。又诸字书多「顉」、「颔」、「顩」并收，盖汉书别有作「顩」之本，故五臣用以改善耳。
　　注「三年之丧卒」　案：「卒」下当有「哭」字，各本皆脱。
　　注「左氏传曰召公」　何校「召」下添「穆」字，是也。各本皆脱。
　　响若坻隤　案：「坻」当作「坁」，应劭本汉书作「坻」，音「丁礼反」。韦昭本汉书作「坁」，音「是」。善意从韦，故又引字书「巴蜀名山堆落曰坁也」。各本正文从应，注中亦一概尽作「坻」，皆误，当订正。颜注汉书作「●」，云「●音氏，巴蜀人名山旁堆欲堕落曰●」。应劭以为天水陇氐，失之矣。氐音丁礼反，所言更显然易知。说文「氏」下云云，卽字书所本，引此作「氏」，韦昭本与之合。吴都赋刘渊林注引此作「坻」，与应劭本合。彼此不可互证，实读古书之通例矣。
　　虽其人之胆智哉　袁本、茶陵本「胆」作「赡」，云善作「胆」。陈云汉书作「赡」。又东方朔赞「赡智宏才」，善注仍引此文，则「胆」字乃传写讹。案：所校是也。又马汧督诔「才博智赡」，注引同，亦可证。
　　东方朔割炙于细君　案：「炙」当作「名」。注「割名，割损其名也」。今二「名」字亦误「炙」。汉书作「名」，颜注云：「割，损也。言以肉归遗细君，是损割其名。」盖唯朔传言「割肉」，而雄谓之「割名」，故须此注。若如今本作「割炙」，而注云「割炙，割损其炙」，殊非注体。袁、茶陵二本所载五臣良注云「炙，亦肉也」，是其本作「炙」，又附会为「亦肉」之解，各本皆以之乱善而失着校语，后幷注中字改为「炙」，而读者不知善自作名矣。今特订正之。
　　答宾戏并序
　　　班孟坚
　　永平中为郎，典校秘书，专笃志于儒学，以著述为业。或讥以无功，项岱曰：或有讥班固虽笃志博学，无功劳于时，仕不富贵也。又感东方朔杨雄自喻，以不遭苏张范蔡之时，曾不折之以正道，明君子之所守，故聊复应焉。其辞曰：
　　宾戏主人曰：「盖闻圣人有一定之论，烈士有不易之分，项岱曰：谓庖羲、尧、舜、文王、周公、孔子也。论，论道化也。一定五经，垂之万世，后人不能改也。分，决也，谓许由、巢父、伯成子高、夷、齐、吴札志自然之决，不可变易也。善曰：淮南子曰：士有一定之论，女有不易之行。亦云名而已矣。如淳曰：唯贵得名耳。故太上有立德，其次有立功。左氏传，叔孙豹之辞也。夫德不得后身而特盛，功不得背时而独彰。言德以润身，而功以济世，故德不得后其身而特盛，功不得背其时而独彰。言贵及身与时也。是以圣哲之治，栖栖遑遑，言贵及时，故不避栖遑之弊也。栖遑，不安居之意也。孔席不，墨突不黔。韦昭曰：，温也，言坐不席也。文子曰：墨子无黔突，孔子无暖席，非以贪禄慕位，欲起天下之利，除万民之害也。小雅曰：黔，黑也，巨炎切。由此言之，取舍者昔人之上务，著作者前列之余事耳。刘德曰：取者，施行道德也；舍者，守静无为也。今吾子幸游帝王之世，躬带绂冕之服，师古曰：带，大带；冕，冠也。项岱曰：冕服，三公卿大夫之服也。浮英华，湛道德，英华，草木之美，故以喻帝德也。浮沈，言其洋溢可游泳也。礼斗威仪曰：帝者德其英华。湛，古沈字，字或为耽，于义虽同，非古文也。矕龙虎之文，旧矣。孟康曰：矕，被也。苏林曰：谓被龙虎之衣也。易曰：大人虎变，其文炳。言文章之盛久也。矕，莫版切。卒不能摅首尾，奋翼鳞，项岱曰：摅，舒也。翼鳞，皆谓飞龙。振拔洿涂，跨腾风云，说文曰：洿，浊水不流也。涂，泥也。使见之者影骇，闻之者响震。言见之者虽影而必骇，闻之者虽响而必震。言惊惧之甚，不俟形声也。苍颉篇曰：骇，惊也。尔雅曰：震，惧也。徒乐枕经籍书，纡体衡门，上无所蔕，下无所根。韦昭曰：蔕，都计切。独摅意乎宇宙之外，锐思于毫芒之内，项岱曰：毫，毛也。芒，毛之颠杪也。潜神默记，緪以年岁。如淳曰：緪，音亘竟之亘。方言曰：緪，竟也，古邓切。晋灼曰：以亘为緪。然而器不贾于当己，用不効于一世，刘德曰：贾，雠也。贾音古。虽驰辩如涛波，如淳曰：潮水之激者为涛波。摛藻如春华，韦昭曰：摛，布也，勑施切。藻，水草之有文者。盐铁论曰：文学繁于春华。犹无益于殿最也。汉书音义曰：上功曰最，下功曰殿。意者，且运朝夕之策，定合会之计，使存有显号，亡有美谥，不亦优乎？」
　　主人逌尔而笑曰：项岱曰：逌，宽舒颜色之貌也，读作攸。「若宾之言，所谓见世利之华，闇道德之实，守窔奥之荧烛，未仰天庭而覩白日也。应劭曰：尔雅曰：西南隅谓之奥，东南隅谓之窔。字林曰：窔，一吊切。荧，小光也。曩者王涂芜秽，周失其驭，项岱曰：周王失牧御之化也。侯伯方轨，战国横骛，项岱曰：方，并也。轨，辙也。东西交驰谓之骛，七国争强，车既并辙，骑复横骛。于是七雄虓阚，分裂诸夏，龙战虎争。晋灼曰：诗云：阚如虓虎。项岱曰：龙以喻人君。周易曰：龙战于野，其血玄黄。虎，以喻猛力争不以任也。游说之徒，风飑电激，并起而救之，其余猋飞景附，霅煜其间者，盖不可胜载。韦昭曰：飑，风之聚猥者也，音庖。晋灼曰：霅，音曅尔之曅。说文，熛，火飞也。猋与熛古字通，并必遥切。霅煜，光明之貌也。霅，炎輙切。煜，弋叔切。当此之时，搦朽摩钝，铅刀皆能一断，韦昭曰：搦，摩也，女握切。韩诗外传，陈饶谓宋燕曰：铅刀畜之，而干将用之，不亦难乎！是故鲁连飞一矢而蹶千金，鲁连，已见上文。李奇曰：蹶，蹋也。虞卿以顾眄而捐相印。史记曰：秦昭王遗赵王书，持魏齐头来。魏齐亡，出见赵相虞卿，虞卿度赵王终不可说，乃解其印，与魏齐间行。夫啾发投曲，感耳之声，项岱曰：啾，口吟也。投曲，投合歌曲也。合之律度，淫而不可听者，非韶夏之乐也。李奇曰：淫，不正也。因势合变，遇时之容，项岱曰：容，宜也。或因际会之势，合变谲之事，遇时独蹔得容也。本遇多为偶，容多为会。风移俗易，乖迕而不可通者，非君子之法也。及至从人合之，衡人散之，韦昭曰：从人合之，助六国者；衡人散之，佐秦者也。亡命漂说，羁旅骋辞，项岱曰：委君之徒，谓之亡命，谓亡君命也。善曰：左传，陈敬仲曰：羁旅之臣。杜预曰：羁，寄也。旅，客也。商鞅挟三术以钻孝公，服虔曰：王霸、富国、强兵，为三术。李斯奋时务而要始皇，项岱曰：奋，发也。时务，谓六国更相攻伐，争为雄伯之务。彼皆蹑风尘之会，履颠沛之势，项岱曰：彼，谓商鞅、李斯辈也。风发于天，以喻君上；尘从下起，以喻斯等。据徼乘邪，以求一日之富贵，言据徼幸而乘邪僻也。朝为荣华，夕为，福不盈眦，祸溢于世，李奇曰：当富贵之间，视之不满目。凶人且以自悔，况吉士而是赖乎？项岱曰：凶人，谓商鞅之辈。临死败皆悔恨之言。吉士，班固以自托也。尚书曰：其惟吉士。且功不可虚成，名不可以伪立，韩设辨以激君，吕行诈以贾国。服虔曰：韩，韩非，设辨于始皇。韦昭曰：吕不韦立子楚，以市秦利。说难既遒，其身乃囚；应劭曰：遒，好也。项岱曰：韩非作说难之书，欲以为天下法式，上书既终，而为李斯所疾，乃囚而死。秦货既贵，厥宗亦坠。史记曰：秦昭王子子楚质于赵。吕不韦贾邯郸，见曰：此奇货可居。乃以五百金与子楚，复以五百金买奇物玩好而游秦，献华阳夫人，立子楚为嫡嗣。秦王薨，谥为孝文。子楚代立，为庄襄王，以吕不韦为丞相，竟饮酖而死。故云厥宗亦坠。尚书曰：弗德罔大，坠厥宗。是以仲尼抗浮云之志，孟轲养浩然之气，孔丛子，子思曰：抗志则不愧于道。论语，子曰：不义而富且贵，于我如浮云。孟子曰：我善养吾浩然之气。敢问何谓浩然之气？曰：难言也。其为气也，至大至刚，以直养而无害，则塞乎天地之间。项岱曰：皓，白也，如天之气皓然也。彼岂乐为迂阔哉？道不可以贰也。项岱曰：迂，远也。贰，二也。君子履端于始，归成于终，拟圣人之道，岂可二行如斯、鞅、韩非、不韦之徒也。善曰：说文曰：迂，羽夫切。方今大汉洒埽羣秽，夷险芟荒，晋灼曰：发，开也。今诸本皆作芟字。善曰：埽，卽今扫字也。廓帝纮，恢皇纲，项岱曰：纮，张也。皇，君也。善曰：许慎淮南子注曰：纮，维也。基隆于羲农，规广于黄唐；其君天下也，炎之如日，威之如神，函之如海，养之如春。说文曰：炎，火也，谓光照也。史记曰：帝尧，其仁如天，其智如神，就之如日，望之如云。朝错新书曰：臣闻帝王之道，包之如海，养之如春。是以六合之内，莫不同源共流，韦昭曰：六合，天地四方也。沐浴玄德，禀仰太龢，史记，太公曰：沐浴膏泽。尚书曰：玄德升闻。法言曰：或问太和，曰：其在唐、虞、成周也。龢，古和字。枝附叶着，譬犹草木之植山林，鸟鱼之毓川泽，得气者蕃滋，失时者零落，项岱曰：蕃，盛也。零，凋病也。言遇仕者昌盛，不遇者凋病，如万物于天地之间也。参天地而施化，岂云人事之厚薄哉？项岱曰：参，三也。言汉家之施化布德，周参天地，岂人所能论耶？今吾子处皇代而论战国，曜所闻而疑所觌，欲从堥敦而度高乎泰山，怀氿滥而测深乎重渊，亦未至也。」服虔曰：敦音顿，顿丘也。应劭曰：尔雅曰：前高堥丘如覆敦者。敦，丘也。尔雅曰：氿泉穴出。穴出，仄出也。滥泉正出。正出，涌出也。服虔曰：氿音轨。韦昭曰：滥音。堥音旄。郭璞尔雅注曰：敦，盂也，都回切。
　　宾曰：「若夫鞅斯之伦，衰周之凶人，既闻命矣。项岱曰：周衰，王霸起，鞅、斯说得行，故言衰周凶人也。敢问上古之士，处身行道，辅世成名，可述于后者，默而已乎？」
　　主人曰：「何为其然也！昔者咎繇谟虞，箕子访周，尚书曰：咎繇矢厥谋。又曰：武王胜殷，以箕子归。又曰：王访于箕子。言通帝王，谋合神圣；殷说梦发于傅岩，周望兆动于渭滨，尚书曰：高宗梦得说，使百工营求诸傅岩。史记曰：太公望以渔钓奸周，西伯将出，占之，曰：所获非龙非虎，非熊非罴；所获霸王之辅。西伯果遇太公渭滨。齐宁激声于康衢，汉良受书于邳垠，说苑，陈子说梁王曰：宁戚饭牛康衢，击车辐而歌，桓公得之而霸也。尔雅曰：五达曰康，四达曰衢。汉书曰：张良从容步游下邳，圯上有一老父，出一编书，曰：读是则为王者师。晋灼曰：垠，涯也，邳水之涯也。皆竢命而神交，匪词言之所信，故能建必然之策，展无穷之勋也。近者陆子优游，新语以兴；董生下帷，发藻儒林；郑玄曰：优游，不仕也。史记，高帝拜陆贾为太中大夫，谓贾曰：试为我着秦所以失天下，我所以得之者何？陆生乃祖述存亡之征，凡着十二篇，号其书曰新语。又曰：董仲舒以治春秋为博士，下帷讲诵，弟子或莫见其面。刘向司籍，辨章旧闻；扬雄谭思，法言太玄。项岱曰：司，主也。籍，书籍也。善曰：汉书曰：光禄大夫刘向校经传诸子诗赋，每一卷书已，向輙条其篇目，撮其旨意，录而奏之。又曰：杨雄谭思浑天，又譔十二卷，象论语，号曰法言。浑天，卽太玄经也。皆及时君之门闱，究先圣之壸奥，应劭曰：尔雅曰：宫中巷谓之壸，苦本切。婆娑乎术艺之场，项岱曰：婆娑，偃息也。场圃，讲经艺之处也。休息乎篇籍之囿，以全其质而发其文，用纳乎圣德，烈炳乎后人，斯非亚与！项岱曰：圣德，明君知贤而纳用之也。烈，业也。后人，著书传之后世。若乃伯夷抗行于首阳，柳惠降志于辱仕，颜潜乐于箪瓢，孔终篇于西狩，论语，子曰：贤哉回也。一箪食，一瓢饮，在陋巷，人不堪其忧，回也不改其乐。左氏传曰：哀公十四年春，西狩获麟。春秋元命包曰：孔子曰：丘作春秋，始于元，终于麟，王道成也。声盈塞于天渊，真吾徒之师表也。项岱曰：言若此之荣名，上达皇天，下洞重泉也。且吾闻之：一阴一阳，天地之方；周易曰：一阴一阳之谓道。孔安国论语注曰：方，犹常也。乃文乃质，王道之纲；项岱曰：或施质道，或施文道，此王者所以为纲维也。善曰：春秋元命包曰：一质一文，据天地之道，天质而地文。曰：正朔三而改，文质再而复。有同有异，圣哲之常。项岱曰：有同，仕遇而进，有异，不合而退，此圣人之常道。故曰：慎修所志，守尔天符，委命供己，味道之腴，项岱曰：符，相命也。腴，道之美者也。善曰：文子曰：不言之师，不道之道，若或通焉，谓之天符。桓谭答杨雄书曰：子云勤味道腴者也。神之听之，名其舍诸！项岱曰：有贤智君子，行之如此，神岂舍之乎？将必福禄之。善曰：毛诗曰：神之听之，式谷与汝。宾又不闻和氏之璧，韫于荆石，隋侯之珠，藏于蚌蛤乎？历世莫视，不知其将含景曜，吐英精，旷千载而流光也。韩子曰：楚人和氏得璞玉于楚山之中，奉而献之，成王使玉人理其璞而得宝焉，遂名曰和氏之璧。淮南子曰：隋侯之珠，和氏之璧，得之者富，失之者贫。高诱曰：隋侯见大蛇伤断，以药傅而涂之，后蛇于江中衔大珠以报之，因名曰隋侯之珠。应龙潜于潢污，鱼鼋媟之，项岱曰：天有九龙，应龙有翼。服虔曰：左氏传注曰：蓄小水谓之潢，不泄谓之污。不覩其能奋灵德，合风云，超忽荒而躆昊苍也。项岱曰：忽荒，天上也。昊、苍，皆天名也。徐广史记注，躆音戟，躆与据同，谓之足戟持之，并京逆切。故夫泥蟠而天飞者，应龙之神也；先贱而后贵者，和隋之珍也；时暗而久章者，君子之真也。项岱曰：时暗，未显用时也。久，旧也。章，明也。言君子怀德，虽初时未见显用，后亦终自明达，如应龙蟠屈而升天，隋和先贱而后贵也。如此是比君子道德之真，言屈伸如一，无变也。善曰：淮南子曰：君子之道，久而章，远而隆也。若乃牙旷清耳于管弦，离娄眇目于毫分；项岱曰：牙，伯牙也。旷，师旷也。管，锺律之管；纮，琴瑟之调也。毫分，秋毫之末分也。善曰：缠子，董无心曰：离娄之目，察秋毫之末于百步之外，可谓明矣。逢蒙绝技于弧矢，般输搉巧于斧斤；吴越春秋，陈章曰：黄帝作弓，后有楚狐父以其道传羿，羿传逢蒙。项岱曰：公输若之族名班。韦昭曰：搉，犹专也。良乐轶能于相驭，乌获抗力于千钧；项岱曰：良，王良，晋人也。乐，伯乐，秦穆公时人也。轶，过也。王良善御马，伯乐工相马。抗力，力抗也。三十斤曰钧，千钧者三万斤。善曰：吕氏春秋，薄疑说卫嗣君曰：乌获举千钧，又况一斤乎？和鹊发精于针石，研桑心计于无垠。左氏传曰：晋侯求医于秦，秦伯使医和视之。史记曰：扁鹊使弟子子阳厉针砥石。又曰：越王勾践困于会稽之上，乃用范蠡、计然。韦昭曰：研，范蠡之师，计然之名也。汉书曰：桑弘羊，雒阳贾人子，以心计为侍中也。走亦不任厕技于彼列，故密尔自娱于斯文。」服虔曰：走，孟坚自谓也。尔雅曰：密，静也。
　　文选考异
　　躬带绂冕之服　案：汉书无「绂」字，详善注亦不及「绂」，必各本皆传写误衍也。
　　注「师古曰带大带冕冠也项岱曰」　袁本、茶陵本此十二字作「项岱曰带大带也」七字，是也。尤误用今本颜注校改耳。又案：凡引颜注以长杨赋注证之，善自称「颜监」。今他篇作「颜师古」者，经后人改之。此作「师古」，益误中之误矣。
　　注「翼鳞皆谓飞龙」　袁本「翼」上有「善曰」二字，是也，说已详前。茶陵本删此节注，非。
　　徒乐枕经籍书　案：「籍」当依汉书作「藉」。各本皆讹。
　　注「晋灼曰以亘为緪」　陈云「曰」字衍，是也。各本皆衍。又案：据此似正文当作「亘」，上注当作「亘音亘竟之亘」。今皆作「緪」者，依晋灼改之而误。茶陵本校语云五臣作「亘」。袁本云善作「緪」。其实善亦作「亘」也。西都赋「亘长乐」，孟坚用「亘」字之证。汉书及颜引如淳作「恒」。「恒」、「亘」同字，或师古读彼赋亦为「恒」字欤？
　　注「读作攸」　袁本、茶陵本「作」作「若」，是也。
　　注「上书既终而为李斯所疾」　袁本无「上书既终」四字，「而」作「然」。案：袁本最是，四字乃五臣向注。五臣解「遒」作「终」，故云尔。善引应劭解作「好」，不得有也。茶陵本幷善于五臣，此仍之而误衍。
　　秦货既贵厥宗亦坠　袁本有校语云「既」，善作「其」；「亦」，善作「乃」。茶陵本无校语。案：此所见异本也，汉书作「既」、作「亦」。
　　注「故云厥宗亦坠」　袁本无此六字。案：无者是也。茶陵本幷五臣于善，此仍之而误衍。
　　孟轲养浩然之气　案：「浩」当作「皓」。善引项岱注「皓，白也，如天之气皓然」，是善作「皓」不作「浩」甚明。其五臣作「浩」，袁、茶陵二本所载良注云「浩然自放逸」，其证也。各本所见，皆以之乱善而失着校语，非。又善所引孟子二「浩」字，亦当作「皓」，乃与项岱注为相应。盖孟子别本如此，故雪赋「纵心皓然」，亦引之以为注也。颜注汉书字作「浩」，与五臣合，与善不合，乃异本之难以相证者。凡异本之例，如上文「风飑」，「飑」字于颜则为「扬」字，是为明征矣。
　　注「纮张也」　陈云「纮」，「恢」误，是也。各本皆误。
　　注「史记太公曰」　陈云「公」上脱「史」字，是也。各本皆脱。
　　谋合神圣　案：「神圣」，汉书作「圣神」，详此「神」字韵与下「滨」、「垠」等字协，不得倒转。疑善自作「圣神」，唯五臣铣注先解「神」后解「圣」，是其本作「神圣」，各本亦以五臣乱善耳。
　　注「郑玄曰优游」　案：「玄」当作「氏」，各本皆误，汉书注正作「氏」。
　　注「陆生乃祖述存亡之征」　陈云「祖」，「粗」误，是也。各本皆讹。
　　杨雄谭思　何校「谭」改「覃」。陈云「潭」误。案：各本皆是「谭」字，善果何作，无以考也。汉书作「覃」。
　　柳惠降志于辱仕　袁本、茶陵本「于」作「而」。案：汉书作「于」，尤校改也。又案：袁本此下有注云「项岱曰柳下惠」六字，最是。据此，善正文亦当作「夷抗行」，无「伯」字；「惠降志」，无「柳」字。与五臣及汉书不异，上句尚有注而不全也。各本传写误添正文，非。茶陵本及尤本幷脱去此句注，益非。
　　颜潜乐于箪瓢　茶陵本「潜」作「渊」，云五臣作「潜」。袁本云善作「渊」。案：此尤延之用五臣校改也。汉书作「耽」。
　　注「曰正朔三」　茶陵本「曰」上有「又」字，是也。袁本亦脱。
　　委命供己　案：「供」，汉书作「共」。颜注读曰「恭」。袁、茶陵二本所载五臣向注曰「供犹全也」，是其本作「供」，但所解难通。善无明文，恐未必同向。或自作「共」，失着校语耳。
　　神之听之　袁本有校语云「听」善作「圣」。案：所见非也。茶陵本无校语，与此皆不误。
　　注「式谷与汝」　茶陵本「与」作「以」，是也。袁本亦误「与」。
　　注「服虔曰左氏传注曰」　陈云「虔」下衍「曰」字，是也。各本皆衍。
　　注「谓之足戟持之」　陈云上「之」，「以」误，是也。各本皆误。
　　注「陈章曰」　案：「章」当作「音」。各本皆讹。
　　　辞
　　
　　秋风辞幷序
　　　汉武帝
　　上行幸河东，祠后土，顾视帝京欣然，中流与羣臣饮燕，上欢甚，乃自作秋风辞曰：
　　秋风起兮白云飞，草木黄落兮鴈南归。礼记曰：季秋之月，草木黄落，鸿鴈来宾。兰有秀兮菊有芳，携佳人兮不能忘。泛楼舡兮济汾河，应劭汉书注曰：作大舡，上施楼，故号曰楼舡。横中流兮扬素波。列女传，津吏女歌曰：水扬波兮杳冥冥。箫鼓鸣兮发棹歌，棹歌，引棹而歌。欢乐极兮哀情多。列女传，陶答子妻曰：乐极必哀来。少壮几时兮奈老何！古长歌行曰：少壮不努力，老大乃悲伤。
　　归去来幷序
　　　陶渊明
　　序曰：余家贫，又心惮远役，彭泽县去家百里，故便求之。及少日，眷然有归与之情，自去职。因事顺心，命篇曰归去来。
　　归去来兮，田园将芜胡不归！毛诗曰：式微式微，胡不归！既自以心为形役，奚惆怅而独悲。淮南子曰：是皆形神俱役者也。楚辞曰：惆怅兮而私自怜。悟已往之不谏，知来者之可追。论语，楚狂接舆歌曰：往者不可谏，来者犹可追。寔迷途其未远，觉今是而昨非。迷途，已见丘迟与陈伯之书。庄子谓惠子曰：孔子行年六十而化，始时所是，卒而非之，未知今之所谓是之非五十九非也。舟遥遥以轻扬，风飘飘而吹衣。问征夫以前路，恨晨光之熹微。毛诗曰：駪駪征夫。声类曰：熹，亦熙字也。熙，光明也。乃瞻衡宇，载欣载奔。毛诗曰：衡门之下，可以栖迟。僮仆欢迎，稚子候门。周易曰：得僮仆，贞。史记曰：楚怀王稚子子兰。三径就荒，松菊犹存。三辅决录曰：蒋诩，字符卿，舍中三径，唯羊仲、求仲从之游，皆挫廉逃名不出。携幼入室，有酒盈罇。战国策曰：扶老携幼，迎孟尝君。嵇康赠秀才诗曰：旨酒盈樽。引壶觞以自酌，眄庭柯以怡颜。陆机高祖功臣颂曰：怡颜高览。倚南窗以寄慠，审容膝之易安。韩诗外传，北郭先生妻曰：今结驷列骑，所安不过容膝；食方丈于前，所甘不过一肉。园日涉以成趣，门虽设而常关。尔雅曰：堂上谓之行，堂下谓之步，门外谓之趋，中庭谓之走。郭璞曰：此皆人行步趋走之处，因以名。趋，避声也，七喻切。策扶老以流憩，时矫首而遐观。易林曰：鸠杖扶老，衣食百口。王逸楚辞注曰：矫，举也。云无心以出岫，鸟倦飞而知还。景翳翳以将入，抚孤松而盘桓。丁仪妻寡妇赋曰：时翳翳而稍阴，日亹亹以西坠。尔雅曰：盘桓，不进也。
　　归去来兮，请息交以绝游。列子曰：公孙穆屏亲昵，绝交游。世与我而相遗，复驾言兮焉求？桓子新论曰：凡人性，难极也，难知也。故其绝异者，常为世俗所遗失焉。毛诗曰：驾言出游。又曰：知我者谓我心忧，不知我者谓我何求。悦亲戚之情话，乐琴书以消忧。说文曰：话，会合为善言也。刘歆遂初赋曰：玩琴书以涤畅。农人告余以春兮，将有事乎西畴。贾逵国语注曰：一井为畴。或命巾车，或棹孤舟。孔丛子，孔子歌曰：巾车命驾，将适唐都。郑玄周礼注曰：巾，犹衣也。既窈窕以寻壑，亦崎岖而经丘。曹摅赠石荆州诗曰：窈窕山道深。埤苍曰：崎岖，不安之貌。木欣欣以向荣，泉涓涓而始流。毛苌诗传曰：欣欣，乐也。家语，金人铭曰：涓涓不壅，为江为河。善万物之得时，感吾生之行休！大戴礼曰：君道当，则万物皆得其宜。郭璞游仙诗曰：吾生独不化。庄子曰：其生若浮，其死若休。已矣乎！寓形宇内复几时，曷不委心任去留！尸子，老莱子曰：人生于天地之间，寄也。琴赋曰：委性命兮任去留。胡为遑遑欲何之？孟子曰：传云：孔子三月无君，则遑遑如也。孔丛子，孔子歌曰：天下如一欲何之？富贵非吾愿，帝乡不可期。大戴礼，孔子曰：所谓贤人者，躬为匹夫，而不愿富贵。庄子，华封人谓尧曰：乘彼白云，至于帝乡。怀良辰以孤往，或植杖而耘耔。东征赋曰：选良辰而将行。淮南子要略曰：山谷之人，轻天下，细万物，而独往者也。司马彪曰：独往，任自然，不复顾世。论语曰：植其杖而耘。毛诗曰：或耘或耔。登东皋以舒啸，临清流而赋诗。阮籍奏记曰：将耕东皋之阳。毛苌诗传曰：舒，缓也。琴赋曰：临清流而赋新诗。聊乘化以归尽，乐夫天命复奚疑！家语，孔子曰：化于阴阳，象形而发，谓之生；化穷数尽，谓之死。孟子曰：生有所乎萌，死有所乎归。周易曰：乐天知命，故不忧。
　　文选考异
　　注「序曰」　袁本「序」上有「归去来」三字，茶陵本无。
　　园日涉以成趣　案：「趣」当作「趋」，善引尔雅「谓之趋」为注，又云「趋，避声也，七喻切。」是其本作「趋」甚明。倘作「趣」，此一节注全无附丽矣。五臣良注云「自成佳趣」，乃作「趣」也。各本皆以五臣乱善而失着校语。
　　注「玩琴书以涤畅」　陈云「涤」，「条」误，是也。各本皆误。
　　农人告余以春兮　袁本、茶陵本无「兮」字。案：此尤校添也。
  </div>
  <div class="pagination">
   <a href="文选_page81.html">
    上一页
   </a>
   <span>
    ...
   </span>
   <a href="文选_page77.html">
    77
   </a>
   <a href="文选_page78.html">
    78
   </a>
   <a href="文选_page79.html">
    79
   </a>
   <a href="文选_page80.html">
    80
   </a>
   <a href="文选_page81.html">
    81
   </a>
   <span class="current-page">
    82
   </span>
   <a href="文选_page83.html">
    83
   </a>
   <a href="文选_page84.html">
    84
   </a>
   <a href="文选_page85.html">
    85
   </a>
   <a href="文选_page86.html">
    86
   </a>
   <a href="文选_page87.html">
    87
   </a>
   <span>
    ...
   </span>
   <a href="文选_page83.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
