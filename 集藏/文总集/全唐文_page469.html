<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 469 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 469 页/共 603 页
  </h1>
  <div class="content">
   ○赛北源神文
    年月日，赛於北源之神。惟神虽临南服，实号北源。湘浦降神，近惊於骚客；氵彪池浸稻，远协於诗人。果能橐风头，索雨脚。不资畎浍，将致仓箱。聊申信於涧毛，庶通灵於水府。神其抑扬兰佩，麾掉桂旗。拍川後之肩，揽波神之袂。共来於此，飨报留思。
    ○赛曾山苏山神文
    年月日，赛於曾山苏山之神。惟神守在出云，职惟通气。果从望岁，载润嘉生。将申昭报之仪，敢阙馨香之献。神其遐瞻惟岳，广纳游尘。勉扬少女之风，勤咏曾孙之稼。无令渥泽，尽归泾水之湫泉；勿使威灵，不及历山之仙室。我辞有激，神傥听焉。
    ○赛白石神文
    年月日，赛於白石之神。惟神载ピ明灵，克标懿号。轩珠耀彩，傥非瑶水之源；荆璞流辉，即是玉山之路。昨者俯忧旱岁，俾祷遗祠。果能爱我大田，贶余膏泽。不俟于公之雪狱，无烦洛令之曝身。敢命子男，爰修苹藻。神其仰济天泽，俯佑岁功。无萌可转之心，以负惟馨之礼。尚飨。
    ○赛龙蟠山神文
    年月日，赛於龙蟠山之神。惟神降治山川，流恩县道。龙幡凤盖，克懋於灵司；蚁穴鹳巢，式扬於利泽。至诚有达，昭报无亏。神其叱咤飞廉，鞭驱屏翳。尚令吾土，屡有丰年。不无行潦之羞，以谢油云之会。
    ○赛阳朔县名山文
    年月日，赛於阳朔县名山之神。惟神受命上元，奠兹南服。□台日观，远让於高标；蓬岛昆丘，遐通於爽气。峻若藏刀之岭，崇如倚剑之门。是宜铨管阴司，拘囚异物。为神仙之下府，开龙虎之殊庭。属岁不宁，旱既太甚。驰诚叠嶂，托意通波。果闻雷出地中，电流岩下。既兹沾足，敢荐香芬。愿终如响之灵，无怠孔明之鉴。尚飨。
    ○赛海阳神文
    年月日，赛於海阳之神。顷伤多稼，将困骄阳。未逢玉女之披衣，空见土龙之矫首。式祈嘉{注}，果降明辉。神其享彼兰羞，挹兹桂酒。辅成於多黍多余，助施於好风好雨。庶厉业官，以酬元泽。
    ○赛古榄神文
    年月日，赛於古榄之神。惟神爰因硕果，遂启灵祠。瓜美邵平，且传旧志；李标朱仲，亦茂前经。昨者阐暑为灾，油云不起。式存心祷，虑作神羞。神能感气戾泉，传祥鹳垤。使宋生抒赋，始悦於雄风；高氏读书，忽惊於暴共雨。化太甚旱，为大有年。将见助於欢康，敢忘怀於昭赛。
    ○赛侯山神文
    惟神越峤分雄，鲁岩学峻。慰农夫之望岁，扬少女之微风，变俾枯ぼ，化为嘉谷。将期大稔，敢荐惟馨。神其贶我秋成，羡余民食。无俾董生之说，空闭阳门；勿令夷水之风，屡鞭阴石。苟岁既登矣，则神永歆焉。
    ○赛建山神文
    夫神必依人，山惟镇地，式融灵命，必建玄司。前者忧切蕴隆，念深流铄，讵言膏泽，忽致有秋。敢备杯盘，粗陈肴蔌。神其留欢屏翳，通意冯夷。叶时雨於东皋，卷阳云於南裔。我民奉事，无或不虔。
    ○赛莫神文
    惟神克扇明灵，居余属邑，能作殷臣之雨，欲丰唐叔之禾。辄以良时，爰陈薄奠。神其俯临上席，少解灵衣，舞朱凤於南方，召元龙於北极。永调和气，无易至诚。
    ○赛石明府神文
    惟神化洽ж琴，享存栾社。铜章墨绶，应非百里之才；啸虎吟龙，犹续三时之雨。余也谬当廉部，未及行春。凫怀邺令之庭，沸井想延陵之庙。神其论交异代，降福斯民，常俾旗云，庇我嘉谷。聊兹荐报，庶或感通。
    ○祭兰麻神文
    年月日，祭於兰麻之神，顷者杲日扬威，融风扇暴。禾乃尽偃，人何以堪！神能倏忽应时，逡巡布润。云旗直集，不资秦地之决渠；雨阵斜飞，更甚成都之救火。永怀灵，敢荐嘉肴。神其与蕙同芳，为蓬扶直。勿虚嘉号，以累丰年。
    ○为濮阳公祭太常崔丞文
    年月日，惟灵泰岳繁祉，安平望族。润地势於长源，构堂基於修麓。蓝田之产，宜有良玉；徂徕之林，宜无凡木。
    昔我待子，松玉之间，冀十场面之得价，望千寻而可攀。大年不登，逸足方驶，松欲秀而先蠹，玉将攻而遽毁。闻问之时，叹悼何已。
    惟我承乏，受命南征。一言相许，携手同行。绝万里，飘泊双旌。念两婢之价倍，愧五之酬轻。地接殊邻，风移中土。五岭三江，炎风瘴雨。钓犀之潭，ㄢ鸢之渚。席上从容，幕中宴语。先防载苡之谤，更示投香之所。因使庸虚，不罹罪罟。越井之酋，甘绥之女，时清则铜镝纳厨，岁稔则银簪叩鼓。岂我之自，惟子是与。
    相从来觐，又往於泾。风埃古戍，霜雪孤亭。偏之服，缦胡之缨。塞迥而晨严刁斗，沙平而夜警兜零。指吾以虏隙，勉吾以武经。正慰穷边，俄还京邑。北庭减价，南辕雪泣。章台辟掾，方喜赵嘉之来；棘署选丞，仍见谯元之入。是焉践历，更俟飞翻。况乎凤沼，又接原。何衅成乎燥湿，而厉结乎寒暄。未及西山之药，旋为东岳之魂。忆昔旧许员归，青门出饯。乐作而叹起，杯行而泪泫。但容与於风波，共沈吟於钟箭。挥袂如昨，邮书甚频。虽遥道里，未阔声尘。孰谓念归之日，翻为有恸之晨。呜呼哀哉！
    仿佛荒阡，依稀古陌。徐动丹，永归元宅。愿执绋而身远，想移舟而莫及。迥夜秋思，群山暮色。恨白发之衰翁，哭青□之旧客。聊兹寄奠，莫写西悲。已乎崔子，为吾歆之。
    ○为司徒濮阳公祭忠武都押衙张士隐文
    惟尔业传元女，胄自青阳。三河设辨，五郡推良。廉用苞含立节，柔将恭谨摧刚。伊昔顽民，实邻旧许，豺终覆族，犬犹恋主，从诸侯之钺，逐大将之旗鼓。任重前驰，众才一旅，许伯则摩垒而旋，曹仁亦逢沟不渡。举无遗算，仕匪遭时，何兹皓首，不识丹墀。剑折而空留玉匣，马死而犹挂金羁。刮骨疮深，通中毒作，昔梦膏肓之竖，靡效君臣之药。休拔赵帜，空张卫幕，尘凝而笔聚先投，虫蠹而书攒旧阁。余方守职，尔欲埋魂，想须视虎，料臂看猿。泉惊夜壑，草变寒原，荒陌是永归之里，老松无重启之门。呜呼！听挽心伤，睹鼙目眩，苟公忠之义著，虽古今而情见。冀幽壤之是闻，飨临棺之一奠。
    ○为贾常侍祭韦太尉文
    至道之世，君臣圣明，必有才贤，为之挺生。昭昭我公，得一居真，窥神灵之壶奥，涵天地之淳精。胸襟洞达，方略纵横，文房启而风雅斯在，武库开而祸乱乃平。甲子之岁，逆Г变节，河海沸腾，宗社杌陧。孤军陇上，势穷援绝，激临危之肝肺，成旷世之勋烈。帝有宠命，拥旄蜀川，威声ピ赫，德礼昭宣。家有美政，人无冗贤，熙熙穆穆，二十馀年。机谋内发，英明独照，顿挫西戎，经营南诏。通骠国之幽阻，导弥臣之{穴叫}[
MDF]，咸屈膝於君王，信万古之荣耀。方期驱兵率乘，觐谒帝庭，承汪之殊泽，陈︳谟之大经。如何尊重，遘兹殒灵，地偃乔岳，天沈辅星。昨者疫瘳之日，咸望再起，频造屏内，候公动止。忧国慷慨，请立太子，事苟未行，殁而後已。今上嗣位，人神交喜，哀伤大贤，不见如此。某谬以菲薄，监临此军，参萧曹之议论，睹伊霍之功勋。凄凉门馆，顾慕风□，非百身之可赎，寄一恸於斯文。
    ○为西川幕府祭韦太尉文
    维年月日，祭於某官之灵；圣历应数，今古同风。五百年间，运属我公。长河喷射，太华穹崇，郁起生人之表，独栖颢气之中。往者鲸鲵荡海，波涛汹汹。京洛风尘，人神震恐。公遂屹立，天授智勇。斩刈师徒，扶持陇。逆党憔悴，心摧计拥。繇是安危，系之轻重。
    天子报功，礼数乃殊。既握龙节，亦执金吾。国之西南，实曰成都。夷夏混合，山川盘纡。苟非哲人，莫起令图。咨我贤达，付之方隅。公乃厌坤维以厚德，注群生以和气；应变参乎杳冥，布政归乎简易。划风俗之奸窳，平人心之险讠皮。肃貔虎以云屯，礼英髦而の至。蠲万疴於药草，新百货於ㄩ肆。绸缪宾客之欢，肃穆鬼神之祀。补前人之漏略，极当时之能事。道尊而犷俗承风，声ピ而殊邻慕义。
    狺狺犬戎，背约报仇。疆场虿毒，大邦寇仇。以动机权，控扼咽喉，辟其陬落，系其魁酋。峨和云，大度横流，伏不敢动，垂二十秋。
    伊昔南蛮向化，虔奉朝旨，将率非良，抚绥失理。兴兵战伐，深入边鄙，十万之师，荡为疠鬼。公以诚往，彼由感起，拜新诏於皇都，归旧封於越。提携椎髻之类，列青衿之齿，骠国之与弥臣，伏联踪而叠轨。臣制乐以奉圣，圣裁文以叙美，考一德之辉光，谅有德而已矣。
    方期五福之寿，享九命之尊，致雍熙於宇内，相玉帛於天门。何至业之堙郁，逢逝水之迅奔？竭涸沧海，摧颓昆仑，精灵一去，徽烈空存。呜呼哀哉！锦城秋暮，北郊长路，寂寞山川，萧疏草树。虽藻之屡荐，终需车而不驻，恸军府之悲凉，增烟霞之思慕。某等俱以孱钝，获事旌旄，庇莲府之光彩，无汗马之勋劳。戴恩愧厚，顾位惭高。问沈痛之何有，与二江以滔滔！
    ○代李元为崔京兆祭萧侍郎文
    年月日，惟灵传芳华胄，禀庆灵源。汉朝辅相之流辉，梁室帝王之遗懿。克生俊德，彰我休期。高表百寻，澄波万顷。及春闱献艺，会府试才。骐骥出尘，蛟龙得水。顿缨而驽骀尽丧，乘风而鳖蜃皆空。凭陵远天，躞蹀长道。是将筮仕，光乎缙绅。侯国从知，大朝就选。秘宝宜陈於东序，朱绂必降於上元。锦幔而居，青缣以覆。建礼推尽瘁之绩，明光多伏奏之勤。亦既还荣，乃司论驳。
    高居青琐，封还紫泥。使明时无失政之机，大邦无不便之诏。暂辞明籍，往分郡符。借寇莫从，徵黄甚急。方将启乎良友，进彼令人。志岂爱身，誓将许国。不谓疏网犹漏，斯民未康。作砺为盐，正俟理平之运；依城凭社，深怀翦灭之虞。上蔽聪明，内求近。故鸿猷不得而协赞，睿化莫可以辅成。藐是流离，有窘阴雨。呜呼！令惟逐客，谁复上书？狱以党人，但求俱死。衔冤蘧往，吞恨孤居。目断而不见长安，形留而远托异国。屈平忠而获罪，贾谊寿之不长。才易炎凉，遂分今昔。粤自东蜀，言旋上京。郭泰墓边，空多会葬；邓攸身後，不见遗孤。信阴骘之莫知，亦生人之极痛！某等顷同班列，获奉周旋。分结死生，地兼族类。依仁既切，慕德方深。始惊南浦之悲，俄轸下泉之讣。今则年良月吉，筮协龟从。顾埋玉之难追，叹焚芝之何及？牲牢粗洁，酒醴非多。聊写丹忱，以伸永诀。
    ○为绛郡公祭宣武王尚书文
    伏惟曾构高基，往修峻址。俯为明时，载生奇士。林林舅族，本富文理；杨恽外孙，素多图史。朱槛有裕，括羽成美。逸足轻从东之道，巨背狭图南之水。匡生明习，董氏精专。鲁壁坠简，汲冢遗编。坐忘流麦，出记怀铅。淹中莫敌，稷下谁先？朝有曲台，时推奥学。明博士之高选，资众儒之先觉。殷周损益，夔夷礼乐。既得根源，尽除春驳。粉闱假道，谏署扬辉。吾宁讦讪，时好依违。周举上章，惟求主悟。贾生草疏，岂畏人非。用之则至，舍之则归。旋领藩符，俄司国计。锄革烦冗，修明课第。鄙晋室之鬻练，小汉朝之造币。前筹未借，敛笏还家。再北非罪，三黜何嗟！淮阳劲兵，颍水豪族。既佩新印，仍推旧毂。杜当阳何尝跨马，雄士争推；祭征虏不废投壶，师人自睦。夷门地古，梁苑藩雄。双旌大旆，二矛重弓。无忌御车，惟求隐者；相如谢病，乃慕高风。方将副帝注心，从时大愿。率周庙之奔走，总汉庭之议论。人之不幸，今也则亡。庄子孰分其魍魉？秦医莫救其膏肓。雁沼波澜，空闻悲咽；兔园台榭，祗见荒凉。某获顾尢深，蒙知甚早。公昔分茅，愚尝视草。於刘向论思之时，赞孟舒长者之号。及兹出守，实介亲邻。音徽继好，寤寐依仁。常期异日，克奉清尘。何言永恸，属此嘉辰。讣哀如昨，归辙攸遵。林薄莽苍，川原隐辚。想诸葛之旗鼓，空还旧垒；念伯喈之书籍，已付何人。候馆攸开，丹幡遽至。瞻望卫幕，连绵秦。寄奠申诀，缄词写意。终阻愿於躬亲，徒加哀於殄瘁。呜呼哀哉！尚飨。
    ○为裴懿无私祭薛郎中衮文
    伏惟灵佐商宣业，朝薛传规。门峥层构，堂で崇基。玉生蓝岫，芝产铜池。梧高伫凤，莲馥停龟。有美令人，再称清劭。训在《诗》《书》，乐惟名教。王谢标格，曹刘才调。清如濯热之风，明若观朝之燎。灵台委鉴，虚室融和。秋水望阔，春台上多。乡塾掉鞅，文林厉戈。砚横河汉，纸落烟波。泽宫狸首，棘场杨叶。箭去星惭，弓悬月怯。
    两书上第，五辟名公。马卿赋雪，陈琳愈风。平台竹苑，淮山桂丛。营分细柳，幕染芙蓉。显备台僚，荣从宪秩。冠峨铁劲，衣明绣密。霜下简端，风生落笔。庭夜乌回，天秋隼疾。帝念充职，任於谏垣。依违绝想，从容敢言。攀槛而空留迹在，削藁而不见书存。女史护衣，大官供食。伏奏多可，可曹著绩。帐暖锦丽，闱明粉白。既题柱以如田，亦偿金而类直。汉荣出牧，晋议州兵。廉歌送，刘钱赠行。济南之诛巨猾，扬州之试诸生。虎去江静，珠来岸明。神岂好谦，天宁秩礼。蠹华国之明品，丧士林之模楷。使为善者夺气，求仁者解体。已不驻乎卿云，竟何窥於伏济。长洲树古，茂苑山春。橘税既集，茶征是亲。度而去远，鹄下亭而唳频。翟虏氛兴，殷楹梦起。帐入飞，床惊斗蚁。郑元知数，阮瞻无鬼。终自膏肓，傅於骨髓。呜呼哀哉！
    丹霄万里，建木千寻。坦坦清路，翠阴。三袭台迥，九重禁深。中悬旒，下集华簪。无非东箭，尽是南金。或扶倾作栋，或望旱为霖。显允明公，宜膺百福。夜暗神昧，天长景促。青女变霜，羲和纳旭。悄随掌以销玑，慨周闲之丧。永惟清族，本富才人。有弟则陆，无兄不荀。原奕奕，沼雁驯驯。珩奇动楚，璧贵倾秦。永矣彼苍，胡然人事。但续椿寿，徒高鹤位。摧压光价，掩沦声味。颍不浊而殄灌宗，淮未绝而倾王氏。
    某因承中外，获奉恩知。通孔李道德之旧，兼卢刘姻戚之私。铸颜有契，全赵为期。静龙门之风水，铲羊肠之。空欲铭恩，何酬树德？庇孤根於高援，许嘉姻於弱植。将欢宋子，俄放湘南。绶黄楚徼，须白昭潭。归止未卜，弃予是甘。许靖之悲方极，王粲之忧不堪。犹辱重言，将敦故约。玉无改行，金不如诺。勖大义於幽沈，轸遐心於漂泊。使者尚在，凶书已来。雁足空远，鱼肠不回。泪和峡雨，哭振巴雷。孰浇枯鲋，谁热寒灰。今则言去彬江，当移沣浦。稍脱疑网，犹罹罪罟。念申恸以无期，岂沈冤之可吐！呜呼哀哉！
    执绋路阻，佳城望赊。凌空乏翼，上汉无槎。或期他日，式返中华。认杨公之石鸟，抚周苞之辟邪。况良冶规存，遗经业在。臧孙有後，魏万必大。敢期陋质，终托馀光。韦平之绍续无望，秦晋之婚姻岂忘？絮酒无几，生刍是将。辞多失次，泪数无行。冀桂旌之不远，降兰佩之馀芳。呜呼哀哉，尚飨！
    ○为李郎中祭舅窦端州文
    始虞命夏，暴於元穹。功垂刊木，德协堙洪。洎帝相之难作，诞少康於窦中。由屯获吉，因生受封。降及後代，传勋继庸。西京则婴为外戚，东汉则融居上公。愍阳城之不享，始移籍於扶风。源远更清，基高自峻。有焯明灵，霭然休问。陋巷不忧，坦途方进。月远标仪，霞高映论。玉宁韫椟，锥安处囊。宜伸尚屈，将集犹翔。潜师大《易》，谦尊以光。誓安老氏，债少易偿。
    爰纡铜墨，是宰濠梁。宓琴时奏，潘树逾芳。入赞朝仪，言扬事举。圭璧蛮夷，弁冕文武。吐辞含韵，知今博古。进抑退扬，从规合矩。复陶启位，殿省承荣。孔门之束带无忝。叔孙之绵难更。君子信谗，小人道长。未暇闭关，难期税鞅。暂持竹符，远出罗网。谁识卑飞，因成利往。铜梁改秩，锦里经时。人去而琴台坏栋，文移而石室摧基。刘宏之重铭葛庙，王商之更立严祠。陇首云归，端溪遽逐。角岂触藩，臀终困木，海阔天尽，山深雾毒。许靖他乡，有名无禄；马超正色，宜歌反哭。何为善之无凭，而降灾之甚速！
    某钦惟教义，夙所依因。在昔家世，勤王实殷。高旌大旆，结驷飞轮。庆岂遗於自出，荣实萃於外姻。一纪以来，艰凶遄及。嗟宅相以无取，惧堂构之不集。讵言渭水之乖离，竟绝西川之出入。呜呼哀哉！
    违京背阙，古陌荒阡。松门积霭，陇首停烟。祖庭是日，乞墅何年？泪有眦而皆裂，愤无膺而可填。况剖郡符，持使节。塞远城迥，河穷路绝。顾後瞻前，形孤影子。长号出次，重拜临穴。酒醴清浓，肴羞罗列。庶有鉴於斯文，冀不同於虚设。呜呼尚飨！
    ○为李兵曹祭兄亳州刺史文
    伏惟灵天枝挺秀，帝系传芳。材高杞梓，价重璋。兰芷斯茂，先以馨香。干镆将用，不М锋芒。始备千牛，俄仕诸卫。逸意方起，绝足犹系。爰佐群仆，亦掾神京。邑惟二宅，曹实五兵。地峻流急，官闲政清。嵩少晓霁，伊洛秋明。侣能吟之谢客，伴作赋之贾生。遂擢尧厨，曾调汤膳。位列大朝，名参内殿。朱绂辉华，银龟粲。汉有宗正，委之亲贤。贰彼惟月，人宁我先。外夷求骋，天子忧边，《皇华》始赋，紫绶俄悬，雄其出塞之任，假以中台之权。不拜无惭於苏武，去节宁类於王焉。衔须誓死，啮雪获全。帝仗使者，吾无愧旃。既返中华，止同属国。苍蝇难祛，贝锦方织。好丹非素，点白为黑。遭时不知，非予有戚。既失志於绛灌，遂不容於栾却。竟陵山水，锺离控扼。名贵隼，时瞻熊轼。人以功迁，吾由谤得。其明若神，其惠如春。先除黠吏，且活疲民。莱尽辟，邑室重新。草祥木瑞，兽去鸟驯。方候徵还，俄婴美积微而桓侯竟晚，达命而徐公待尽。空惊，迟迟未信。谁知泉路之高低，孰测夜台之远近？永惟良配，亦实女师。庶姜尢效，君子是宜。异室无怨，同穴有期。河鲂著咏，皎日裁诗。呜呼哀哉！龟筮协从，日时斯卜。将去荒郊，言辞华屋。草树萦带，川原回复。白孤弟，临棺恸哭。失慈抚於终身，宛声容之在目。心摧则冰炭交集，血下而绠縻相续。万古永诀，百身何赎。酒满未御，肴乾未临。已矣伯氏，来慰哀心。
    ●卷七百八十二
    ☆李商隐（十二）
    ○代诸郎中祭太尉王相国文
    维太和四年月日，某官等敬祭於故相国赠太尉太原王公之灵：呜呼！天以和气，锺於贵人。含光不曜，煦物如春。发自贡士，骤为庭臣。鸿雁联行，共凌青□。既操利权，兼秉国钧。食禄甚厚，奉身如贫。井络之隅，益部为大；斗牛之下，扬州繁会。受社临戎，油幢曲盖。印绶重叠，恩华{滂}霈。簿领如山，处之若。榷之权，往而复还。炎炎炜炜，出入二纪。未曾伤物，屡有荐士。急难友弟，谨厚训子。颜间熙熙，不形愠喜。处已无咎，得君如此。若木方高，香飚起。三台之气，变见在时。五福之来，盛衰有期。晚下黄阁，车骑威迟。夕归华堂，言笑嘻怡。诘朝忄愁然，有恙求医。未撤琴瑟，俄悬素旗。宸衷震悼，朝右凄悲。诏下褒崇，恩殊等夷。灵而既驾，真宅将归。笳箫咽而复扬，风日惨而无辉。元亮等或蚤挹清尘，或晚承泛爱。昔修礼於门困，今缠悲乎祖载。幽显虽异，音徽未昧。神之格思，歆此诚酹。尚飨。
    ○韩城门丈请为子侄祭外姑公主文
    伏惟灵圆盖垂庆，方舆荐祉，彩炯金沙，芳流瑶水。振馥掩蕙，怀耀李，前朝则禀谢成篇，东汉则仪班问史。後宫承露，别殿相风，屏高雪透，帘虚雾蒙。武帝之黄金屋里，阿母之碧绮疏中，方星婺对，比月娥同。鲁馆未筑，尧亲尚宴，吹管邀云，投壶笑电。凭淑倚柔，含芳吐，楼欲起而凤来，桥将横而鹊遍。唐推姜姓，周重崔门，王子敬以笔札取，何平叔以姿貌论。女愧前师，嫔惭後则，比神仙而作配，岂工容而校德？扬历中外，便蕃宠荣，旁规不替，内助无倾。剑分沈跃，桐半死生，机残纬断，瑟怨弦惊。唐邑荒台，沁园古木，往往遗翰，依依ㄠ烛。皋平风紧，川斜日速，虽有祭以呈文，终无城而验哭。怨能感物，忧可伤人，膏肓语夜，首藏春。五声谁验，九折非神，空留遗范，竟掩光尘。呜呼哀哉！某自辱嘉姻，亟移年序，试种玉而有感，实坦床之无誉。因依高义，俯仰清规，假华（阙一字）之绳墨，保私门之鼎彝。恩重事著，德流庆垂，既欢琴瑟，亦赋《螽斯》。今则窀穸有期，声容渐隔，表署古道，启扬曲陌。九酝斯在，八珍如昔。纵有写於千辞，终难期於再觌。呜呼哀哉！敢缘爱女，冀望遗灵。固将不昧，党或来听。
    ○为冯从事妻李氏祭从父文
    有美吾门，实系公族。疑虑霄结荫，皇极流辉。自严君以交辟延荣，仲父以立朝衍庆。叔父虽礼疏五服，而义协一家。马援於儿侄之间，一情无异；王华在兄弟之列，数从犹亲。吉人寡辞，君子无争。属者以献赋不遇，投笔从戎。镜水稽山，聊屈观书之望；甬东浙右，始开传剑之名。经途几千，去国数载，爰因职贡，来奉阙庭。传车方驰，朝露溘至。祸生朽索，衅起扬鞭。始惊香而不禁，俄折臂而无望。呜呼！存亡恒理，修夭常期。所悲者方次中涂，所痛者非因美。税鞅告痛，肩舆数晨。既针艾之莫徵，果含衤遂而斯及！况乎合室，远在海涯。一女方羁，二子未。人生甚痛，天道奚言！今以家国载遥，干戈未息。尚稽归，乃议从权。定鼎城东，永通门外，南瞻嵩岭，北望邙山。式崇寓殡之封，且作藏神之室。必也庆延异日，时属通年，先温序之思归，俟臧孙之有後。二十一侄女早蒙慈抚，久叹违离，今又从夫山东，食贫洛水，将疗无及，惊悲有加。敢因祭酹之馨，聊冀精灵之降。呜呼叔父，永鉴卑诚。
    ○为王从事妻万俟氏祭先舅司徒文
    新妇咎所招，重罹天谪，始释而就吉，俄解以闻凶。衰过所延，或深诸妇；冤号之地，良异他人。爰在高堂，尝依诸舅；聿来我族，实号儒门。虽传业於《诗》《书》，冀同光於轩冕。羽书铜印，东泛西浮。及世难旋臻，家徒壁立，望萍蓬而结欷，指沟壑以贻忧。竟蒙念切诸生，言忧幼女，卜云其吉，天也来仪，莲幕高华，兰阶秀异。尊卑共感，里巷同欢，岂谓百两才归，双旌遽改！虽在途称妇，已蒙羔雁之荣；而辞家适人，未具箴ひ之敬。讵言不日，奄背深慈？永痛长号，五情分裂，呜呼哀哉！
    远国千里，夜泉九重，侧闻龟筮之言，将备涂刍之礼。今以干戈未息，途路多虞，清贫昭艰食之忧，遐阻难举家而往。不获躬随绛，亲诣松扃，抚行引以伤摧，抱眇孤而惋毒。酒醪粗列，蔬果空陈，身叩杯盘，血沾匙箸。荣同子妇，虽称美於他宗，念系孙甥，亦兼情於血属。敢希神理，赐监哀衷！
    ○为王秀才妻苏氏祭先舅司徒文
    奉违慈颜，将涉半载，追攀莫及，号毒无任。恭惟尊灵，好是懿德，其修身克己之规矩，誓心奉国之忠诚，武略文经，官方政术，既外言不入於中壶，故殊勋无预於斯文。今沥血写诚，叩心寄酷，欲以闺庭见闻之事，申泉扃永远之哀。三奠未终，五情先溃，呜呼不，天实为之！
    昔我门外，首启侯服，传鼎铭於百代，称玉润於十家。新妇之先，实继儒德，羔雁克光於宋子，丹青远比於瀛州。（秦府学士之後）三纪以前，六姻推最，俄已吉凶相反，中外贻悲。蕞尔羁孤，邈无依怙，孱形弱质，言归自出之私；五岭三江，远食分忧之禄。结爱异诸生之列，延慈於众妹之中。虽手足乖离，乡关绵邈，而苏氏魂灵有寄，门构无亏，言念慈仁，实动肌骨。
    新妇昧成性，诲诱难移，大家以恤孤，严室而悔过。面授刀尺，躬传织，常忧许嫁之时，未尽宜家之美。俄乃守龟有兆，贽雁来仪，克以眇躯，荣陪诸妇。爱忘於丑，姻不失新，良人既托於外兄，邱嫂复荣於犹女。期缌百口，咸蒙衣食之仁；昆弟三人，并受簪缨之赐。况兹屡岁，时遘沉疴，煎饵延忧，祷祠积费。田巫密召，秦缓旁求，回幽魂於再三，割廉俸之千万。重以某郎蒙严训，投迹名场，载深惟疾之忧，常有于飞之命。辞离盖数，就奉多违。或荣宠屡加，每乖於献贺；或起居有恙，盖阙於煎调。日月其除，螽斯寡裕。使二男继夭，重贻门户之忧；虽一女出家，未有庄严之力。方将湔肠洗胃，易虑兢魂，冀收庆於将来，用承光於厥後。岂谓深无祷，祜薄难修，方於百战之中，忽降两楹之梦，追摧酷裂，五内崩伤。呜呼！
    士谁不荣者风义，人谁不贵者勋庸？八绾州符，两司廉印，三迁省座，四陟斋坛。玉帛贤豪，略盈於管第；襦疾病，横励於藩维。虽清闲之事业无亏，而大国之依凭未极。殷轮莫返，抚节归全，上轸九重，旁凄五服。银章拾级，遽为告吊之恩；水土分官，翻作追荣之美。天乎不忄惠，神也何依！
    今则龟筮有从，日月叶吉，指祁连而启引，复京兆以开阡。绛前指，桐棺後出，严姑永恸以触地，令嗣长号而怨天。变霜景於春朝，洒夜泉於昼景。况奉御诸子，服纪才终；三川伯郎，丧制未毕。哭泣遂延於数院，麻略满於一门。何昔时荣乐之多，而今日夺伤之并？短长有数，冥寞难分！新妇诚合徒步叫哀，临穴申礼。属稚姑季叔，或有止留；家老舆臣，尚多依庇。既无冢妇，难旷门庭。呜呼哀哉！
    愤莫切於冤痛，永违尊荫者痛之极，不登遐寿者冤之深。痛极冤深，碎心殒首，百身非赎，九死何追！蔬果盈前，酒浆在列，む帷俨撤，哀挽成行。昔为供养之资，今作幽明之诀。冤号圯裂，触目崩摧，伏希明灵，一赐临降。
    ○为外姑陇西郡君祭张氏女文
    吾配汝先世二十馀年，七女五男，抚之如一。往在南海，令子云亡。藐尔两孤，未胜多难。提挈而至，逾泾涉河。十年之间，母子俱尽。念汝差长，慰吾最深。女德妇容，光映姻表。秭归为牧，官闲俸优。实获我心，因选良对。笄旒[
YXF]々，环锵锵。螽斯凤皇，两有深庆。
    汝夫文章，播於朋友。身否命屯，久而不第。郎宁合浦，万里乖离。汝寄京师，食贫终岁。顷吾南返，又往朝那。汝实从夫，适来岐下。道途虽迩，面集犹妨。金马碧鸡，长悬魂梦。及登农揆，去赴天朝。汝罢蒲津，聿来胥会。朝堂夜阁，曲榻温炉。稚子雏孙，满吾怀抱。汝时不佑，忽尔孀残。抚视冤伤，载恸心骨。
    旋移许下，念汝支离。卜室筑居，言迁颍上。潞童作孽，使节启行。崎岖关山，暴露戎旅。汝失所怙，吾犹未亡。念汝弟昆，莫任堂构。牵哀挽痛，俞此残生。日往月来，旋更岁序。吾衰汝少，吾病汝强。谁谓一朝，汝先吾逝。五男未冠，二女未笄。哀愤之深，难全礼道。章儿卢七，取以依吾。汝夫先邱，远在江渚。群从之内，官名且稀。刘四顷年，固难返葬。始议权厝，遂得嘉占。白马呈祥，眠牛荐吉。里名三赵，地迩九城。风水无虞，峦冈信美。葬於所始，古为达生。将命来云，自我为祖。今汝之柩，斯焉是归。
    呜呼！言自淮阳，已临洛宅。素棺丹，托宿城隅。盘具杯醪，俨然已备。吾将临汝，用雪沈冤。介妇诸孙，忧吾衰齿。俯令推测，云有相妨。俗忌巫言，吾非甚信。牵衣拥路，固不可违。女使仆奴，寄辞而往。肝肠兼溃，血泪无行。
    呜呼！曩昔容华，生平淑婉。漠然不见，永矣何归？将籍挂诸天，遥归真路？将福兴净域，须赴上生？将为衅累所招，遂沦幽界？将是疗治不至，枉丧韶年？千感装怀，万疑叠虑。触途气结，举目心摧。天实为之，复将何诉？呜呼汝弟！言护灵需，自始及今，必诚必信。棺衾华好，封隧幽深。永从汝夫，以安元路。冤摧债结，殆不胜书。呜呼有灵，领吾此意。
    ○奠相国令狐公文
    戊午岁丁未朔乙亥晦，弟子玉李商隐，叩头哭奠故相国赠司空彭阳公。呜呼！昔梦飞尘，从公车轮；今梦山阿，送以哀歌。古有从死，今无柰何！天平之年，大刀长戟。将军樽旁，一人衣白。十年忽然，蜩宣甲化。人誉公怜，人谮公骂。公高如天，愚卑如地。脱如蛇，如气之易。愚调京下，公病梁山。绝崖飞梁，山行一千。草奏天子，镌辞墓门。临绝丁宁，托尔而存。公此去耶，禁不时归。凤栖原上，新旧衮衣（公先人亦赠司空）。有泉者路，有夜者台。昔之去者，宜其在哉！圣有夫子，廉有伯夷。浮魂沈魄，公其与之。故山巍巍，玉在中。送公而归，一世蒿蓬。呜呼哀哉！
    ○祭吕商州文
    惟灵族光钓渭，庆显歌齐。竹分东箭，玉夺南。委蛇霄路，睥睨云梯。浅牙洞鼠，短刃分犀。古圣堂奥，前贤町畦。湔肠效药，刮膜留篦。弹琴而放臣见释，买赋而妒後还闺。
    既步京国，亦荐乡里。与田苏游，有太叔美。邺都才运，洛阳年齿。何晏神仙，张良女子。礼闱之擅誉也如彼，册府之传名兮若此！囊成内殿之帷，书贵皇都之纸。中台南省，谏署戎藩。才难价重，政举人存。莲池易晓，兰圃多暄。涵波独跃，弄影孤翻。王粲楼中，常经暇日；扬雄宅里，几吊遗魂。参差觏闵，萋菲成冤。汉庭毁谊，楚国谗原。建礼门内，明光殿外，直金既肆於猜疑，魏被竟从於沙汰。蒙犯霜露，支篱埃盍。厉山遥郁於朝岚，氵差水傍奔其素濑。犹怀毒草，过农井以低窥；尚忆神珠，向随台而独酹。渚宫贰尹，相府中郎。将申蠖屈，欲复鸳行。朱︶意气，早盖辉光。训说则马季长之居南郡，风流则殷仲文之守东阳。
    刘宠一钱，邓修五鼓。遂解郡符，来登书府。儒林文囿，瑶山琼囿。铅椠朝阅，芸签夜数。瓜当郑灼之心，锥在苏秦之股。是从佐理，於彼东周。雷喧洛派，电掣嵩丘。玉泉嘉月，金谷清秋。陈思王之罗袜，郭有道之仙舟，不无赋咏，聊以优游。
    汉入关，晋分阴地。藉贤太府之政，有古诸侯之贵。载扬笔阵，复清剑气。长卿消渴，士安风Φ。逝川几叹於不回，朝露俄闻於溘至。呜呼！
    昔也风尘投分，平生少年。雕龙竞巧，倚马争妍。开襟随岸，促膝伊川。月中乃共夸科桂，池里亦相矜幕莲。刘樗屡掷，毕瓮多眠。中以世务纷纶，物情推斥。抚事伤年，减欢加戚。路泣杨朱，丝悲墨翟。纵风至而音来，竟月同而地隔。
    逮予廉部，及子颁条。华樽旨酒，绮席嘉肴。各悬章绶，俱失箪瓢。谁论金而契在，终照玉而颜凋。子牟之思魏阙，望之之忆汉朝。诚知舌在，不觉魂消。书断三湘，哀闻五岭。天涯地末，高秋落景。重叠忧端，纵横泪绠。漏虬夜促，隙驹朝骋。怨藻绩之无睢，惜阳春之乱郢。言念令季，托余属城。原雁序，昔日欢情；蛮圻瘴峤，今日哭声。愍支体遽亡於手足，况弟兄不如其友生。呜呼！
    厚夜依台，穷泉访路。已已金骨，嗟嗟玉树。莫和哀挽，空陈薄具。衔万里之遐诚，托千辞之寄喻。异时松楸枯朽，羊虎倾颓。草宿苔厚，门平阙摧。尚期越礼，用写馀哀。灵今不昧，傥或来哉。
    ○祭长安杨郎中文
    年月日，谨以云云之奠，祭於宗尹郎中之灵。昔庄南华之言物故，则曰若巨室之偃归人；陶贞白之语元机，则曰虽顽仙不如才鬼。邈矣高论，爵然深旨。有感斯文，属在之子。黄河九曲，泰华三峰。潼亭之右，阴晋之东。泱漭隹气，孤风。生民之秀，惟子之宗。既惧四知，亦畏三惑。昔佐《赤符》，实毗皇极。坦荡王道，昭宣帝则。丹青不朽，琬玉是刻。状日升东，侔辰在北。
    子之伯仲，不忝前人。粉饰贤路，抑扬荐绅。云间日下，国华席珍。排龙掩陆，突鹤摧旬。卓尔风标，朗然流品。妍若春辉，烈如冬凛。燕石知愧，齐竽自审。咸指路以光销，尽登门耐怕寝。难售者价重，难知者声清。披沙拣金，由是不愧；鸟散花落，於今有情。刘儒十行，孙宏三道。直路犹弦，蠹政如埽。笔海惊波，词园鞠草。文场不写於中心，册苑空留於秘宝。晋千里国，汉第一功建幢油碧，启幕莲红。宾高主择，韵合人同。固不能加减陈掾，亦可以喜怒桓公。衣绣含香，省兰台柏。赤管朝操，青缣夜襞。佐计相则生聚有经，赞地官而孤终协籍。
    于惟荔浦，言念金昆。毁冠裂带，雪泣星奔。宅里之荆枝半谢，岭头之梅萼空繁。陟冈望兄，词客之情何极；归县见姊，骚人之恨犹存。乃擢戎曹，遂荒京令。将换清切，以扶明圣。不知者寿，难言者命。未谒季良之医，已革曾参之病。呜呼！
    平生世路，缱绻交期。孙金卢米，百赋千诗。桂林昆峤，一片一枝。终以浮沈，因兼险夷。对皋壤之摇落，成老大之伤悲。尚冀他年，或陶良夜。酒筵琴席，灯闱月榭。俱开怨别之襟，并息分岐之驾。短景未果，良辰不借。竟郁结於深衷，倏淹沦於大化。况南康解榻，早降清光。会稽继组，昨辱馀芳。情分逾极，衔哀更长。三十年之间，难追往事。五千里之外，正恨殊乡。地阔山深，川寒树古。杳杳元夜，荒荒宿莽。生金认石，埋玉恨土。寄奠缄辞，呼风泣雨。噫嘻噫嘻，宗尹之魂来否？
    ○祭张书记文
  </div>
  <div class="pagination">
   <a href="全唐文_page468.html">
    上一页
   </a>
   <span>
    ...
   </span>
   <a href="全唐文_page464.html">
    464
   </a>
   <a href="全唐文_page465.html">
    465
   </a>
   <a href="全唐文_page466.html">
    466
   </a>
   <a href="全唐文_page467.html">
    467
   </a>
   <a href="全唐文_page468.html">
    468
   </a>
   <span class="current-page">
    469
   </span>
   <a href="全唐文_page470.html">
    470
   </a>
   <a href="全唐文_page471.html">
    471
   </a>
   <a href="全唐文_page472.html">
    472
   </a>
   <a href="全唐文_page473.html">
    473
   </a>
   <a href="全唐文_page474.html">
    474
   </a>
   <span>
    ...
   </span>
   <a href="全唐文_page470.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
