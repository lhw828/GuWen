<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 211 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 211 页/共 658 页</h1>
    <div class="content">　　△长沮桀溺
　　长沮、桀溺者，不知何许人也，耦而耕。孔子过之，使子路问津焉。长沮曰：「夫执舆者是谁？」子路曰：「是孔子。」「是鲁孔丘欤？」曰：「是也。」「是知津矣。」问于桀溺。桀溺曰：「子为谁？」曰：「仲由。」「孔丘之徒欤？」对曰：「然。」「与其从避人之士，岂若从避世之士哉？」而不辍。子路以告孔子。孔子怃然曰：「鸟兽不可与同群，吾非斯人之徒欤？」（《御览》五百九）
　　△荷丈人
　　荷丈人，不知何许人也。子路从而后，问曰：「子见夫子乎？」丈人曰：「四体不勤，五谷不分，孰为夫子？」植其杖而耘。子路行以告。子曰：「隐者也。」使子路反见之，至则行矣。（《御览》五百九）
　　△太公任
　　太公任者，陈人。孔子围陈，七日不火食。太公往吊之曰：「子几死乎？夫直木先伐，甘井先竭。子其饰智以矜愚，修身以明污，昭昭如揭日月而行，故汝不免于患也。孰能削迹捐势，不为功名者哉？无责于人，人亦无责焉。」孔子曰：「善。」辞其交游，巡于大泽，入兽不乱群，而况人也。（《御览》五百九）
　　△汉阴丈人
　　汉阴丈人者，楚人也。子贡适楚，见丈人为圃，入井抱瓮而灌，用力甚多。子贡曰：「有机于此。后重前轻曰『桔槔』，用力寡而见功多。」丈人作色曰：「闻之吾师，有机事者，必有机心。机心存于胸，则纯白不备。」子贡愕然，惭不对。有间，丈人曰：「子奚为？」曰：「孔丘之徒也。」丈人曰：「子非博学以疑圣知，独弦歌以买声名于天下者乎？方且亡汝神气，堕汝形体，何暇治天下乎？子往矣！勿妨吾事。」（《御览》五百九）
　　△被裘公
　　被裘公者，吴人也。延陵季子出游，见道中有遗金，顾而谓公曰：「取彼金。」公投镰目，拂手而言曰：「何子居之高而视之卑？五月被裘而负薪，岂取遗金者哉？」季子大粳既谢而问其姓名。公曰：「吾子皮相之士，何足语姓名哉！」（《艺文类聚》三十六，《御览》二十二）
　　△延陵季子
　　延陵季子名札，吴王之子，最少而贤。使上国还，会阖闾使专诸刺杀王僚，致国于札。札不受，去之延陵，终身不入吴国。初适鲁，听乐，论众国之风。及过徐，徐君欲其剑，札心许之；及还，徐君已死，即解，带挂树而去。（《御览》五百九）
　　△愿宪
　　原宪味道，财寡义丰。栖迟荜门，安贱固穷。弦歌自乐，体逸心冲。进应子贡，邈有清风。（《初学记》十七）
　　△范蠡
　　范蠡者，徐人也。相越灭吴，去之齐，号鸱夷子，治产数千万。去，止陶，为陶朱公，复累巨万。一曰：蠡事周师太公，服桂饮水，去越入海，百余年乃见于陶。一旦弃资财，卖药于兰陵，世世见之。（《御览》五百九）
　　△屠羊说
　　屠羊说者，楚人，隐于屠肆，昭王失国，说往从王。王反国，将欲赏说。说曰：「大王失国，说失屠羊；大王反囤，说亦屠羊。臣之爵禄复矣，又何赏之有？」王使司马子棋延之以三圭之位。说曰：「愿长反屠羊之肆耳。」遂不受。（《御览》五百九）
　　△市南宜僚
　　市南宜僚，楚人也，姓熊。白公为乱，使石乞告之，不从。承以剑，而僚弄丸不辍。鲁侯问曰：「吾学先生之道，勤而行之，然不免于忧患。何也？」僚曰：「君今能刳形洗心，而游无人之野，则无忧矣。」（《御览》五百九）
　　△周丰
　　周丰，鲁人也，潜居自贵。哀公执贽请见之，丰辞。使人问曰：「有虞氏未施信于民而民信，夏后氏未施敬于民而民敬，何施而得此于民也？」对曰：「墟墓之间，未施哀于民而民哀；宗庙社稷中，未施敬于民而民敬。殷人作誓而民始叛，周人作会而民始疑。苟无礼义忠信诚悫之心以莅之，然虽固结之，民其可不解乎？」（《御览》五百十）
　　△颜阁
　　颜阁者，鲁人也。鲁君闻其贤，以币聘焉。阁方服布衣，自饮牛，使者问曰：「此颜阁家邪？」曰：「然。」使者致币。阁曰：「恐听误。」而遗使者羞。使者反，复来求之，阁乃凿坯而遁。（《御览》五百九）
　　△段干木
　　段干木者，治清节，游西河，守道不仕。魏文侯就造其门，干木逾垣而避之。文侯以客礼，出过其庐则式。其仆问之，文侯曰：「干木不趣势，隐处穷巷，声驰千里，敢勿式乎？」文侯所以名过齐桓公者，能尊段干木、敬卜子夏、友田子方也。（《艺文类聚》三十六）
　　△庄周
　　庄周少学老子，梁惠王时为蒙县漆园吏，以卑贱不肯仕，楚威王以百金聘周，周方钓于濮水之上，曰：「楚有龟，死三千岁矣，今巾笥而藏之于庙堂之上。此龟宁生而掉尾途中耳。子往矣！吾方掉尾于途中。」齐齐宣王又以千金之币迎周为相，周曰：「子不见郊祭之牺牛乎？衣以文绣，食以刍菽，及其牵入太庙，欲为孤豚，其可得乎？」遂终身不仕。（《艺文类聚》三十六）
　　△闾丘先生
　　闾丘先生，齐人也。齐宣王猎于杜山，杜山父老十三人相与劳王。王赐父老衣服，父老皆谢，先生独不拜。王曰：「少也复赐，无徭役。」先生复独不拜。王曰：「父老幸劳之，故答以二赐。先生独不拜，何也？」闾丘曰：「闻王之来，愿得寿得富得贵于大王也。」王曰：「死生有命，非寡人也。仓廪备灾，无以富先生；大宫无阙，无以贵先生。」闾丘曰：「非所敢望。愿选良吏，平法度，则臣得寿矣；振之以时，则臣得富矣；令少敬长，则臣得贵矣。」（《御览》五百九）
　　△颜歇
　　颜歇者，齐人也。宣王见之。王曰：「歇前！」歇曰：「王前！」王不悦。歇曰：「夫歇前为慕势，王前为趋士。」王作色曰：「士贵乎？」歇曰：「昔秦攻齐，令曰：敢近柳下惠垄樵者，罪死不赦。有能得齐王头者，封万户。由是观之，先王之头，不如死士之垄。」齐王曰：「愿先生与寡人游，食太牢，乘安车。」歇曰：「愿得蔬食以当肉，安步以当舆，无罪以当贵，清净以自娱。」遂辞而去。（《御览》五百十）
　　△鲁连
　　鲁连者，齐人，好奇伟倜傥，尝游赵。秦围邯郸，连难新垣衍以秦为帝，秦军为却。平原君欲封连，连三辞不受。平原君又置酒，乃以千金为连寿。连笑曰：「所贵天下之士者，为人排患释难而无取也；即有取之，是商贾之事尔，不忍为也。」及燕将守聊城，田单攻之不能下，连乃为书射城中，遗燕将；燕将见书，泣三日，乃自杀；城降，田单欲爵连，连曰：「吾与于富贵而诎于人，宁贫贱轻世而肆意。」遂隐居海上，莫知所在。（《艺文类聚》三十六，《御览》五百十）
　　△田生
　　田生菅床茅屋，不肯仕宦，惠帝亲自往，不出屋。（《艺文类聚》三十六）
　　△河上公
　　河上公，不知何许人也。谓之丈人，隐德无言，无德而称焉，安丘先生等从之，修其黄老业。（《御览》五百十）
　　△安丘生
　　长灵安丘生病笃，弟子公沙都来省之，与安共至于庭树下，闻李香开目，见双赤李著枯枝，自堕掌中，安食之，所苦尽愈。（《御览》九百六十八）
　　△司马季主
　　司马季主者，楚人也，卜于长安。汉文帝时，宋忠、贾谊为太中大夫。谊曰：「吾闻圣人，不居朝廷，必在巫医。」试观卜数中，见季主坐，中弟子侍而论阴阳之纪。二人曰：「观先生之状，听先生之辞，世未尝见也。尊官高位，贤者所处，何业之卑？何行之污？」季主笑曰：「观大夫类有道术，何言之陋？夫相引以势，相导以利，所谓贤者，乃可为羞耳。夫内无饥寒之累，外无劫夺之忧，处上而有敬，居下而无害，君子道也。卜之为业，所谓上德也。凤凰不与，燕雀为群；公等喁喁，何知长者？」二人忽忽，不觉自失，后不知季玉所在。（《御览》五百十。）
　　△司马相如
　　司马相如者，蜀郡成都人，字长卿。初为郎，事景帝。梁孝王来朝，从游说士邹阳等，相如说之，因病免，游梁。后过临邛，富人卓王孙女文君新寡，好音，相如以琴心挑之，文君奔之，俱归成都。后居贫，至临邛，买酒舍，文君当卢，相如著犊鼻挥，涤器市中。为人口吃，善属文。仕宦不慕高爵，尝托疾不与公卿大事。终于家，其赞曰：
　　长卿慢世，越礼自放。犊鼻居市，不耻其状。托疾避官，（《文选》注作「避患」。）蔑此卿相。乃赋大人，超然莫尚。（《世说·品藻篇》注，《文选》谢惠连《秋怀诗》注）
　　△韩福
　　韩福者，以行义修洁。汉昭帝时以德行徵，病不进。元凤元年，诏赐帛五十匹，遣长吏时以存问，常以八月赐羊酒。不幸死者，赐复衾一，祠以中牢，自是至今，为徵士之故事。福终身不仕，卒于家。（《艺文类聚》三十六）
　　△班嗣
　　班嗣，楼烦人也。世在京师，家有赐书，内足于财。好老庄之道，不屑荣宦，恒居山，父党扬子云以下，莫不造门。桓君山从借《庄子》。嗣报曰：「若庄子者，绝圣弃智，修性保身，清虚淡泊，归之自然。钓渔于一壑，则万物不干其志；栖迟于一丘，则天下不易其乐。今吾子关仁义之羁绊，系声名之缰锁，伏孔氏之轨躅，驰颜、闵之极艺，既系挛于世教矣，何用大道为自炫耀也？昔有学步邯郸者，失其故步，匍匐而归耳，恐似此类，故不进也。」其行己持论如此，遂终于家。（《艺文类聚》三十六，《御览》五百十）
　　△蒋诩
　　蒋诩字元卿，杜陵人，为衮州刺史。王莽为宰衡，诩奏事到灞上，称病不进。归杜陵，荆棘塞门，舍中三径，终身不出。时人谚曰：「楚国二龚，不如杜陵蒋翁。」（《御览》五百十）
　　△尚长禽庆
　　尚长字子平，禽庆字子夏，二人相善。庆隐避不仕王莽，长通《易》、《老子》，安贫乐道，好事者更馈遗，辄受之，自足还余，如有不取也。举措必于中和。司空王邑辟之连年，乃欲荐之于莽，固辞乃止。遂求退，读《易》至《损益》卦，喟然叹曰：「吾知富贵不如贫贱，未知存何如亡尔。为子嫁娶毕，敕家事断之，勿复相关，当如我死矣。」是后肆意与同好游五岳名山，遂不知所在。（《艺文类聚》三十六）
　　△逢贞李劭公
　　逢贞字叔平，杜陵人。李劭公，上邵人贞世二千石，王莽辟不至，尝为杜陵门下椽，终身不窥长安门。但闭户读书，未尝问政，不过农田之事。劭公王莽时辟地河西，建武中，窦融欲荐之，固辞乃止。家累百金，优游自乐。（《御览》五百十，又六百十一）
　　△薛方
　　薛方、齐人，养德不仕。王莽安车迎方，因谢曰：「尧、舜在上，下有巢、许。今明王方欲隆唐虞之德，亦犹小人臣欲守箕山之志。」莽说其言，遂终于家。（《御览》五百十）
　　△龚胜
　　龚胜，楚人，王莽时遣使征聘，义不事二姓，遂不食而死。有父老来吊，甚哀。既而曰：「嗟乎！薰以香自烧，膏以明自消。龚先生竟夭天年，非吾徒也！」趋而出，终莫知其谁也。（《御览》五百十）
　　△逢萌徐房李云〓王尊
　　逢萌、徐房、李云、王尊，同时相友，世号之「四子」。（《御览》五百九）
　　王尊字君公，明《易》为郎，数言事不用，乃自污与官婢通，免归。诈狂侩牛，口无二价。（《后汉·逢萌传》注，案：王君公平原人。）
　　△井丹
　　井丹字大春，扶风人，博学高论，京师为之语曰：「五经纷纶井大春，未尝书刺谒一人。」北宫五王更，请莫能致。新阳侯阴就使人要之，不得已而行。侯设麦饭葱菜，以观其意。丹推却曰：「以君侯能供美膳，故来相过，何谓如此？」乃出盛馔，侯起，左右进辇。丹笑曰：「闻桀纣驾人车，此所谓人车者邪？」侯即去辇趣骑。梁松贵震朝廷，请交丹，丹不肯见。后丹得时疾，松自将医视之，疾愈。久之，松失大男磊，丹一往吊之，时宾客满廷，丹裘褐不完，入门，坐者皆竦望其颜色，丹四向长揖，前与松语。客主礼毕后，长揖径坐，莫得与语，不肯为吏。径出，后遂隐遁，其赞曰：
　　井丹高洁，不慕荣贵。抗节五王，不交非类。显讥辇车，左右失气。被褐长揖，义陵群萃。（《世语·品藻篇》注，又略见《御览》四百十。）
　　△郑仲虞
　　郑均字仲虞，不知何许人也，不仕汉朝。章帝自往，终不肯起，曰：「陛下何惜不为上世君，令臣得为偃息之民？」天子以尚书禄终其身，世号之白衣尚书。（《御览》五百十）

卷五十三·魏五十三
◎伏义
　　义字公表。
　　◇与阮嗣宗书
　　义白：盖闻建功立勋者，必以圣贤为本；乐真养性者，必以荣名为主。若弃圣背贤，则不离乎狂狷；凌荣起名，则不免乎穷辱。故自生民以来，同此图例，虽历百代，业不易纲。譬如大道，徒以奔趋迟疾定其驽良，举足向路，总趋一也。然流名震响，非实不善；而抱实之奇，非人不宝；贵德保身，非礼不成；伏礼之矩，非勤不辨。是使薄于实而争名者，或因饰虚以自矜；慎于礼而莫持者，或因倨怠以自外，其自矜也，必关阖ㄙ暧以示之不测之量；其自外也。必排摧礼俗以见其不羁之达。又有滑稽之士糅于其间，浮沈不一，际畔相乱，或使时人莫能早分。推其大归，综之行事，徒可力极一噱，观尽崇朝。遭清世邪，则将吹其嘘以露其实；值其暗邪，则将矜其貌以疑其朴。从此观之，治大而见遗，不如资小而必集；出俗而见削，不如入检而必全。
　　骤听论者洋溢之声，虽未倾盖，其情如旧。然重墙难极，管短幽密，观容相额，所执各异。或谓吾子英才秀发，邈与世玄，而经纬之气有蹇缺矣；或谓吾子智不出凡，器无隈奥，而陶变以眩流俗。善子者，欲斤断以拒□朴；恶子者，欲抽键以骛空虚。每承此声，未尝不开精斥运，放思天渊，欲为吾子广推奥异，端求所安也。
　　盖自生民之性，受气之源，好恶大归，不得相远。君子徇名而不顾，亦有慕名以为显。夫名利者，总人之纲，集衢之门也。出此有为，于义未闻。吾子若欲逆取顺守，及时行志，则当矜而莫疑，以速民望；若欲娱情养神，不厚于俗，则当浩然恣意，惟乐是治。今观其规时，则行己无立德之身，报门无慕业之客；察其乐，则食无方丈之肴，室无倾城之色。徒泄泄以疑世为奇，纵体为逸，执此不回，既以怪矣。且人非金石，不可剖练。设使至宝咸在子身，疑于国宝为不得行。天官虽博，无偏驳之任；王道虽宽，无纵逸之流。苟无其分，则为身害教，贼怨布天下，以此备之，殆恐攻害其至无日，安坐难保。而闻吾子乃长啸慷慨，悲涕潺，又或拊腹大笑，腾目高视，形性忄舟张，动与世乖，抗风立侯，蔑若无人。傥独奇变逸运，渐在于此，将以神接虚交，异物所乱，使之然也。夫智之清者，贵其知运而不忧；德之懿者，善其持冲以守满。就其怀忧，必发于见孤，孤不自孤而怨时也；就其持满，必起于见崇，崇不自崇而骄世也。
　　行来之议，又传吾子雅性博古，笃意文学。积书盈房，无不烛览。目厌义藻，口饱道润。俯咏仰叹，术可纯儒。然开阖之节不制于礼，动静之度不羁于俗。凡谘咏，善之则教慈于父兄，恶之则言丑于雠敌；未有慈其教而不修其事，丑其言而乐其业者也。故人称窃简写律，踞厕读书，诵之可悼。深怪达者之行，其象若庄周、淮南、东方之徒，皆投迹教外，放思太玄；其大言异旨，殆自谓能回天维，举地络，观持世之极，总得物之宗。仰承独唱，与世争党。乃谓生为劳役，而不能煞身以当论；谓财为秽累，而不能割贿以见讥。由是观之，其郁怨于不得，故假无欲以自通；怠惰于人检，故殊圣人以自大。凡此数者，尚皆奇才异略，命世崛起，徒以时昏俗乱，宝沈幽夜，而性放荡不一，萎致国宝之责，庶其不然。而况吾子志非遁世，世无所适，麟骥苟修，天云可据。动则不能龙摅虎超，同机伊、霍；静则不能珠潜璧匿，连迹巢、光。言无定端，行不纯轨，虚尽年时，以自疑外，岂异乎韩子所谓无施之马，骨体虽美懿，牵缩不随者哉？且桀士之志也，遇世险，则忧在将命值世太清，则愤于匿颖。欲其世平而有骋足之场，时安而有彼智之局。方今大魏兴隆，皇衢清敞，台府之门，割石索宝，以吴蜀二虏巢窟未破，长筹之士所当奋力，可谓器与运会，不卜而行，今其时矣。向使吾子才足盖世，思能横出，何能不因大师韬敌之变，陈孙子庙胜之策，使烽燧不起于四垂，羽檄不施于中夏，定勋立事，抚国宁民；而饱食安卧，囊悬室罄，力牵于役，财凋于赋，养生之具乱于细民，为壮士者岂能然乎？若居其劳而不知病其事，则经纬之气乏矣；若病其事而不能为其医，则针石之巧浅矣。今吾子擢才达德，则无毛遂颖脱之势；翦迹灭光，则无四皓岳立之高；丰家富屋，则无陶朱货殖之利；延年益寿，则无松乔蝉蜕之变：总论吾子所归，义无所出。然众论云扰，佥称大异，疑夫郁气之下必有秘伏，重奥之内必有积宝。虽无颜氏之妙，思睹恍惚之迹；虽无锺子之达，乐闻山林之音。想亦不隐才颖于肝膈，而不扬之于清观；任贤智于骨气，而不播之于高听。且明智之为物，犹泉流之吐润，固不于挹酌而为损，含伫而增益也。
　　张仪之志，激于见劫；季路晚悟，滞在持满。是以不嫌尽言，究其良若，想必勃然，承声响发。若乃群能独踊，无以应唱，悬机待时，不能触物，则不达于谈者，所谓挟祖奕以守要际，闭虚门以示不测者也。昔轮扁不能言微于其弟，伯乐不能语妙于其子，此盖智术之曲挠，非道理之正例。自古有不可及之人，未有不可闻之业；有不可料之微，未有不可称之略；幸以竭示所志。若变通卓逸，行得天符，言发恍然，邈在世表，则将为吾子谢物输力。因风自释，染笔附绅。谘所未悟，庶足存弟子之一隅。伏义白。（《阮嗣宗集》）
　　◎嵇叔良
　　叔良，为东平太守。
　　◇魏散骑常侍步兵校尉东平相阮嗣宗碑
　　先生讳籍，字嗣宗，陈留尉氏人也。厥远祖陶化于上世，而先生弘美于后代，《诗》所载阮国，则是族之本也。先生承命世之美，希达节之度。得意忘言，寻妙于万物之始；穷理尽性，研几于幽明之极。和光同略，群生莫能属也；确不可拔，当途莫能贵也。或出或处，与时升降；或默或语，与世推移。望其形者犹登岳涉海，荡然无以究其高、测其深；览其神者，犹旁璞亲，肃然无不钦其宝而伟其奇也。不屑夷、齐之洁，故其清不可尚也；不履惠连之污，故其道不可屈也。蘧瑗升降于卷舒，宁武去就于愚智，顾盼二子，不亦泰如？危宗庙之牺，安不灵之龟，故无孤愤之逼而有途中之广。观屈谷鸣雁，是以处才不才之间；察巨瓠纬带，是以游有用之际。夸大辨而御之以讷，资大白而ㄜ之以辱。为无为而名不能累也，事无事而世不能役也。访垂天之翼于寂寞之域，投芒刀之颖于有解之会，固恢恢必余地，岂若接舆被张以养生，於陵观园以求实，龌龊近步，修轨辙而已哉！尼父议老氏于游龙，卫赐譬重仞于日月，揆之先生，其殆庶几乎！方将攀逸驾于洪涯，邈遐轨于巢州。跨宇宙以高挹，陵云霄以优游。享年如千，遘病而卒。于是远鉴之士，有识之徒，先生之没，夫岂不慨然！临豪杰而存惠子之间，运斧斫而思郢人之工，乃探赜索隐以叙雅操，使将来君子知庄生之迹，略举其志。埤之曰：
　　峨峨先生，天挺无欲。玄虚恬淡，混齐荣辱。荡涤秽累，婆娑山足。胎胞造化，韬韫光烛。鼓棹沧浪，弹冠峤岳。颐神大素，简迈世局。澄之不清，溷之不浊。翱翔区外，遗物庶俗。隐处巨室，反真归漠。汪汪渊源，迈迹图录。（《广文选》作稽叔夜，误。杨慎《丹铅总录》以为东平太守稽叔良撰，未详何据。文不他见，姑列此，俟考。）
　　◎吕安
　　安字仲悌，东平人，徵士。景元中，坐事与嵇康俱诛。有集一卷。
　　◇髑髅赋
　　踌躇增愁，言游旧乡，惟遇髑髅，在彼路傍。余乃俯仰咤叹，告于昊苍。此独何人？命不永长。身销原野，骨曝大荒。余将殡子时服，与子严装。殓以棺椁，迁彼幽堂。于是髑髅蠢如，精灵感应。若在若无，斐然见形。温色素肤，昔以无良。行逢皇乾，来游此土。天夺我年，令我全肤消灭，白骨连翩。四支摧藏于草莽，孤魂悲悼乎黄泉。生则归化，明则反昏。格于上下，何物不然？余乃感其苦酸，哂其所说。念尔荼毒，形神断绝。今宅子后土，以为永列。相与异路，于是便别。（《艺文类聚》十七，《初学记》十四）
　　上奏元神，下告皇。（《文选》颜延之《宋郊祀歌》注）
　　◎周晃
　　晃，正元中为曲历郎。
　　◇日蚀考负对
　　历候所掌，推步迟速，可以知加时早晚；度交缓急，可以知薄蚀浅深。合朔之时，或有月掩日，则蔽障日体，使光景有亏，故谓之日蚀；或日掩月，则日从月上过，谓之阴不侵阳。虽交无变，至于日月相掩，必蚀之理，无术以推，是以古者诸侯旅见天子，日蚀则废礼，尝郊社，日蚀则接祭。是以前代史官，不能审日蚀之数，故有不得终礼。自汉故事以为日蚀必当于交，每至其时，申警百官，以备日变。甲寅诏书，有备蚀之制，无考负之法。（《通典》七十八）
　　◇又对
　　古来黄帝、颛项、夏、殷、周、鲁六历，皆无推日蚀法，但有考课疏密而已。负坐之条，本由无术可课，非司事之罪。（《通典》七十八）
　　◎王俊
　　俊，太原人。
　　◇表德论
　　祗畏王典，不得为铭，乃撰录行事，就刊于墓之阴云尔。（《宋书·礼志二》。甘露二年，大将军参军大原王伦卒，伦兄俊作《表德论》，以述伦遗美云。）
　　◎扬元凤
　　元凤，爵里未详。
　　◇赋
</div>
    <div class="pagination">
<a href="全上古三代秦汉三国六朝文_page210.html">上一页</a><span>...</span><a href="全上古三代秦汉三国六朝文_page206.html">206</a><a href="全上古三代秦汉三国六朝文_page207.html">207</a><a href="全上古三代秦汉三国六朝文_page208.html">208</a><a href="全上古三代秦汉三国六朝文_page209.html">209</a><a href="全上古三代秦汉三国六朝文_page210.html">210</a><span class="current-page">211</span><a href="全上古三代秦汉三国六朝文_page212.html">212</a><a href="全上古三代秦汉三国六朝文_page213.html">213</a><a href="全上古三代秦汉三国六朝文_page214.html">214</a><a href="全上古三代秦汉三国六朝文_page215.html">215</a><a href="全上古三代秦汉三国六朝文_page216.html">216</a><span>...</span><a href="全上古三代秦汉三国六朝文_page212.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
