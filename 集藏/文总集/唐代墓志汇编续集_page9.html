<!DOCTYPE html>
<html>
<head>
    <meta charset="UTF-8">
    <title>唐代墓志汇编续集 - 第 9 页/共 131 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐代墓志汇编续集 - 第 9 页/共 131 页</h1>
    <div class="content">欢阳乌之屡没，斑{髟兵}日新；□阴菟之数□，容颜改旧。挂冠归第，放情池圃。
贞观廿三年十二月三日，春秋六十有六，卒於奉第。惟若□规山岳，耸高峦而弥重；质□冰镜，湛莹渌而□□。向使□木可扶，贤哲去斯远矣。夫人太原王氏，晋司徒□之十世孙也。曜质婉容，禀粢和之气；同□齿於未龄，合□龙於旧浦。
永徽二年闰九月辛酉朔十四日葬於河南县平□乡北芒之山。兰□销馨，筵珍□祚，笳随□而响咽，□遂□而咏露。寒云拥而苍山昏，惊风急而惠帏□。刊昆□□□户，列松槟为垅树。词曰：
赫奕祖考，奕叶傅芳，大□□傅，司空栋梁。明晖素日，惠晓木光。其二。
岁□□□，（下泐）泉路（下泐）
（录自（隋唐五代墓志汇编）洛阳卷第三册）
№永徽０１０
【盖】
无。
【志文】
光天寺故大比丘尼大智禅师灰身塔大唐永徽二年十月八日弟子妙因及眷属等造。
（录自《宝山灵泉寺》）
№永徽０１１
【盖】
无。
【志文】
宋都尉墓志君讳举，字思进，太原西河人也。出自帝喾，殷王之苗裔。若夫周封微子，锡九命以分都；汉拜宋宏，列三公以赞国。沿兹以降，轩盖相承，腾茂飞英，不得同日而言矣。祖秀，齐镇远将军；父悦，隋擢为本郡中正。君维岳降生，含章闻起。正心孤耸，凌百丈之松；逸足迥驰，超千里之骥。博风迅上，劲羽薄於穹天；凌波远溯，巨鳞横於大壑。大唐运兴，更造二仪，清氛於区寰，扫群凶於九域。君搴旗斩将，名震霸功；灭敌摧城，动参王业。特授仪同三司，非其志也。
君归依上道，充念朦固，凝心寤灭之场，托想无为之境。不谓梦奠两楹，沈疴二竖，飞龟之散，勿验於留魂；画龙之符，无论於救疾。大唐永徽二年六月十四日卒於私第，春秋七十有一。士友骏奔，亲朋擗踊，启手敌足，乍陨乍生。嗟天地之无心，恨灵只之爽德。辅仁与善，谅曰徒言；积庆延龄，竟成空说。君履道贞纯，怀铅握素，仁义播其徽猷，孝弟扬其茂实。虽潜晖山水，声闻九泽；晦彩林泉，誉流三辅。呜呼！名存身没，实追悼於当今；物在人亡，更悲凉於古昔。夫人裴氏、锺氏，冠盖良家，公侯甲族，年龄不竟，风露先。窀穸之所既宏，窆棺之礼从吉，即以其年十一月十三日合葬於州城西二里。南望羊头，云蒸触石；西通漳浦，水气沈潜。东临百雉之城，北枕三垂之岭。山形起伏，还符白鹤之祥；地势风云，更合青乌之候。呜呼！乃为微子归周，九命封植，宋宏佐汉。三公建职。作帝盐梅，为君羽翼，奕叶英贤，蝉联盛德。其一。惟祖惟考，乃文乃武，蹇谔匡君，忠贞翼主。功被山河，德资茅土，价重十城，名高九府。其二。君之嗣也，克复前纵，仪刑模楷，词令温恭。搴旗斩将，名立功成，惟求上道，寂灭为宗。其三。五福无徵，两楹作梦，龟散徒闻，龙符无用。士友骏奔，亲朋悲恸，昊天不吊，奄焉长送。其四。裴氏锺氏，兰雕桂折，玉色消沈，金声永绝。织女还星，嫦娥归月，回帐泉门，光辉此灭。其五。寒郊寂寞，川空鸟思，陇闻云昏，松吟风驰。望道增爱，看碑落泪，一朝今古，千秋铭志。灵识何从？新封此地。
（周绍良藏拓本）
№永徽０１２
【盖】
郭府君墓志铭
【志文】
君讳长生，字遐龄，并州太原人也，轩辕氏之苗裔。昔通儒之风高珍席，握礼施文；太守之声誉晋阳，依仁处信。岂直感黄金而称巨孝，对明诏而逸宏才。
代有威灵，英贤间矣。君即河东郡承＊之孙，郡博士达之子。怀贞抱义，幼树嘉名，负雪含霜，夙彰令范。起家授宣惠尉，俄迁武安府队正。七擒之策，思若泉流；三略之谋，智同海逸。岂期奠楹在梦，奄从风烛。时年卅有四。夫人许氏，颍川人也。即姑臧承慎之第二女。葳蕤令淑，容与娴华，立德立功，唯贞唯洁。
粤以永徽二年七月九日终於私寝。春秋五十有八。以三年正月十五日合窆州西显美乡礼也。呜呼哀哉！乃为铭曰：
洪源浩汗，湍流皎洁，山川降灵，诞兹英哲。琴瑟亮谐，松萝盛烈，淑问荣辉，清风讵灭。寒野萧条，荒郊＊＊，雾ウ云昏，风惊飚疾。幽隧双沉，玄扃奄质，恻怆佳城，呜呼永毕。
（录自《文物》一九九三年第十期）　
№永徽０１３
【盖】
失。
【志文】
唐故郭氏张夫人墓志并序夫人姓张氏，南阳白水人也。其先出自轩辕罗□後也。祖晋惠帝时为司空。
修名立行，声播漳滨；制锦宣风，才彰河朔。簪缨冠盖，积代晖华，素服蝉联，千龄莫殄。明齐七耀，等松竹而孤超；郁郁盛哉，类河边之胶日。刊奇功於万纪，勒雅颂於古今。统御人伦，饰声教於千帝。忽离晋国，万姓倾崩，若丧考妣之深，甚於刺骨之痛。此其胤也。夫人禀御流裔，质性研精，芳若芝兰，英姿洞浪，神情远备，类褒姒之风，窈窕美闻，同盛华之方茂。此即令问令誉者也。继骊姬於晋国，献公睹而迷神；踵阴后於汉朝，萧王窥而属想。何期竹柏，顿属秋霜。不谓天道无徵，遂招构疾。粤以永徽三年二月廿日殒於私第，春秋七十有八。即以其年岁次壬子三月戊午朔四日辛酉葬於邙山之原，礼也。曩日曾为镜女，今忽翻作古人。新妆定是无期，拂镜恂然无日。死而异隔，风月才分。敬镌此铭，用彰不朽。呜呼哀哉！乃为铭佳姬淑媛，丽质温恭，荣侔秋菊，华耀春松。氵池照彩，藻镜容，穹仓不吊，夙降余凶。追思令问，涕殒无从，清松素柳，夕月翔风，毕号靡逮，勒志泉宫。
（录自《隋唐五代墓志汇编》洛阳卷第三册）
№永徽０１４
【盖】
失。
【志文】
大唐故陈君夫人杨氏墓志铭夫人姓杨氏，弘农华阴人也。源流遐广，积巨浪以□天；华宗浚极，耸枝条而拂日。太尉表邦桢之讼，尚书□落纸之功。映后光前，{替}缨代袭，详诸简牍，可略言焉。祖辨，齐兖州刺史。清忠迈於李，莅政光於叔度，爱逾夏门，威若秋霜。父威，幽州安次县丞。恢弘至道，仰之弥高；茂实英声，辉映朝府。
夫人夙恭四德，素禀幽闲，望月方蛾，看星比婺。爰以初笄，适於陈氏。苹藻取则，织俱功，擅以母仪，独勤箕帚。而朝光易掩，夜□俄飘，霜结桂林，花枝顿折。以永徽三年三月四日□疾终於私第，春秋七十有三。即以其月十六日瘗於洛阳县清风乡邙山之阳。呜呼！佳城既谢，永夜长归，虽天道之自然，何生年之迅速？孝子伏念，悲温清而永阙，痛倚庐之有亏，恐舟壑向潜移，虑徽猷之靡托。
故镌兹翠石，用固芳麈。其词曰：
攸哉盛系，浚矣高原，洪波壮浪，枝条拂云。堂堂县宰，峨峨史君，赫奕祖考，誉美兰荪。郁兹茂序，唯其夫人，闲华四德，逍遥典坟。贞淑殊妙，绝世芳芬，彼苍不ê，碎此奇珍。奄辞朝镜，言归夜泉，麈封绮帐，草肃荒田。风悲墓柏，月惨松烟，金颜□烁，□德长闻。
（录自《洛阳出土历代墓志辑绳》）
№永徽０１５
【盖】
无。
【志文】
砖。朱书。
惟永徽三年岁次壬子九月乙卯朔十六日庚午，新除侍郎转殿中将军。属大唐启运，泽被西州，授骁骑尉。春秋七十四。王欢悦墓表。
（新疆考古所藏志，录自侯灿《解放後新出土吐鲁番墓志录》）
№永徽０１６
【盖】
失。
【志文】
雍州万年县大明府校尉刘氏妻之墓志铭夫人姓郝氏，太原人也。荣基茂绪，创开业於宗周，芳胤支流，遂绍归於皇晋，彼诸缃史，固於□焉。往以要垒多虞，武周枭镜，肃将诛讨，兰史俱焚，灭召入宫，寻蒙授擢。然以七仪既备，四德斯圆，荣曜六宫，位参两省，凡用内奏，必预经纶，固得佐圣匡时，赞移朝列，加以积善余庆，奉信怀真，控引朋从，导达福。去贞观廿三年蒙简出宾，乃归於刘氏，且偕老百龄，惟情所幸，□敦季月，在物咸歆，然则阅水遽侵，藏山冥改，终期怛化，吉矣难指。以永徽三年七月十五日终於永昌坊之本宅。即以九月次旬殡於东郊之长乐原。呜呼哀哉！原隰腾沸。盖闻田海贸迁，劫石□尽。恐佳城或掩，蒿里时芜，有访无追，敢为铭憬彼荣族，蔚兴唐晋，於丧游魂，勃崇殡，纶言斯结，弘方式徇，大道无私，实期明俊，归承刘氏，炎汉嘉苗，翼善将林，性与仁昭，如何不淑，小补无追，敢陈玄石，芳流罔。
（西安碑林藏石）
№永徽０１７
【盖】
大唐故处士董君志铭
【志文】
大唐故处士董君墓志铭并序君讳僧利，雍州长安人也。灵源浚远，崇基迥秀，庆祉攸锺，英贤间出。是以狐膺良史，标直笔之词舒擅通儒，为袖然之首。自兹已降，轩冕联华，焕图象而腾晖；蔼缣缃而流馥。祖建，父英，并机鉴玄澈，寓量淹深，弘敬爱於闺门，敷仁惠於乡曲。君禀中和之气，承素绪之余，幼挺璋，长勤丹＊。事亲尽礼，嗣曾闵之清规；友交存信，侔范张之疑狎。故得道光雅俗，誉表人伦，掩前修之模楷，作後昆之领袖。加以性鄙嚣烦，志欣简寂。朱轮翠盖，未留瞩於平生；菊浦兰亭，乍忘归於历览。州郡间君高行，累遣徵辞，以疾固辞，竟不应召。每叹曰：庙食封公，诚难觖望；闲居养素，自得全生。亦读尚子平传，遂令宦情顿息。
於是晦迹人间，藏名物外。庭开三迳，均蒋诩之沉沦；门垂五柳，协陶潜之高致。
优哉游哉，以兹永日。所冀天德惟厚，锡年之效无愆；而神鉴遽违，敞足之言奄及。以隋大业四年六月三日终於休祥之第。春秋五十有三。妻王氏，太原盛族，诞姿婉顺，履操幽闲，四教聿修，六行昭备。自移天作俪，琴瑟之韵克谐；睽老昼悲，松筠之节无爽。抚育孤藐，周旋礼义。既符断织之风，实蹈凛＊门之迹。
女宪攸属，母仪斯仰。方欢眉寿，忽怆沉晖。以永徽三年九月八日卒。春秋八十有五。即以其年十月一日合葬於龙首原，礼也。嗣子长兴等早倾乾荫，想趋庭而雨泣；晚诀慈颜，怀倚闾而轸恸。恐暑来寒谢，谷变陵移，白楸一朽，玄庐莫识。
纪休烈於泉扃，庶传芳於无极。铭曰：
佩弦茂绪，下帷遥胄。余庆远滋，居然挺秀。依仁成德，蹈礼为基。愠容靡见，暗室宁欺。处讠宣逾寂，在涅未缁。放旷丘园，留连坟素。名利俱绝，簪缨岂慕。方固夜舟，俄曦朝露。猗欤令淑，载切孀情。镜鸾独照，匣剑孤鸣。始嗟分影，还遵共茔。杳杳穷泉，悠悠永穸。日昏陇雾，霜凝隧柏。夭身世於浮生，寄徽猷於沉石。
（录自《考古与文物》一九九一年第四期）
№永徽０１８
【盖】
失。
【志文】
文字似经删节。
君姓赵氏，名宠，字廷贵，平昌人。平原君胜之裔也。祖恢，齐重乎县令；父遵，周安陵县尉。君秉灵秀出，神机早悟，检迹筋躬，非礼勿居。迨隋运告终，君操履坚贞，穷斯不滥，未尝足蹈伪庭，卒乃择君而仕。仕唐至恒、济二州刺史。
永徽三年，年百有六岁而卒。葬平昌西原。铭曰：
遐哉茂绪，帝轩之允，开国维周，承家肇晋。珠岸圆流，璇源方折，盛德必祀，代有名哲。昂昂夫子，澄神毓德，行舍其华，言归其默。促晷何短？厚夜何长？佳城虽掩，徽烈弥彰。
（录自《济南金石志》卷四）
№永徽０１９
【盖】
失。
【志文】
唐永徽四年故孔君墓志公讳弘，字承信，平原厌次人也。孔太傅之苗裔，莫不人物显贵，详诸历史。
或济俗康时，功齐□蔡；或肓德盛名，地参王佐；或文宗令望，独步一时。规范忠贞，见遵往代。公少而诚节，恒怀勇士之心；弱冠之年，每有松筠之操。开皇之岁，蒙授车骑将军。武德年间，又得轻车都尉。公之衣缨，亲连缔戚，莫不纡青挹紫，振缨鸣玉，冠盖逶迤，车马赫奕。何知风烛难停，隙驹不住，遂萦□疾，卒於私第，春秋六十有五。夫人郝氏，渤海人也。祖宗秀烈，冠冕殿庭；族类妍华，姻媾品物。夫人志闲四德，善有妇功之容；绩组纟川，无傅母之训。岂谓风树不停，俱辞尘俗，还以其五月四日，同窆於邙山之阳，礼也。恐陵谷迁移，陇坟芜□，勒斯玄石，庶将不朽。呜呼哀哉！乃为铭曰：冠盖赫奕，车马纵横，一辞人俗，永弃佳城。陇树空响，跃马无声，於兹一列，空有余名。
永徽四年岁次癸丑五月辛亥月四日□。
（录自《隋唐五代墓志汇编》洛阳卷第三册）
№永徽０２０
【盖】
失。
【志文】
大唐韩君墓志铭并序君讳素，字义贞，河南洛阳人也。本枝葱，标令誉於汉朝；奕叶扶疏，焕英名於晋室。详诸史册，可略言焉。祖节，齐任武候中郎，后迁扬州刺史；父仁，隋任荆州司马；四方师范，万国具瞻，南阳之化早彰，单父之谣先著。含风之秀气，蕴川渎之英灵，追贾邵以齐驱，轶卓鲁而长骛。君少而明敏，早得家风，志笃松筠，操芬兰桂，优柔百行，远近仰其楷模；恬淡神仪，人伦挹其问望。大隋辟君为并州都督府功曹，雅俗攸归，风仪倜傥，弘教义以训下；笃贞信以全交。
言厉色温，志谦名劭，翱翔石苑，容与潘池，游艺依仁，践言修行。每至春园散锦，恒历揽於琴书；秋月登辉，时留连於旨酒。与物无竞，萧然不群，闾藉其清规，州里重其廉让。岂期辅仁茫昧，与善希夷，以永徽四年八月十九日卒於私第，春秋六十有七。即以其年九月庚戌朔二十一日庚申，窆於邙山之阳。恐水变青山，田移碧海，勒兹玄石，庶傅不朽。呜乎哀哉！其词曰：
华宗赫赫，庆绪绵绵，乃祖乃父，轩冕蝉联。贞渝玉润，操履冰鲜，容仪永谢，余烈空传。其一。善从子产，弦绝锺期，□尘歇灭，狂徒依微。悲风切切，苦雾霏霏，长辞白日，永□□。
（录自《洛阳出土历代墓志辑绳》）
№永徽０２１
【盖】
无。
【志文】
砖。朱书墨地。
惟永徽四年岁次癸丑十一月己酉朔十五日辛酉，新除都官主簿赵松柏，行都官参军事。属大唐启运，泽讠皮西州，蒙授武骑尉。方将竭诚奉国，荫盖家门。
何图一旦，奄然殡逝。遂使亲族悲号，乡闾数泣，春秋五十九。（下泐）呜呼哀哉！（新疆博物馆藏志，录自侯灿《解放後新出土吐鲁番墓志录》）
</div>
    <div class="pagination">
<a href="唐代墓志汇编续集_page8.html">上一页</a><span>...</span><a href="唐代墓志汇编续集_page4.html">4</a><a href="唐代墓志汇编续集_page5.html">5</a><a href="唐代墓志汇编续集_page6.html">6</a><a href="唐代墓志汇编续集_page7.html">7</a><a href="唐代墓志汇编续集_page8.html">8</a><span class="current-page">9</span><a href="唐代墓志汇编续集_page10.html">10</a><a href="唐代墓志汇编续集_page11.html">11</a><a href="唐代墓志汇编续集_page12.html">12</a><a href="唐代墓志汇编续集_page13.html">13</a><a href="唐代墓志汇编续集_page14.html">14</a><span>...</span><a href="唐代墓志汇编续集_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
