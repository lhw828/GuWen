<!DOCTYPE html>
<html>
<head>
    <meta charset="UTF-8">
    <title>文选详注 - 第 140 页/共 153 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选详注 - 第 140 页/共 153 页</h1>
    <div class="content">　　盖君子耻当年而功不立，疾没世而名不称，论语，子曰：君子疾没世而名不称焉。故曰：「学如不及，犹恐失之」。论语孔子之辞。是以古之志士，悼年齿之流迈，而惧名称之不建也。勉精厉操，晨兴夜寐，不遑宁息。经之以岁月，累之以日力。若寗越之勤，董生之笃，渐渍德义之渊，栖迟道艺之域。吕氏春秋曰：寗越，中牟之鄙人也。苦耕稼之劳，谓其友曰：何为而可以免此苦耕也？其友曰：莫如学。学三十岁则可达矣。寗越曰：请以十五岁。人将休，吾将不休；人将卧，吾将不敢卧。十五岁而周威王师之。汉书曰：董仲舒修春秋，三年不窥园圃，其精如此。且以西伯之圣，姬公之才，犹有日昃待旦之劳，尚书，周公曰：文王自朝至于日中昃，不遑暇食用，咸和万民。孟子曰：周公思兼三王，其有不合者，仰而思之，夜以继日，幸而得之，坐以待旦。故能隆兴周道，垂名亿载。况在臣庶，而可以已乎？
　　历观古今功名之士，皆有积累殊异之迹，劳神苦体，契阔勤思，平居不惰其业，穷困不易其素。是以卜式立志于耕牧，而黄霸受道于囹圄，终有荣显之福，以成不朽之名。汉书曰：卜式，河南人。以田畜为事，入山牧羊，十余年，羊致千余头。又曰：黄霸，字次公，淮阳人，迁丞相长史。宣帝欲褒先帝，夏侯胜曰：武帝不宜为立庙乐。胜坐非议诏书，霸坐阿纵胜不举劾，皆下狱。胜、霸既久系，霸欲从胜受经，胜辞以罪死，霸曰：朝闻道，夕死可矣。胜贤其言，遂授之。系更再冬，讲论不怠。故山甫勤于夙夜，而吴汉不离公门，岂有游惰哉？毛诗曰：肃肃王命，仲山甫将之，夙夜匪懈，以事一人。东观汉记曰：吴汉，字子颜，南阳人。邓禹及诸将多汉举者，再三召见。其后勤勤不离公门。上亦以其南阳人，渐亲之。
　　今世之人，多不务经术，好翫博弈，废事弃业，忘寝与食，穷日尽明，继以脂烛。当其临局交争，雌雄未决，专精锐意，神迷体倦，人事旷而不修，宾旅阙而不接，虽有太牢之馔，韶夏之乐，不暇存也。至或赌及衣物，徙棋易行，埤苍：赌，?也。赌，丁古切。?，记被切。廉耻之意弛，而忿戾之色发。然其所志不出一枰之上，所务不过方罫古买之间；方言曰：投博谓之枰，皮兵切。桓谭新论曰：俗有围棋，或言是兵法之类也。及为之上者，张置疏远，多得道而为胜；中者，务相绝遮要，以争便利；下者，守边趍作罫，自生于小地，犹薛公之言黥布反也。上计取吴、楚，广道者也；中计塞城皋，遮要争利者也；下计据长沙以临越，此守边隅趍作罫者也。更始帝将相不能防卫，而令罫中死棋皆生。胜敌无封爵之赏，获地无兼土之实。技非六艺，用非经国。立身者不阶其术，征选者不由其道。广雅曰：阶，因也。求之于战阵，则非孙吴之伦也；刘向围棋赋曰：略观围棋，法于用兵，怯者无功，贪者先亡。汉书曰：孙子兵法八十二篇。吴起三十八篇。考之于道艺，则非孔氏之门也；以变诈为务，则非忠信之事也；以劫杀为名，则非仁者之意也。尹文子曰：以智力求者喻如弈。弈，进退取与，攻劫杀舍，在我者也。而空妨日废业，终无补益。是何异设木而击之，置石而投之哉！且君子之居室也，勤身以致养；其在朝也，竭命以纳忠；临事且犹旰食，而何暇博弈之足躭？左氏传，伍奢曰：楚君大夫其旰食乎？班固汉书述曰：媚兹一人，日旰忘食。夫然，故孝友之行立，贞纯之名章也。
　　方今大吴受命，海内未平，圣朝干干，务在得人；周易曰：君子终日干干。班固公孙弘赞曰：汉之得人，于兹为盛。勇略之士，则受熊虎之任；儒雅之徒，则处龙凤之署。熊虎猛捷，故以譬武。龙凤五彩，故以喻文。尚书曰：如虎如貔，如熊如罴于商郊。苏武答李陵书曰：其于学人，皆如凤如龙。百行兼苞，文武并骛。孝经钩命决曰：引兴摘暴，一字管百行。博选良才，旌简髦俊。贾逵国语注曰：旌，表也。设程试之科，垂金爵之赏。说文曰：程，品也，广雅曰：科，条也。诚千载之嘉会，百世之良遇也。桓子新论曰：夫圣人乃千载一出。周易曰：亨者，嘉之会也。当世之士，宜勉思至道，爱功惜力，以佐明时。广雅曰：惜，爱也。使名书史籍，勋在盟府。左氏传，宫之奇曰：虢叔为文王卿士，勋在王室，藏于盟府。乃君子之务，当今之先急也。
　　夫一木之枰，孰与方国之封；枯棋三百，孰与万人之将。邯郸淳艺经曰：棋局，纵横各十七道，合二百八十九道。白黑棋子，各一百五十枚。衮龙之服，金石之乐，足以兼棋局而贸博弈矣。周礼曰：三公自衮冕而下。郑玄曰：衮龙，九章衣也。东都赋曰：修衮龙之法服。左氏传曰：晋侯以乐之半赐魏绛，始有金石之乐。广雅曰：贸，易之也。假令世士，移博弈之力用之于诗书，是有颜闵之志也；用之于智计，是有良平之思也；用之于资货，是有猗顿之富也；猗顿，已见贾谊过秦论。用之于射御，是有将帅之备也。如此，则功名立而鄙贱远矣。
文选考异
注「多汉举者」：袁本、茶陵本「汉」作「荐」，是也。
注「中计塞城皋」：案：「城」当作「成」。各本皆误。
求之于战阵：袁本云善无「于」字。茶陵本云五臣有。案：此尤校添之也。吴志有「于」字。二本所见，盖传写脱。
注「一字管百行」：袁本、茶陵本「一」字作「学」，是也。
注「贸易之也」：案：「之」字不当有。各本皆衍。





文选卷第五十三
目录 [隐藏]
1 论三
1.1 养生论
1.2 运命论
1.3 辩亡论上下二首
论三

养生论

嵇喜为康传曰：康性好服食，常采御上药。以为神仙禀之自然，非积学所致。至于导养得理，以尽性命，若安期、彭祖之伦，可以善求而得也。着养生篇。
养生论
　　嵇叔夜
　　世或有谓神仙可以学得，不死可以力致者；王逸楚辞注曰：谓，说也。郑玄礼记注曰：致之，犹言至也。或云上寿百二十，古今所同，过此以往，莫非妖妄者。养生经，黄帝问天老曰：人生上寿一百二十年，中寿百年，下寿八十年，而竟不然者，皆夭耳。此皆两失其情，请试粗论之。郑玄礼记注曰：粗，麤也。说文曰：粗，疏也。徂古切。
　　夫神仙虽不目见，然记籍所载，前史所传，较角而论之，其有必矣。广雅曰：较，明也。似特受异气，禀之自然，非积学所能致也。孔安国尚书传曰：禀，受也。夫自然者，不知其然而然。老子曰：道法自然。至于导养得理，以尽性命，上获千余岁，下可数百年，可有之耳。天老养生经，老子曰：人生大期，以百二十年为限，节度护之，可至千岁。而世皆不精，故莫能得之。何以言之？夫服药求汗，或有弗获；而愧情一集，涣然流离。汉书曰：上问右丞相周勃曰：天下一岁决狱几何？勃谢不知。问天下钱谷，一岁出几何？勃又谢不知。汗出洽背，媿不能对。颜师古曰：洽，沾也。周易曰：涣汗其大号。终朝未餐，则嚣然思食；而曾子衔哀，七日不饥。毛诗曰：终朝采绿。终朝，谓从旦至食时。嚣然，饥意也。礼记，曾子谓子思曰：伋，吾执亲之丧也，水浆不入于口者七日。夜分而坐，则低迷思寝；内怀殷忧，则达旦不瞑古眠字。韩子曰：卫灵公至濮水之上，夜分而闻有鼓新声者。韩诗曰：耿耿不寐，如有殷忧。汉书，刘向曰：夜观星宿，或不寐达旦。劲刷理鬓，醇醴发颜，仅乃得之；通俗文曰：所以理发谓之刷也。何休公羊传注曰：仅，劣也。壮士之怒，赫然殊观，植发冲冠。淮南子曰：荆轲为燕太子丹刺秦王，高渐离、宋如意为击筑而歌于易水之上，荆轲瞋目裂眦，发植冲冠。由此言之，精神之于形骸，犹国之有君也。神躁于中，而形丧于外，犹君昏于上，国乱于下也。
　　夫为稼于汤之世，偏有一溉之功者，虽终归燋烂，必一溉者后枯。然则一溉之益，固不可诬也。种曰稼，言种谷于汤之世，值七年之旱，终归是死，而彼一溉之苗，则在后枯。亦犹人处于俗，同皆有死，能摄生者则后终也。孙卿子曰：禹十年水，汤七年旱。说文曰：溉，灌也。而世常谓一怒不足以侵性，一哀不足以伤身，轻而肆之，淮南子曰：大怒破阴，大喜坠阳。养生要，彭祖曰：忧恚悲哀，伤人；喜乐过差，伤人。贾逵国语注曰：肆，恣也。是犹不识一溉之益，而望嘉谷于旱苗者也。国语，子余谓秦伯曰：使能成嘉谷，君之力也。是以君子知形恃神以立，神须形以存，悟生理之易失，知一过之害生。淮南子曰：形者，生之舍也；气者，生之元也；神者，生之制也。一失位，则二者伤矣。故修性以保神，安心以全身，爱憎不栖于情，忧喜不留于意，泊然无感，而体气和平。老子曰：我独泊然而未兆。说文曰：泊，无为也。礼记曰：乐行血气和平。又呼吸吐纳，服食养身，使形神相亲，表里俱济也。庄子曰：吹呴呼吸，吐故纳新，为寿而已矣。古诗曰：服食求神仙。
　　夫田种者，一亩十斛，谓之良田，此天下之通称也。不知区种可百余斛。泛胜之田农书曰：上农区田，大区方深各六寸，相去七寸，一亩三千七百区；丁男女治十亩，至秋收区三升粟，亩得百斛也。区，音邬侯切。一曰谓区陇而种，非漫田也。田种一也，至于树养不同，则功收相悬。谓商无十倍之价，农无百斛之望，此守常而不变者也。且豆令人重，榆令人瞑，经方小品，仓公对黄帝曰：大豆多食，令人身重。博物志云：食豆三年，则身重，行止难。又曰：啖榆则瞑不欲觉也。合欢蠲忿，萱草忘忧，愚智所共知也。神农本草曰：合欢蠲忿，萱草忘忧。崔豹古今注曰：合欢树似梧桐，枝叶繁，互相交结，每一风来，辄自相离，了不相牵，缀树之阶庭，使人不忿。毛诗曰：焉得萱草，言树之背。毛苌诗传曰：萱草令人忘忧。名医别录曰：萱草，是今之鹿葱也。熏辛害目，豚鱼不养，常世所识也。养生要曰：大蒜勿食，荤辛害目。又，神农曰：猪肉虚人，不可久食。又曰：?肉损人。与猪同。说文曰：蒜，荤菜也。熏与荤同。豚鱼无血，食之皆不利人也。虱山乙处头而黑，麝食柏而香；抱朴子曰：今头虱着身，皆稍变而白；身虱处头，皆渐化而黑。则是玄素果无定质，移易存乎所渐。本草名医云：麝香形似麞，常食柏叶，五月得香，又夏月食蛇多，至寒香满。入春，患急痛，以脚剔去，着矢溺中，覆之皆有常处。人有遇得，乃胜杀取。颈处险而瘿于井，齿居晋而黄。淮南子曰：险阻之气多瘿。谓人居于山险，树木瘤临其水上，饮此水则患瘿。齿黄，未详。推此而言，凡所食之气，蒸性染身，莫不相应。岂惟蒸之使重而无使轻，害之使闇而无使明，熏之使黄而无使坚，芬之使香而无使延哉？方言曰：延，年长也。故神农曰「上药养命，中药养性」者，本草曰：上药一百二十种，为君，主养命以应天，无毒，久服不伤人，轻身益气，不老延年。中药一百二十种，为臣，主养性以应人。养生经曰：上药养命，五石练形，六芝延年。中药养性，合欢蠲忿，萱草忘忧也。诚知性命之理，因辅养以通也。而世人不察，惟五谷是见，声色是耽。目惑玄黄，耳务淫哇。法言曰：哇则郑。李轨曰：哇，邪也。周礼郑玄注曰：五谷，麻、黍、稷、麦、豆也。滋味煎其府藏，醴醪鬻其肠胃。庄子曰：声色滋味之于人心，不待学而乐之。汉书曰：五藏六腑。周礼曰：凡齐事鬻盬以待戒令。郑玄曰：鬻盬，谓练化之。鬻，今之煮字也。香芳腐其骨髓，喜怒悖其正气。广雅曰：悖，乱也。文子曰：循理而动者正气。思虑销其精神，哀乐殃其平粹。文子曰：人之性欲平。又曰：真人纯粹。应劭汉书注曰：粹，淳也。
　　夫以蕞尔之躯，攻之者非一涂，左氏传，子产曰：蕞尔小国。杜预注曰：蕞尔，小貌也。易竭之身，而外内受敌，身非木石，其能久乎？其自用甚者，饮食不节，以生百病；好色不倦，以致乏绝；素问，黄帝曰：有病心腹满，此何病？岐伯曰：此饮食不节，故时病。七发曰：百病咸生。汉书，杜钦上疏曰：佩玉晏鸣，关雎叹之，知好色之伐性短年也。风寒所灾，百毒所伤，中道夭于众难。庄子曰：终天年，不中道夭者，是智之盛。世皆知笑悼，谓之不善持生也。方言曰：悼，哀也。笑悼，谓笑其不善养生，而又哀其促龄也。至于措身失理，亡之于微，积微成损，积损成衰，从衰得白，从白得老，从老得终，闷若无端。庄子曰：藏乎无端之纪。中智以下，谓之自然。谷梁传，荀息曰：中智以上，乃能虑之。臣料虞君，中智以下也。纵少觉悟，咸叹恨于所遇之初，而不知慎众险于未兆。老子曰：未兆易谋。是由桓侯抱将死之疾，而怒扁鹊之先见，以觉痛之日，为受病之始也。韩子曰：扁鹊谓桓侯曰：君有疾在腠理，犹可汤熨。桓侯不信。后病，迎扁鹊，鹊逃之。桓侯遂死。史记曰：扁鹊疗简子，东过齐，见桓侯。束皙曰：齐桓在简子前且二百岁。小白后无齐桓侯。田和子有桓公午，去简子首末相距二百八年。史记自为舛错。韦昭曰：魏无桓侯。臣瓒曰：魏桓侯。新序曰：扁鹊见晋桓侯。然此桓侯，竟不知何国也。害成于微而救之于着，故有无功之治；驰骋常人之域，故有一切之寿。仰观俯察，莫不皆然。以多自证，以同自慰，谓天地之理尽此而已矣。纵闻养生之事，则断以所见，谓之不然。其次狐疑，虽少庶几，莫知所由。其次，自力服药，半年一年，劳而未验，志以厌衰，中路复废。或益之以畎古犬浍古外，而泄之以尾闾。尚书曰：浚畎浍距川。孔安国曰：一亩之间，广尺深尺曰畎。广二寻深二仞曰浍。畎浍深之，亦入海也。庄子，海若曰：天下之水，莫大于海，万川归之，不知何时止而不盈；尾闾泄之，不知何时已而不虚。司马彪曰：尾闾，水之从海水出者也。一名沃燋，在东大海之中。尾者，在百川之下，故称尾。闾者聚也，水聚族之处，故称闾也。在扶桑之东，有一石，方圆四万里，厚四万里，海水注者，无不燋尽，故名沃燋。欲坐望显报者，或抑情忍欲，割弃荣愿，而嗜好常在耳目之前，所希在数十年之后，说文云：希，望也。谷梁传，荀息曰：夫人玩好在耳目之前，而患在一国之后。又恐两失，内怀犹豫，楚辞曰：心犹豫而狐疑。尸子曰：五尺大犬为豫。说文云：陇西谓犬子为犹。颜师古以为人将犬行，豫在人前，待人不得，又来迎俟，如此往还至于终日，斯乃豫之所以为未定也，故称犹豫。或以尔雅云：犹如麀，善登木。犹，兽名。闻人声乃犹豫缘木，如此上下，故称犹豫。心战于内，物诱于外，交赊相倾，如此复败者。
　　夫至物微妙，可以理知，难以目识，譬犹豫章，生七年然后可觉耳。淮南子曰：豫章之生，七年可知。延叔坚曰：豫章与??木相似，须七年乃可别耳。??音尤。今以躁竞之心，涉希静之涂，老子道经曰：听之不闻，名曰希。王逸楚辞注曰：无声曰静。意速而事迟，望近而应远，故莫能相终。夫悠悠者既以未效不求，论语，桀溺曰：滔滔者天下皆是也。而求者以不专丧业，偏恃者以不兼无功，追术者以小道自溺，凡若此类，故欲之者万无一能成也。善养生者则不然矣。清虚静泰，少私寡欲。庄子曰：广成子谓黄帝曰：必静必清，无劳汝形，无摇汝精，乃可以长生。老子曰：少私寡欲。知名位之伤德，故忽而不营，非欲而强禁也。左氏传曰：名位不同，礼亦异数。识厚味之害性，故弃而弗顾，非贪而后抑也。国语，单襄公曰：厚味实腊毒也。外物以累心不存，神气以醇白独着，慎子曰：夫德精微而不见，聪明而不发，是故外物不累其内。庄子曰：外物不可必。司马彪曰：物，事也。忠孝，内也。而外事咸不信受也。淮南子曰：古之人，神气不荡乎外。庄子曰：虚室生白。向秀曰：虚其心，则纯白独着。旷然无忧患，寂然无思虑。庄子曰：圣人平易恬淡，则忧患不能入也，邪气不能袭也，故其德全而神不亏矣。故曰圣人不思虑，不预谋也。又守之以一，养之以和，和理日济，同乎大顺。老子曰：圣人抱一，为天下式。河上公曰：抱，守也。守一，乃知万事，故能为天下法式。王弼曰：一，少之极也。式，犹则也。文子曰：古之为道者，养以和，持以适。庄子曰：古之治道者，以恬养知；知生，而无以知为也，谓之以知养恬。知与恬交相养，而和理出其性。老子曰：玄德深矣，远矣，与物反矣；乃至大顺。河上公曰：大顺者，天理也。锺会曰：反俗以入道，然乃至于大顺也。然后蒸以灵芝，润以醴泉，白虎通曰：醴泉者，美泉也，状如醴酒也。晞以朝阳，绥以五弦，毛苌诗传曰：晞，干也。无为自得，体妙心玄，庄子曰：天无为以之清，地无为以之宁，故两无为相合，万物皆化之也，孰能得无为哉？老子曰：玄之又玄，众妙之门。忘欢而后乐足，遗生而后身存。庄子曰：天下有至乐无有哉？曰：至乐无乐。郭象曰：忘欢而后乐足，乐足而后身存。庄子曰：弃事则形不劳，遗生则精不亏，夫形全精复，与天为一。若此以往，恕可与羡门比寿，王乔争年，何为其无有哉？声类曰：恕，人心度物也。史记曰：始皇之碣石，使燕人卢生求羡门。韦昭曰：羡门，古仙人也。列仙传曰：王子乔者，周灵王太子晋也。道人浮兵公接以上嵩高山。
文选考异
注「说文曰粗疏也徂古切」：袁本、茶陵本无此九字。
注「颜师古曰洽沾也」：袁本、茶陵本无此七字。
注「汉书刘向曰」：袁本、茶陵本「书」下有「曰」字。案：二本是也。「向」下不当有「曰」字，二本皆衍。
可百余斛：茶陵本此下有「也」字，云五臣无。袁本云善有。案：此所见不同，或尤删之也。
注「大蒜勿食」：袁本、茶陵本「勿」作「多」，是也。
而外内受敌：袁本云善作「内外」。茶陵本云五臣作「外内」。案：此疑尤以五臣改之也。
为受病之始也：袁本云善无「受」字。茶陵本云五臣有。案：此疑尤以五臣添之也。
注「臣瓒曰魏桓侯」：袁本、茶陵本无此六字。
纵闻养生之事：茶陵本「生」作「性」，云五臣作「生」。袁本云善作「性」。案：此尤以五臣改之也。
注「犹如麀」：陈云「麀」，「麂」误，是也。各本皆伪。
注「桀溺曰滔滔者」：袁本「滔滔」作「悠悠」。案：「悠悠」是也。茶陵本亦误与此同。陈云陆氏释文「滔滔」，郑本作「悠悠」。注自据郑康成本，与他本不同也。
注「河上公曰抱」下至「故能为天下法式」：袁本、茶陵本无此二十字。
注「河上公曰大顺者天理也」：袁本、茶陵本无此十字。}}
运命论

运谓五德更运，帝王所禀以生也。春秋元命苞曰：五德之运，各象其类；兴亡之名，应箓以次相代。宋均曰：运，箓运也。春秋元命苞曰：命者，天下之命也。
运命论
　　李萧远集林曰：李康，字萧远，中山人也。性介立，不能和俗。着游山九吟，魏明帝异其文，遂起家为寻阳长。政有美绩。病卒。
　　夫治乱，运也；穷达，命也；贵贱，时也。墨子曰：贫富治乱，固有天命，不可损益。王命论曰：穷达有命，吉凶由人。庄子，北海若曰：贵贱有时，未可以为常也。故运之将隆，必生圣明之君。春秋河图揆命篇曰：仓、戏、农、黄，三阳翼天德圣明。圣明之君，必有忠贤之臣。其所以相遇也，不求而自合；其所以相亲也，不介而自亲。介，绍介也。礼记曰：介绍而传命。唱之而必和，谋之而必从，道德玄同，曲折合符，老子曰：知者不言，言者不知，是为玄同。论语比考谶曰：君子上达，与天合符。得失不能疑其志，谗构不能离其交，然后得成功也。其所以得然者，岂徒人事哉？授之者天也，告之者神也，成之者运也。
　　夫黄河清而圣人生，里社鸣而圣人出，易干凿度曰：圣人受命，瑞应先见于河，河水先清，清变白，白变赤，赤变黑，黑变黄，各三日。春秋潜潭巴曰：里社明，此里有圣人出。其呴，百姓归，天辟亡。宋均曰：里社之君鸣，则教令行，教令明，惟圣人能之也。呴，鸣之怒者。圣人怒则天辟亡矣。汤起放桀时，盖此祥也。明与鸣古字通。群龙见而圣人用。易曰：见群龙无首，吉。又曰：圣人作而万物睹。故伊尹，有莘氏之媵臣也，而阿衡于商。说苑，邹子说梁王曰：伊尹，有莘氏之媵臣，汤立以为三公。毛诗曰：实维阿衡，左右商王。毛苌传曰：阿衡，伊尹也。太公，渭滨之贱老也，而尚父于周。史记曰：太公望以渔钓干周西伯。六韬曰：文王卜田，史扁为卜曰：于渭之阳，将大得焉。非熊非罴，非虎非狼，兆得公侯，天遗汝师。王乃斋戒三日，田于渭阳，卒见吕尚坐茅以渔。毛诗大雅曰：维师尚父，时维鹰扬。谅彼武王，肆伐大商。百里奚在虞而虞亡，在秦而秦霸，非不才于虞而才于秦也。吕氏春秋曰：凡乱也者，必始乎近而后及远，始乎本而后及末，亦然。故百里奚处乎虞而虞亡，处乎秦而秦霸。百里奚之处乎虞，知非遇也。其处于秦，非加益也，有其本也。其本也者，定分之谓也。张良受黄石之符，诵三略之说，黄石公记序曰：黄石者，神人也。有上略、中略，下略。河图曰：黄石公谓张良曰：读此，为刘帝师。以游于群雄，其言也，如以水投石，莫之受也；及其遭汉祖，其言也，如以石投水，莫之逆也。汉书曰：张良以兵法说沛公，沛公喜，常用其策。为它人言，皆不省。非张良之拙说于陈项，而巧言于沛公也。汉书，张良乃说项梁立韩成为韩王。而汉书，张良无说陈涉。今此言之，未详其本也。然则张良之言一也，不识其所以合离？合离之由，神明之道也。故彼四贤者，名载于箓图，事应乎天人，其可格之贤愚哉？春秋考异邮曰：稽之箓图，参于泰古。易坤灵图曰：汤臣伊尹振鸟陵。春秋命历序曰：文王受丹书，吕望佐昌、发。春秋保干图曰：汉之一师为张良，生韩之陂，汉以兴。春秋感精记曰：西秦东窥，谋袭郑伯，晋、戎同心，遮之殽谷，反呼老人，百里子哭，语之不知，泣血何益。苍颉篇曰：格，量度之也。孔子曰：「清明在躬，气志如神。嗜欲将至，有开必先。天降时雨，山川出云。」礼记文也。郑玄曰：清明在躬，气志如神，谓圣人也。嗜欲将至，谓其王天下之期将至也。神有以开之，必先为之生贤智之辅佐。若天将降时雨，山川为之出云也。诗云：「惟岳降神，生甫及申；惟申及甫，惟周之翰。」运命之谓也。诗大雅文也。笺云：申，申伯。甫，甫侯也。毛苌传曰：翰，干也。言周道将兴，五岳为之生佐。仲山甫及申伯，为周之干臣也。岂惟兴主，乱亡者亦如之焉。吕氏春秋曰：世有兴主之士也。幽王之惑褒女也，祅始于夏庭。史记曰：昔夏后氏之衰也，有神龙二，止于夏帝之庭而言曰：余褒之二君也。夏帝卜杀之与去之与止之，莫吉。卜请其漦而藏之，乃吉。于是布币而策告之，龙亡而漦在。夏氏乃椟而去之。比三代，莫之敢发。至厉王之末，发而观之。漦流于庭，不可除。厉王使妇人裸而噪之。漦化为玄鼋，以入王后宫。后宫童妾，既龀遭之，既笄而孕，无夫而生一女子，惧而弃之。宣王之时，童谣：檿弧箕服，寔亡周国。于是宣王闻之。有夫妇卖是器者，宣王使执而戮之于道。而乡者后宫妾所弃妖子出于路者，闻其夜啼，哀而收之，夫妇遂奔于褒。褒人有罪，请入弃子以赎罪。弃子出于褒，是为褒姒。幽王废申后，立褒姒为后。后父申侯怒攻幽王，遂杀幽王郦山下。漦，仕淄切。曹伯阳之获公孙强也，征发于社宫。左氏传曰：初，曹人或梦众君子立于社宫，而谋亡曹。曹叔振铎请待公孙强，许之，旦而求之曹，无之，戒其子曰：我死，尔闻公孙强为政，必去之。及曹伯阳即位，好畋弋。曹鄙人公孙强好弋，且言畋弋之说，悦之。因访政事，说于曹伯，从之。乃背晋而奸宋，宋人伐之，执曹伯阳以归，杀之。叔孙豹之昵竖牛也，祸成于庚宗。左氏传曰：初，穆子去叔孙氏，及庚宗，过妇人，使私为食而宿焉。鲁人召之，所宿庚宗之妇人献以雉。问其姓，对：余子长矣。召而见之，遂使为竖，有宠，长使为政。田于蒲丘，遂遇疾焉。竖牛曰：夫子疾病，不欲见人。使寘馈于介而退，弗进，则置虚器命彻，叔孙不食，卒。吉凶成败，各以数至。春秋考异邮曰：吉凶有效，存亡出象。王命论曰：验行事之成败。数，历数也。孔安国尚书传曰：历数，谓天道也。咸皆不求而自合，不介而自亲矣。
　　昔者，圣人受命河洛曰：以文命者，七九而衰；以武兴者，六八而谋。河、洛谓河图、洛书也。文谓文德，即文王也。武谓武功，即武王也。言以文德受命者，或七世、九世而渐衰微；以武功兴起者，或六世、八世而谋也。及成王定鼎于郏鄏，卜世三十，卜年七百，天所命也。左氏传王孙满之辞也。其世之多少，年之短长，皆天所命也。七九、六八，即卜世数也。杜预注曰：郏鄏，今河南也。武王迁之，成王定之。故自幽厉之间，周道大坏，言自成王至于厉王，凡有八世，即应七而衰也。毛诗序曰：荡，召、穆公伤周室大坏也。二霸之后，礼乐陵迟。二霸，齐桓、晋文也。自厉王至于二霸之卒，凡有九世，即应九而衰也。毛诗序曰：礼义陵迟，男女淫奔也。文薄之弊，渐于灵景；自二霸之卒，至于景王，凡有六世，即应六而谋也。尚书大传曰：周人之教以文，上教以文君子，其失也小人薄。郑玄曰：文，谓尊卑之差制也。习文法，无悃诚也。灵、景，周之王末者也。辩诈之伪，成于七国。言文薄既弊，诈伪乃成也。七国，谓韩、魏、齐、赵、燕、楚、秦也。自景王至于七国，凡有八世，即应八而谋也。酷烈之极，积于亡秦；言诈伪既成，故加之以酷烈也。解嘲曰：吕刑靡弊，秦法酷烈也。文章之贵，弃于汉祖。言周人之教以文，故汉承之以贵也。汉书曰：陆贾为太中大夫，贾时上前说称诗、书，高帝骂之曰：乃公以马上得之，安事诗、书也？仲长子昌言曰：汉祖轻文学而简礼义。虽仲尼至圣，颜冉大贤，家语，冉有曰：孔子者，大圣兼该，文武并通。又曰：颜回，字子渊，以德行著名，孔子称其贤。又曰：冉求，字子有，以政事著名，性多谦退。揖让于规矩之内，誾誾于洙、泗之上，不能遏其端；论语曰：孔子朝与上大夫言，誾誾如也。孔安国曰：誾誾，中正之貌。礼记，曾子谓子夏曰：吾与汝事夫子于洙、泗之间。郑玄曰：洙、泗，鲁水名也。史记曰：甚哉，鲁之衰也，洙、泗之间，誾誾如也。桓子新论曰：遏绝其端，其命在天。孟轲、孙卿体二希圣，从容正道，不能维其末，周易，子曰：君子知几其神乎。颜氏之子其殆庶几乎。有不善，未尝不知；知之，未尝复行。韩康伯曰：在理则昧，造形而悟。颜氏子之分也，失之于几，故有不善，得之于二，不远而复。故知之，未尝复行也。法言曰：睎骥之马，亦骥之乘，睎颜之人，亦颜之徒也。颜尝睎夫子矣。李轨曰：希，望也。言颜回尝望孔子也。礼含文嘉曰：从容中道，阴阳度行也。天下卒至于溺而不可援。言小人之失在薄。故孔孟所不能援也。孟子曰：天下溺，则援之以道。夫以仲尼之才也，而器不周于鲁卫；以仲尼之辩也，而言不行于定哀；史记曰：鲁定公以孔子为司寇，季桓子受齐女乐，不听政，孔子遂行。适卫，卫灵公置粟六万，居顷之，或谮孔子于灵公。孔子恐获罪，去卫也。以仲尼之谦也，而见忌于子西；史记曰：楚昭王兴师迎孔子，将以书社地七百里封孔子。楚令尹子西曰：王之使使诸侯有如子贡者乎？曰：无有。王之将帅有如子路者乎？曰：无有。王之官尹有如宰予者乎？曰：无有。且楚之祖封于周，为子男五十里。今孔丘述三、五之法，明周、召之业，王若用之，则楚国安得世世土方数千里乎？文王在丰，武王在镐，卒王天下。今孔丘得据土壤，贤弟子为佐，非楚之福也。昭王乃止。以仲尼之仁也，而取雠于桓魋；史记曰：孔子适宋，与弟子习礼大树下。宋司马桓魋欲杀孔子，拔其树。孔子弟子曰：可以速行矣。孔子曰：天生德于予，桓魋其如予何？以仲尼之智也，而屈厄于陈蔡；家语曰：楚昭王聘孔子，孔子往拜礼焉。路出乎陈、蔡。陈、蔡大夫相与谋曰：孔子贤圣，其刺讥皆中诸侯之病。若用于楚，则陈、蔡危矣。遂使徒兵距孔子。孔子不得行，绝粮七日，外无所通，藜羹不充。以仲尼之行也，而招毁于叔孙。论语曰：叔孙武叔毁仲尼。子贡曰：无以为也。仲尼不可毁也。他人之贤者，丘陵也，犹可踰也；仲尼，日月也，无得而踰焉。人虽自绝也，其何伤于日月乎？多见其不知量也。夫道足以济天下，而不得贵于人；周易曰：智周万物，而道济天下。言足以经万世，而不见信于时；文子曰：养生以经世。庄子曰：未尝闻任氏之风俗，其不可与经于世亦远矣。行足以应神明，而不能弥纶于俗；孝经曰：孝悌之至，通于神明。周易曰：故能弥纶天地之道。应聘七十国，而不一获其主；说苑，赵襄子谓子路曰：吾尝问孔子曰：先生事七十君，无明君乎？孔子不对。何谓贤也？驱骤于蛮夏之域，屈辱于公卿之门，蛮，谓蔡、楚也。毛诗曰：蠢尔蛮荆。夏，谓宋、卫也。公，谓鲁侯也，卿，谓季氏也。列子，杨朱曰：孔子屈于季氏，见辱于阳虎也。其不遇也如此。及其孙子思，希圣备体，而未之至，史记曰：伯鱼生伋，字子思。孟子曰：子夏、子游、子张，皆有圣人之一体。冉伯牛、闵子、颜回则具体而微。刘熙曰：体者，四支股脚也。具体者，皆微者也，皆具圣人之体，微小耳。体以喻德也。封己养高，势动人主。国语，叔向曰：引党以封己。韦昭曰：封，厚也。魏志，高柔上疏曰：三事不使知政，遂各偃息养高。其所游历诸侯，莫不结驷而造门；虽造门犹有不得宾者焉。其徒子夏，升堂而未入于室者也。退老于家，魏文候师之，西河之人肃然归德，比之于夫子而莫敢间其言。论语，子曰：由也，升堂矣，未入于室也。家语曰：卜子夏，孔子卒后，教于西河之上。魏文侯师事之，而咨问国政焉。礼记，曾子谓子夏曰：吾与汝事夫子于洙、泗之间，退而老于西河之上，使西河之人疑汝于夫子。陈群论语注曰：不得有非间之言也。故曰：治乱，运也；穷达，命也；贵贱，时也。而后之君子，区区于一主，叹息于一朝。屈原以之沈湘，贾谊以之发愤，不亦过乎！楚辞曰：临沅湘之玄渊兮，遂自忍而沈流。汉书曰：天子以贾谊任公卿之位。绛、灌之属尽害之，乃毁谊。于是天子亦疏之，以谊为长沙王太傅。谊既以谪去，意不自得，及渡湘水，为赋以吊屈原。原，楚贤臣也，被谗，遂投江而死。谊追伤之，因以自谕。杨雄反骚曰：钦吊楚之湘累。音义曰：屈原赴湘，故曰湘累。
　　然则圣人所以为圣者，盖在乎乐天知命矣。周易曰：乐天知命，故不忧。故遇之而不怨，居之而不疑也。其身可抑，而道不可屈；汉书，孙宝曰：道不可诎，身诎何伤。其位可排，而名不可夺。譬如水也，通之斯为川焉，塞之斯为渊焉，管子曰：水有大小，出之沟，流于大水及海者，命之曰川；出于地而不流，命曰渊水。升之于云则雨施，沈之于地则土润。淮南子曰：夫水者，大不可极，深不可测，上天为雨露，下地为润泽。无公无私，水之德也。周易文言曰：云行雨施，天下平也。礼记月令曰：季夏之月，土润，溽暑。郑玄云：土润，谓涂湿也。体清以洗物，不乱于浊；受浊以济物，不伤于清。晏子春秋，景公问晏子曰：廉正而长久，其行何也？晏子对曰：其行水也。美哉水乎清，其浊无不寀涂，其清无不洒除，是以长久也。管子曰：夫水淖溺以清，好洒人之恶，仁也。寀，式甚切。是以圣人处穷达如一也。吕氏春秋曰：古之得道者，穷亦乐，达亦乐，所乐非穷达也。道得于此，则穷达一也。夫忠直之迕于主，独立之负于俗，理势然也。小雅曰：迕，犯也。郑玄礼记注曰：负，背也。故木秀于林，风必摧之；堆出于岸，流必湍之；广雅曰：秀，出也。论衡曰：风冲之物，不得育；水湍之岸，不得峭。行高于人，众必非之。史记曰：商君说秦孝公曰：夫有高人之行者，固见非于世。前监不远，覆车继轨。毛诗曰：殷鉴不远。晏子春秋，谚曰：前车覆，后车戒。然而志士仁人，犹蹈之而弗悔，操之而弗失，何哉？将以遂志而成名也。史记，司马迁曰：诗、书隐约者，欲遂其志之思也。班固汉书赞曰：虽其陷于刑辟，自与杀身成名也。求遂其志，而冒风波于险涂；家语曰：不观巨海，何以知风波之患也。求成其名，而历谤议于当时。司马迁书曰：下流多谤议。彼所以处之，盖有筭矣。苍颉篇曰：筭，计也。子夏曰：「死生有命，富贵在天」论语，子夏曰：商闻之，死生有命，富贵在天。故道之将行也，命之将贵也，论语，子曰：道之将行也与？命也。则伊尹吕尚之兴于商周，百里子房之用于秦汉，不求而自得，不徼而自遇矣。论衡曰：命吉，不求自得富贵之命。西京赋曰：不徼自遇。道之将废也，命之将贱也，论语，子曰：道之将废也与？命也。岂独君子耻之而弗为乎？盖亦知为之而弗得矣。凡希世苟合之士，蘧蒢戚施之人，庄子曰：原宪谓子贡曰：夫希世而行，比周而友，宪不忍为也。司马迁报任安书曰：苟合取容。毛诗云：燕婉之求，蘧蒢不鲜。又曰：燕婉之求，得此戚施。俛仰尊贵之颜，逶迤势利之间，杜预左氏传注曰：俛仰，伏也。郑玄毛诗笺曰：蘧蒢观人颜色而为辞，故不能俯。又曰：戚施下人以色，故不能仰。史记曰苏秦?逶迤而谢曰：见季子位高金多也。意无是非，赞之如流；言无可否，应之如响。毛诗曰：巧言如流。史记，淳于髡曰：邹忌其应我，若响之应声也。以窥看为精神，以向背为变通。周易曰：变通者，趣时者也。势之所集，从之如归市；势之所去，弃之如脱遗。孟子曰：太王居豳，狄人侵之，乃踰梁山，邑于岐山下，从者如归市焉。广雅曰：脱，误也。毛诗曰：弃予如遗。郑玄曰：如人遗忘，忽然不省存也。其言曰：名与身孰亲也？得与失孰贤也？荣与辱孰珍也？老子曰：名与身孰亲？得与亡孰病也？家语，子贡曰：与其俱失，二者孰贤？郑玄仪礼注曰：贤，犹胜也。故遂絜其衣服，矜其车徒，冒其货贿，淫其声色，杜预左氏传注曰：冒，贪也。脉脉然自以为得矣。尔雅曰：脉，相视也。郭璞曰：脉脉，谓相视貌也。盖见龙逢比干之亡其身，而不惟飞廉恶来之灭其族也。尸子曰：义必利，虽桀杀关龙逢，纣杀王子比干，犹谓义之必利也。史记曰：中潏生蜚廉，蜚廉生恶来，父子俱以材力事殷纣。说苑，子石曰：费仲、恶来革去鼻决目，崇侯虎顺纣之心，欲以合于意。武王伐纣，四子死牧之野。盖知伍子胥之属音烛镂力俱于吴，而不戒费无忌之诛夷于楚也。左传曰：吴将伐齐，越子率其属以朝焉。王及列士皆馈赂，吴人皆喜，惟子胥惧曰：是豢吴也。使于齐，属其子于鲍氏为王孙氏，反役，王闻之，使赐之属镂以死。杜预曰：改姓为王孙，欲以辟吴祸。属镂，剑名。又左传曰：沈尹戍言于子常曰：夫无极，楚之谗人也。去朝吴，出蔡侯朱，丧太子建，杀连尹奢，子而弗图，将焉用之？子常曰：是瓦之罪也。乃杀费无极、鄢将师，尽灭其族，以说其国。盖讥汲黯之白首于主爵，而不惩张汤牛车之祸也。汉书曰：汲黯为东海太守，东海大治，召为主爵都尉。又曰：上以张汤为怀诈面欺，使使簿责汤，汤自杀。诸子欲厚葬，汤母曰：汤为天子大臣，被恶言而死，何厚葬为？载以牛车，有棺而无椁。盖笑萧望之跋蒲末踬竹利于前，而不惧石显之绞缢于后也。汉书曰：前将军萧望之及光禄大夫周堪建白，以为宜罢中书宦官，应古不近刑人。由是大与石显忤。后皆害焉。望之自杀。毛诗曰：狼跋其胡，载踬其尾。汉书曰：成帝立，丞相奏显旧恶，免官，徙归故郡，忧懑不食，道病死。
　　故夫达者之筭也，亦各有尽矣。曰：凡人之所以奔竞于富贵，何为者哉？若夫立德必须贵乎？则幽厉之为天子，不如仲尼之为陪臣也。左氏传，王飨管仲，管仲曰：陪臣敢辞。杜预注曰：诸侯之臣曰陪臣。必须势乎？则王莽董贤之为三公，不如杨雄仲舒之閴其门也。汉书曰：拜王莽为大司马。又曰：董贤代丁明为大司马。杨雄自序曰：雄家代素贫，嗜酒，人希至其门。又曰：董仲舒为博士，下帷讲诵，弟子传以文，次相授业，或莫见其面。必须富乎？则齐景之千驷，不如颜回原宪之约其身也。论语，子曰：齐景公有马千驷，死之日，民无得而称焉。又曰：颜渊问仁。子曰：克己复礼为仁。马融曰：克己，约身也。家语曰：原宪，宋人，字子思。清约守节，贫而乐道。其为实乎？则执杓而饮河者，不过满腹；弃室而洒雨者，不过濡身；过此以往，弗能受也。桓公新论曰：子贡对齐景公曰：臣事仲尼，譬如渴而操杯器，就江海饮，满腹而去，又焉知江海之深也。其为名乎？则善恶书于史册，毁誉流于千载；淮南子曰：三代之善，千岁之积誉也。桀、纣之恶，千载之积毁也。赏罚悬于天道，吉凶灼乎鬼神，固可畏也。广雅曰：灼，明也。将以娱耳目、乐心意乎？南都赋曰：游观之好，耳目之娱。譬命驾而游五都之市，则天下之货毕陈矣。孔丛子，孔子歌曰：巾车命驾。汉书曰：王莽于五都立均官，更名雒阳、邯郸、临淄、宛、成都市长，皆为五均司市师也。褰裳而涉汶问阳之丘，则天下之稼如云矣。毛诗曰：子惠思我，褰裳涉溱。公羊传曰：庄公会诸侯，盟于柯。曹子曰：愿请汶阳之田。如云，言多也。椎直追紒而守敖庾海陵之仓，则山坻之积在前矣。汉书曰：尉佗魋结。服虔曰：魋音椎。今兵士椎头结。张揖上林赋注曰：紒，鬓后垂也。紒即髻字也。于子正文引此而为髻字。汉书曰：筑甬道属河，以取敖仓粟。又枚乘上书曰：夫汉转粟西向，不如海陵之仓。毛诗曰：曾孙之庾，如坻如京。毛苌诗传曰：京，丘也。郑玄曰：庾，露积谷也。扱衽而登钟山蓝田之上，则夜光玙余璠烦之珍可观矣。尔雅曰：扱衽曰撷。广雅曰：扱，插也。并初洽切。淮南子曰：钟山之玉。范子计然曰：玉英出蓝田。许慎淮南子注曰：夜光之珠，有似明月，故曰明月也。左氏传曰：季平子卒，阳虎将以玙璠敛。杜预曰：玙璠，美玉也。夫如是也，为物甚众，为己甚寡，不爱其身，而啬其神。吕氏春秋曰：凡事之本，必理身啬其大宝。高诱曰：啬，爱也。宝，身也。风惊尘起，散而不止。风惊尘起，喻恶积而舋生。尘散而不止，喻舋生而不灭。六疾待其前，五刑随其后。左氏传曰：昭元年，晋侯求医于秦。秦使医和视之。和曰：是谓近女室。公曰：女不可近乎？对曰：天有六气，淫生六疾。六气曰阴、阳、风、雨、晦、明，过则为灾。阴淫，寒疾；阳淫，热疾；风淫，末疾；雨淫，腹疾；晦淫，惑疾；明淫，心疾。今君不节，能无及此乎？书曰：惟敬五刑，以成三德。利害生其左，攻夺出其右，而自以为见身名之亲疏，分荣辱之客主哉。言奔竞之伦，祸败若此，而乃尚自以为审见身名亲疏之理，妙分荣辱客主之义哉。言惑之甚也。天地之大德曰生，圣人之大宝曰位，何以守位曰仁，何以正人曰义。周易曰：天地之大德曰生。圣人之大宝曰位。何以守位曰仁。何以聚人曰财。理财正辞、禁人为非曰义。故古之王者，盖以一人治天下，不以天下奉一人也。淮南子曰：古之立帝王者，非以奉养其欲也，为天下掩众暴寡，故立天子以齐一之也。古之仕者，盖以官行其义，不以利冒其官也。论语，子曰：君子之仕，行其义也。杜预左氏传注曰：冒，贪也。古之君子，盖耻得之而弗能治也，不耻能治而弗得也。原乎天人之性，核胡革乎邪正之分，吕氏春秋曰：众正之所积，其福无不及；众邪之所积，其祸无不违。权乎祸福之门，终乎荣辱之筭，其昭然矣。尔雅曰：权，舆，始也。尸子曰：圣人权福则取重，权祸则取轻。吕氏春秋曰：少多治乱，不可不察，此祸福之门也。管子曰：为善者有福，为不善者有祸。孟子曰：仁则荣，不仁则辱。孙卿子曰：先义后利者荣，先利后义者辱。故君子舍彼取此。言舍欲利而取仁义也。老子曰：故去彼取此。若夫出处不违其时，默语不失其人，周易曰：君子之道，或出或处，或默或语。天动星回而辰极犹居其所，言君子之性，语默出处，虽从其时，而中心常不改其操。似天动星回，而北辰常居其所而不改也。论语，子曰：为政以德，譬如北辰，居其所而众星拱之。郑玄曰：北极谓之北辰。玑旋轮转，而衡轴犹执其中，尚书曰：琁玑玉衡，以齐七政。孔安国曰：玑衡，王者正天文之器，可运转者。马融曰：琁玑，浑天仪，可转旋。郑玄曰：转运者为机，持正者为衡。庄子曰：轴不运而轮致千里。既明且哲，以保其身，贻厥孙谋，以燕翼子者，毛诗大雅文也。毛苌传曰：燕，安也。翼，敬也。笺云：贻，犹传也。孙，顺也。言传其所顺以天下之谋，以安其敬事之子孙，谓使行之也。昔吾先友，尝从事于斯矣。论语，曾子曰：以能问于不能，昔者，吾友尝从事于斯矣。
文选考异
注「春秋河图」下至「圣明」：袁本此十九字作「圣明已见王命论」七字，是也。茶陵本复出与此同，非。
注「亦然」：案：「亦」上当有「治」字，各本皆脱，此所引处方篇文也。
注「知非遇也」：案：「遇」当作「愚」，各本皆误。
注「非加益也」：案：「非」上当有「知」字，各本皆脱。
以游于群雄下至莫之逆也：袁本、茶陵本校语云善无此一段。说详下。
注「汉书曰」下至「皆不省」：袁本、茶陵本无此一节注。案：二本所见传写脱去正文及注一节也。后石阙铭「计如投水」引此论「张良及其遭汉祖，其言也，如以石投水，莫之逆也」为注，然则善有可知。尤所见本盖为未误。
注「夏氏乃椟而去之」：袁本、茶陵本无「夏氏乃」三字，是也。
注「过妇人」：陈云「过」，「遇」误，是也。各本皆伪。
注「灵景周之王末者也」：袁本「末」上有「者」字。案：疑「弊」字之误，尤删非也。茶陵本删去此一句，更非。
注「睎骥之马」：袁本「睎」作「希」，下同。茶陵本亦作「睎」，与此同。案：正文作「希」，注「希，望也」，亦仍作「希」，似「睎」字依法言改之也。
注「三事不使知政遂各偃息养高」：袁本、茶陵本无「不使知政遂各」六字。案：此尤添之也。
虽造门犹有不得宾者焉：袁本此下有善注；或无「虽造门」三字一句。茶陵本无。案：无者盖脱。
然而志士仁人：茶陵本无「然」字，云五臣作「然」。袁本无「而」字，云善作「而」。案：此依五臣改善，又误两存其字，非。
注「欲遂其志之思也」：袁本、茶陵本无「之思」二字。
不徼而自遇矣：袁本、茶陵本「徼」作「邀」。案：二本无校语，恐非善、五臣之异。善引西京赋「不徼自遇」，彼赋今为「邀」字。此注尤及袁作「徼」，非也。茶陵本作「邀」，是也。尤延之盖依所见之注改正文而误。
注「脉相视也」：案：「视」字不当有，各本皆衍，说见古诗十九首内。
盖知伍子胥之属镂于吴：袁本、茶陵本「属」作「钃」。案：注引左传字作「属」，或五臣作「钃」，二本失着校语耳。尤所见是也。
注「吴将伐齐」：袁本、茶陵本无「将」字。
注「王及列士皆馈赂」：袁本、茶陵本无此七字。
注「是豢吴也」：袁本、茶陵本「也」下有「夫」字。案：有者是也，尤误删之。
注「反役」：袁本、茶陵本无此二字。
注「改姓为王孙欲以辟吴祸」：袁本、茶陵本无此十字。案：此节注皆尤用左传增多，其实非也。
注「诸子欲厚葬汤母曰」：袁本、茶陵本重「汤」字，是也。案：汉书重。
盖笑萧望之跋踬于前：案：「之」下当更有「之」字，各本皆脱也。
注「道病死」：案：此下脱，尚当有善论石显病死而言绞缢未详之注。袁、茶陵二本皆并善于五臣，遂致失去，今无以补之。
注「桓公新论曰」：何校「公」改「谭」，陈同。各本皆误。
注「杜预左氏传注曰冒贪也」：袁本、茶陵本无此十字。
玑旋轮转：案：「玑」当作「机」，注同。注中所引郑尚书注「转运者为机」，未误，可见善自作「机」，不作「玑」，盖五臣作「玑」，而各本乱之。宋文元皇后哀策「仰陟天机」，茶陵本作「机」，袁本作「玑」，皆失着校语。彼注文证益明。但各本彼及此注中多改「机」为「玑」，故读者鲜察其实，必是善、五臣之异。如「旋」，五臣作「琁」，二本仍无校语，亦失着也。
注「言传其所顺以天下之谋」：案：「顺以」当作「以顺」，各本皆倒。

辩亡论上下二首

孙盛曰：陆机着辩亡论，言吴之所以亡也。
辩亡论上
　　陆士衡
　　昔汉氏失御，奸臣窃命，奸臣，谓董卓也。答宾戏曰：王涂芜秽，周失其御。法言曰：上失其政，奸臣窃国命。祸基京畿，毒遍宇内，皇纲弛紊，王室遂卑。答宾戏曰：廓帝纮，恢皇纲。剧秦美新曰：皇纲弛而未张。尚书传曰：紊，乱也。新序曰：及定王，王室遂卑矣。于是群雄蜂骇，义兵四合。广雅曰：骇，起也。汉高祖曰：吾以义兵诛残贼。又魏相曰：救乱诛暴，谓之义兵。吴武烈皇帝慷慨下国，电发荆南，吴志曰：汉以孙坚为长沙太守。董卓专权，诸州郡并兴义兵，欲以讨卓，坚亦举兵荆州。刺史王叡，素遇坚无礼，坚过，杀之。北至南阳，众数万人。楚辞曰：雷动电发。权略纷纭，忠勇伯世，公羊传曰：权者，反于经，而后有善者也。威棱则夷羿震荡达朗，兵交则丑虏授馘，汉书曰：武帝报李广书曰：威棱憺乎邻国。李奇曰：神灵之威曰棱。左氏传，魏庄子谓晋侯曰：寒浞，伯明氏之谗子弟也。夷羿收之，以为己相。杜预曰：夷，氏也，羿善射。左氏传曰：兵交，使在其间。毛诗曰：仍执丑虏。笺云：馘，所格者之左耳也。遂扫清宗祊补肓，蒸禋皇祖。毛诗曰：祝祭于祊。毛苌传曰：祊，庙门内之祭也。尔雅曰：冬祭曰蒸。尚书孔氏传曰：精意以飨谓之禋。皇祖，谓汉祖也。吴书曰：坚入洛，扫除汉宗庙，祠以太牢。于时云兴之将带州，飙起之师跨邑；哮呼交阚之群风驱，熊罴之众雾集。毛诗曰：进厥武臣，阚如虓虎。尚书，武王曰：勖哉夫子，尚桓桓，如虎如貔，如熊如罴。虽兵以义合，同盟戮力，左氏传曰：诸侯同盟于亳。国语曰：戮力一心。贾逵曰：戮力，并力也。然皆苞藏祸心，阻兵怙乱。左氏传曰：楚公子围聘于郑。郑使行人子羽与之言曰：大国无乃苞藏祸心以图之。又，众仲曰：夫州吁阻兵而安忍。杜预曰：阻，恃也。又，君子曰：史佚所谓无怙乱也。或师无谋律，丧威稔寇，言出师之法，必以律齐之。今则不然，各恃兵怙乱，而出师无律也。稔寇，言丧其威权，令资熟于寇也。周易曰：师出以律，否臧凶。左氏传，苌弘曰：毛得必亡，是昆吾稔之日。杜预曰：稔，熟也。忠规武节，未有如此其著者也。汉书，武帝诏曰：躬秉武节。
　　武烈既没，长沙桓王逸才命世，弱冠秀发。吴志曰：权称尊号，追谥策曰长沙王。言桓王挺英逸之才，命世而出也。礼记曰：人生二十曰弱冠。招揽遗老，与之述业。神兵东驱，奋寡犯众。范晔后汉书，陈忠曰：旬月之间，神兵电扫。攻无坚城之将，战无交锋之虏。诛叛柔服，而江外厎旨定；左氏传，随武子曰：君讨郑，怒其贰而哀其卑，叛而伐之，服而赦之。伐叛，刑也；柔服，德也，二者立矣。尚书曰：震泽厎定。饰法修师，则威德翕赫。周易曰：先王明罚饬法。赵充国颂曰：谕以威德。宾礼名贤，而张昭为之雄；吴志曰：策以彭城张昭为谋主。班固汉书曰：班伯诸所宾礼，皆名豪。又述曰：宾礼故老。交御豪俊，而周瑜为之杰。吴志曰：策徙居舒，与周瑜相友，收合士大夫江、淮间，人咸向之。彼二君子，皆弘敏而多奇，雅达而聪哲。故同方者以类附，等契者以气集，而江东盖多士矣。周易曰：方以类聚，物以群分。又曰：同声相应，同气相求。将北伐诸华，诛鉏干纪。左氏传曰：吴，周之冑裔也。今而始大，比于诸华。又，季孙盟臧氏曰：无或如臧孙纥干国之纪，犯门斩关。春秋合诚图曰：诛鉏民害。旋皇舆于夷庚，反帝座乎紫闼。吴志曰：曹公与袁绍相拒于官渡，策阴谋袭许，迎汉帝。繁钦辨惑曰：吴人者，以船楫为舆马，以巨海为夷庚。臧荣绪晋书，司徒王谧议曰：夷庚未入，乘舆旅馆。然夷庚者，藏车之所。崔骃达旨曰：攀台阶，窥紫闼。挟天子以令诸侯，清天步而归旧物。战国策，张仪谓秦惠王曰：挟天子以令天下，此王业也。毛诗曰：天步艰难，之子不犹。左氏传，伍员曰：少康祀夏配天，不失旧物。戎车既次，群凶侧目，大业未就，中世而殒。汉书曰：列侯宗室，见郅都侧目。范晔后汉书，陈蕃上疏曰：群凶侧目，祸不旋踵，周易曰：富有之谓大业。用集我大皇帝吴志曰：权薨，谥曰大皇帝。以奇踪袭于逸轨，叡心因于令图。从政咨于故实，播宪稽乎遗风。国语，樊穆仲对宣王曰：鲁侯赋事行刑，必问于遗训，而谘于故实。史记曰：宣王即位，修政法文、武、成、康遗风。诸侯复宗周室也。而加之以笃固，申之以节俭。畴咨俊茂，好谋善断。尚书，帝曰：畴咨若时登庸。班固王命论曰：信诚好谋。束帛旅于丘园，旌命交于涂巷。周易曰：贲于丘园，东帛戋戋。孟子曰：夫招士以弓，大夫以旌。谢承后汉书曰：邓道不应，州郡旌命。故豪彦寻声而响臻，志士希光而景骛。异人辐凑，猛士如林。班固公孙弘赞曰：异人并出。文子曰：群臣幅凑。张湛曰：如众辐之集毂也。汉高祖歌曰：安得猛士守四方。毛诗曰：其会如林。于是张昭为师傅，吴志曰：权待张昭以师傅之礼。周瑜陆公鲁肃吕蒙之俦，入为腹心，出作股肱；吴志曰：吕蒙，字子明，汝南人也。为武威将军、南郡太守。余并已见三国名臣颂。毛诗曰：赳赳武夫，公侯腹心。尚书曰：命汝予翼，作股肱心膂。甘宁凌统程普贺齐朱桓朱然之徒，奋其威；吴志曰：甘宁，字兴霸，巴郡临江人也。少有气力，好游侠，拜西陵太守。又曰：凌统，字公绩，吴郡人也。拜偏将军。又曰：程普，字德谋，右北平人也。领江夏太守，迁荡寇将军。又曰：贺齐，字公苗，会稽人也。为蕲春太守。又曰：朱桓，字休穆，吴郡人也。拜前将军，领青州牧。又曰：朱然，字义封，朱冶姊子也，姓施氏。初，冶未有子，然年十三，乃启策乞以为嗣。为左大司马右军帅。韩当潘璋黄盖蒋钦周泰之属宣其力。吴志曰：韩当，字义公，辽西人也。迁昭武将军，又加都督之号。又曰：潘璋，字文珪，东郡人也。拜平北将军、襄阳太守。又曰：黄盖，字公覆，零陵人也。拜武锋中郎将，加偏将军。又曰：蒋钦，字公弈，九江人也。拜右护军。又曰：周泰，字幼平，九江人也。拜汉中太守、奋威将军。尚书曰：予欲宣力四方，汝为。风雅则诸葛瑾张承步骘，以名声光国；诸葛瑾，已见三国名臣颂。吴志曰：张昭长子承，字仲嗣，少以才学知名。为濡须督奋威将军。又曰：步骘，字子山，临淮人也。孙权为讨虏将军，召骘为主记。权称尊号，代陆逊为丞相。诲育门生，手不释卷。蔡邕陈太丘碑曰：纡佩金紫，光国垂勋。政事则顾雍潘浚吕范吕岱，以器任干职；吴志曰：顾雍代孙劭为丞相，平尚书事。其所选用文武将吏，随能所任，心无适莫。又曰：潘浚，字承明，武陵人也。弱冠宋仲子受学。权称尊号，拜为少府，迁太常。又曰：吕范，字子衡，汝南人也。权拜裨将军。亮即位，迁扬州牧，又迁大司马。又曰：吕岱，字定公，广陵人也。权拜上将军。亮即位，拜大司马。岱清身奉公，所在可述。许慎淮南子注曰：干，强也。奇伟则虞翻陆绩张温张惇，以讽议举正；虞翻，已见三国名臣颂。吴志曰：虞翻，性不协俗，数犯颜谏争。又曰：陆绩，字公纪，吴郡人也。孙权统事，辟为奏曹掾。又曰：张温，字惠恕，吴郡人也。权拜议郎，徙太子太傅，甚见信重。吴录曰：张惇，字叔方，吴郡人也。德量渊懿，清虚淡泊，又善文辞。孙权以为车骑将军，出补海昏令。毛诗曰：出入讽议。奉使则赵咨沈珩衡，以敏达延誉；吴志曰：权遣都尉赵咨使魏。魏帝问吴王何等主也？咨对曰：聪明仁智，雄略之主也。帝问其状，对曰：纳鲁肃于凡品，是其聪也；拔吕蒙于行阵，是其明也；获于禁而不害，是其仁也；取荆州兵不血刃，是其智也；据三州，虎视于天下，是其雄也；屈身于陛下，是其略也。吴书曰：咨字德度，南阳人。拜骑都尉。又曰：沈珩，字仲山，吴郡人也。权以珩有智谋，能专对，乃使至魏。魏文帝问曰：吴嫌魏东向乎？珩曰：不嫌也。曰：何以知？曰：信恃旧盟，言归于好，是以不嫌。若魏渝盟，自有备豫。文帝善之。以奉使有称，封永安乡侯。官至少府。国语曰：使张老延君誉于四方。术数则吴范赵达，以禨祥协德。韦昭汉书注曰：历数，占术也。吴志曰：吴范，字文则，会稽人也。以治历数，知风气，闻于郡中。权以范为骑都尉，领太史令。又曰：赵达，河南人也。治九宫一筭之术，究其微旨。孙权行师征伐，每令达有所推步，皆如其言。吕忱字林曰：禨，祅祥也，居衣切。天文志曰：臣主共忧患，其察禨祥。如淳曰：吕氏春秋曰：荆人鬼，而越人禨。今之巫祝祷祀之比也。晋灼曰：禨，音珠玑之玑。董袭陈武，杀身以卫主；吴志曰：董袭，字符世，会稽人也。为偏将军。曹公出濡须口，袭从权赴之。袭督五楼船，往濡须口。夜卒暴风，楼船倾覆，左右散走，远舸乞使，袭出怒曰：受将军任，在此备贼，何等委去也；敢复言此者，斩。于是莫敢干，其夜船败，袭死。权改服临殡。又曰：陈武，字子烈，庐江人也。累有功劳，进位偏将军。建安二十年，从击合肥，奋命战死。权哀之，自临其丧。骆统刘基，强谏以补过。吴志曰：骆统，字公绪，会稽人也。权召为功曹。志在补察，苟所闻见，夕不待旦。又曰：刘繇长子基，字敬舆。权为吴王，基为大司农。权尝宴饮，骑都尉虞翻醉酒犯忤，权欲杀之，威怒甚盛。由基谏争，翻以得免。左氏传，士季谓晋侯曰：诗云：衮职有阙，惟仲山甫补之。能补过也。谋无遗谞，举不失策。广雅曰：谞，智也，思与切。东观汉记，鲁恭上疏曰：举无遗策，动不失其中。故遂割据山川，跨制荆吴，而与天下争衡矣。争衡，谓角其轻重也。汉书，公孙获曰：吴、楚之王，西与天子争衡。郑玄周礼注曰：称上曰衡。
　　魏氏尝藉战胜之威，率百万之师，汉书，晁错曰：战胜之威，民气百倍。浮邓塞去之舟，下汉阴之众，孔安国尚书传曰：顺流曰浮。郦元水经注曰：邓塞者，即邓城东北小山也，先后因之以为邓塞。汉阴，汉水之南也。庄子曰：子贡南游于楚，过汉阴。羽楫万计，龙跃顺流，羽楫，言疾也。羽猎曰：杖镆邪而罗者以万计。周易曰：见龙在田，或跃在渊。锐骑千旅，虎步原隰，李陵诗曰：幸托不肖躯，且当猛虎步。谟臣盈室，武将连衡，包咸论语注曰：衡，轭也。戎车，武将所驾。故以连衡喻多也。喟然有吞江浒之志，一宇宙之气。毛苌诗传曰：水涯曰浒。而周瑜驱我偏师，黜之赤壁，吴志曰：曹公入荆州。权遂遣瑜与备并力逆曹公，遇于赤壁。初一交战，公军破退。丧旗乱辙，仅而获免，收迹远遁。左氏传，曹刿曰：吾视其辙乱，望其旗靡。郑玄礼记注曰：遁，逃也。汉王亦凭帝王之号，帅巴汉之民，乘危骋变，结垒千里，志报关羽之败，图收湘西之地。而陆公亦挫之西陵，覆师败绩，困而后济，绝命永安。蜀志曰：孙权袭杀关羽，取荆州。先主忿孙权之袭关羽，遂乃伐吴。吴将陆逊大破先主军。遂弃船还鱼复，改县曰永安。先主徂于永安宫。吴志曰：备升马鞍山，陆逊促诸军四面蹙之，土崩瓦解。马鞍山，在西陵之西。续以濡须之寇，临川摧锐；吴历曰：曹公出濡须，作油船，夜渡洲上。权以水军围取，得三千余人，其没溺者数千人。蓬笼之战，孑轮不反。魏志曰：张辽之讨陈兰，别遣臧霸至皖讨吴。吴将韩当遣兵逆霸，与战于蓬笼。楚辞曰：登蓬笼而下陨兮。王逸曰：蓬笼，山名也。公羊传曰：晋败秦于殽，匹马只轮无反者。由是二邦之将，丧气挫锋，势衄奴六财匮，而吴莞然坐乘其弊。论语曰：子之武城，闻弦歌之声，莞尔而笑。何晏曰：莞尔，小笑貌。故魏人请好，汉氏乞盟，左氏传曰：隐公摄位，而欲求好于邾。又曰：郑伯乞盟请服。遂跻天号，鼎跱而立。方言曰：跻，登也。汉书，蒯通说韩信曰：今为足下之计，莫若三分天下，鼎足而立，其势莫敢先动。西屠庸益之郊，北裂淮汉之涘，王逸楚辞注曰：屠，裂也。东包百越之地，南括群蛮之表。贾谊过秦曰：南取百越之地。薛君韩诗章句曰：括，约束也。于是讲八代之礼，搜三王之乐。八代，三皇、五帝也。杜预左氏传注曰：搜，阅也。搜与搜古字通。三王，夏、殷、周也。告类上帝，拱揖群后，尚书曰：肆类于上帝。孔安国曰：类，谓摄位事类，遂以摄告天及五帝也。尚书曰：班瑞于群后。典引曰：钦若上下，恭揖群后。虎臣毅卒，循江而守，毛诗曰：进厥虎臣。左氏传，君子曰：杀敌为果，致果为毅。汉书，伍被曰：强弩临江而守。长棘劲铩，望飙而奋。尔雅曰：棘，戟也。说文曰：铩，铍有镡也，亦曰长刃矛，刀之类也，山列切。庶尹尽规于上，四民展业于下。尚书曰：庶尹允谐。孔安国传曰：尹，正也。众官之长。国语，召康公曰：天子听政，近臣尽规。又曰，内史过曰：庶人、工、商，各守其业，以供其上。化协殊裔，风衍遐圻。左氏传曰：天子之地一圻。杜预曰：一圻，方千里。圻，界也。言风教及远。乃俾一介行人，抚巡外域。左氏传曰：晋人使子贡对郑使曰：君有楚命，亦不使一介行李告于寡君。杜预曰：一介，独使也。巨象逸骏，扰于外闲；周礼曰：天子十有二闲，马六种。郑玄曰：每厩为一闲。明珠玮宝，耀于内府。周礼曰：玉府掌王之金玉玩好。珍瑰重迹而至，奇玩应响而赴。汉书，息夫躬曰：羽檄重积而狎至。輶由轩骋于南荒，冲輣息于朔野。杨雄答刘歆书曰：尝闻先代輶轩之使。班固汉书述曰：戎车七征，冲輣闲闲。字略作?楼也。音义曰：輣，兵车名也，薄萌切。齐民免干戈之患，戎马无晨服之虞。而帝业固矣。汉书，难蜀父老曰：今割齐民以附夷、狄。如淳曰：齐等无有贵贱，故谓之齐民。老子曰：天下无道，戎马生郊。尔雅曰：虞，度也。
　　大皇既殁，幼主莅朝。幼主，孙亮也。吴志曰：孙亮，字子明，权少子也。立为太子。权薨，即尊号。奸回肆虐，景皇聿兴，尚书曰：崇信奸回。南都赋曰：豺狼肆虐。吴志曰：孙休，字子烈，权第六子也。亮废，孙綝使宗正孙楷迎休即位。薨，谥曰景帝。毛苌诗传曰：聿，遂也。虔修遗宪，政无大阙，守文之良主也。南都赋曰：朝无阙政。公羊传曰：继文王之体，守文王之法度也。降及归命之初，吴志曰：孙皓降晋，晋赐号归命侯。典刑未灭，故老犹存。尚书曰：尚有典刑。毛诗曰：召彼故老。大司马陆公以文武熙朝，左丞相陆凯以謇谔尽规，吴志曰：孙皓即位，拜陆抗大司马、荆州牧。又曰：陆凯，字敬风，吴郡人也。孙皓迁为左丞相。凯上表疏，皆指事，不饰忠恳。孔安国尚书传曰：熙，广也。周易曰：王臣謇謇，匪躬之故。史记，赵简子曰：诸大夫在朝，徒闻唯唯，子不闻周舍之谔谔。尽规，已见上文。而施绩范慎以威重显，吴志曰：施绩，字公绪，迁将军，督领盗贼事，持法不倾，拜左大司马。吴录曰：范慎，字孝敬，广陵人也。竭忠知己之君，缠绵三益之友，时人荣之。孙皓以为太尉。丁奉离斐以武毅称，吴志曰：丁奉，字承渊，庐江人也。少以骁勇为小将。亮即位，为冠军将军。魏将诸葛诞据寿春降。魏人围之，使奉与黎斐解围。奉为先登，黎斐力战，有功，拜左将军。黎与离音相近，是一人，但字不同。孟宗丁固之徒为公卿，吴志曰：孙皓以左右御史大夫丁固、孟仁为司徒、司空。吴录曰：初，固为尚书，梦松树生腹上，谓人曰：松字十八公也，后十八岁当为三公乎？卒如梦焉。又曰：孟仁，字恭武，江夏人也。本名宗，避皓字，易焉。楚国先贤传曰：累迁光禄勋，遂至三公。楼玄贺劭之属掌机事，吴志曰：楼玄，字承先，沛郡人也。孙皓遂用玄为宫下录事禁中侯，主殿中事。又曰：贺劭，字兴伯，会稽人也。皓时为中书令。汉官解故曰：机事所摠，号令攸发。元首虽病，股肱犹存。尚书大传曰：元首，君也。股肱，臣也。爰及末叶，群公既丧，然后黔首有瓦解之志，皇家有土崩之衅。黔首，已见过秦论。汉书，徐乐上书曰：何谓瓦解？吴、楚、齐、赵之兵是也。当是之时，安土乐俗之民众，故诸侯无境外助，此之谓瓦解。又曰：何谓土崩，秦之末叶是也。人困而主不恤，下怨而上不知，此之谓土崩也。历命应化而微，王师蹑运而发。历命，历数天命也。王师，谓晋师也。言蹑其运数而发也。干宝晋纪曰：咸宁五年十一月，命安东将军王浑向扬州，龙骧将军王浚帅巴、蜀之卒，浮江而下。卒散于阵，民奔于邑；城池无藩篱之固，山川无沟阜之势。过秦论曰：楚师深入鸿门，曾无藩篱之难。非有工输云梯之械，智伯灌激之害，墨子曰：公输班为云梯，必取宋。史记曰：晋智伯攻晋阳岁余，引汾水灌其城，不没者三版。城中悬釜而炊，易子而食。楚子筑室之围，燕人济西之队，左氏传曰：楚子围宋，将去之，申叔时曰：筑室反耕者，宋必听命。王从之。宋人乃惧，遂及楚平。史记曰：燕昭王使乐毅为上将军，伐齐，破之济西。军未浃辰，而社稷夷矣。左氏传，君子曰，莒恃其陋，浃辰之间，而楚克其三都。杜预曰：浃辰，十二日也。浃，祖牒切。干宝晋纪曰：太康元年四月，王浚鼓入于石头。吴主孙皓面缚舆榇降于浚。虽忠臣孤愤，烈士死节，将奚救哉？襄阳记曰：张悌，字臣先，襄阳人。晋伐吴，悌逆之，吴军大败。诸葛靓退走，使过迎悌。悌不肯去，靓自牵之，悌垂泣曰：今日是我死日也。靓遂放之，为晋军所杀。韩子有孤愤篇。司马迁书曰：世又不与能死节者也。
　　夫曹刘之将，非一世所选；向时之师，无曩日之众。向时，谓太康之役也。曩日，谓昔日之曹、刘也。战守之道，抑有前符；符，犹法也。险阻之利，俄然未改。而成败贸理，古今诡趣，何哉？广雅曰：贸，易也。说文曰：诡，变也。诡与恑同。彼此之化殊，授任之才异也。
</div>
    <div class="pagination">
<a href="文选详注_page139.html">上一页</a><span>...</span><a href="文选详注_page135.html">135</a><a href="文选详注_page136.html">136</a><a href="文选详注_page137.html">137</a><a href="文选详注_page138.html">138</a><a href="文选详注_page139.html">139</a><span class="current-page">140</span><a href="文选详注_page141.html">141</a><a href="文选详注_page142.html">142</a><a href="文选详注_page143.html">143</a><a href="文选详注_page144.html">144</a><a href="文选详注_page145.html">145</a><span>...</span><a href="文选详注_page141.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
