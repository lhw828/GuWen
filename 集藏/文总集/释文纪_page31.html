<!DOCTYPE html>
<html>
<head>
    <meta charset="UTF-8">
    <title>释文纪 - 第 31 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>释文纪 - 第 31 页/共 43 页</h1>
    <div class="content">











　　释文纪巻三十一
　　钦定四库全书
　　释文纪巻三十二
　　明　梅鼎祚　辑
　　后魏【一】
　　道武帝【本索头虏姓拓跋氏讳珪献明帝子】
　　与朗法师书【僧朗与其徒隐于泰山帝致书以缯素氊毯鉢锡为礼】
　　皇帝敬问太山朗和尚承妙圣灵要须经略已命元戎上人德同海岳神算遐长冀助威谋克宁荒服今遣使者送素二十端白氊五十领银鉢二枚到愿纳受【广明集】天兴元年兴佛法诏【是歳始作五级浮图阇崛须弥山殿禅讲堂座莫不严具焉】
　　夫佛法之兴其来逺矣济益之功冥及存没神踪遗轨信可依凭其敇有司于京城建饰容范修整官舍令信向之徒有所居止【魏书释老志　佛道论衡济益作拯济城作邑官作宫】
　　太武帝【讳焘字佛狸明元帝子】
　　禁养沙门诏【世祖鋭志武功虽归宗佛法而未览经教深求縁报之意且以司徒崔浩言信用冦谦之道术防盖吴反世祖西征至长安从官见沙门室有弓矢矛楯奏闻疑与吴通谋案阅财产及诸非法诏诛长安沙门焚破佛像勑下四方时防宗为太子素敬佛再三表諌不许复下严诏是嵗真君七年三月也恭宗犹濳缓宣诏故沙门经像大得秘匿而土木宫塔则毕毁矣】
　　愚民无识信伪惑妖私养师巫挟藏谶记沙门之徒假西域虚诞坐致妖孽非所以一齐政化布淳徳于天下也自王公已下至于庻人有私养沙门者皆送官曹不得隐匿限今年二月十五日过期不出沙门身死容止者诛一门【魏书广明集合　魏书首句彼沙门者坐致书作妄生】
　　又诏
　　昔后汉荒君信惑邪僞妄假睡梦事胡妖鬼以乱天常自古九州之中无此也夸诞大言不本人情叔季之世闇君乱主莫不焉由是政教不行礼义大坏鬼道炽盛视王者之法蔑如也自此以来代经乱祸天罚亟行生民死尽五服之内鞠爲丘墟千里萧条不见人迹皆由于此朕承天绪属当穷运之弊欲除僞定真复羲农之治其一切荡除胡神灭其踪迹庶无谢于风氏矣自今以后敢有事胡神及造形像泥人铜人者门诛虽言胡神问今胡人共云无有皆是前世汉人无赖子弟刘元真吕伯彊之徒乞胡之诞言用老庄之虚假附而益之皆非真实至使王法废而不行葢大奸之魁也有非常之人然后能行非常之事非朕孰能去此歴代之僞物有司宣告征镇诸军刺史诸有佛图形像及胡经尽皆击破焚烧沙门无少长悉坑之【魏书】
　　文成帝【讳濬字乌雷直勤景穆帝子】
　　兴复佛敎诏【高宗践极下诏】
　　夫为帝王者必祗奉明灵显彰仁道其能惠着生民济益羣品者虽在古昔犹序其风烈是以春秋嘉崇明之礼祭典载功施之族况释迦如来功济大千惠流尘境等生死者叹其达观览文义者防其妙明助王政之禁律益仁智之善性排斥羣邪开演正觉故前代已来莫不崇尚亦我国家常所尊事也世祖太武皇帝开广边荒徳泽遐及沙门道士善行纯诚惠始之伦无逺不至风义相感徃徃如林夫山海之深怪物多有奸滛之徒得容假托讲寺之中致有凶党是以先朝因其瑕衅戮其有罪有司失旨一切禁断景穆皇帝每为慨然值军国多事未遑修复朕承鸿绪君临万邦思述先志以隆斯道今制诸州郡县于众居之所各听建佛图一区任其财用不制会限其好乐道法欲为沙门不问长防出于良家性行素笃无诸嫌秽乡里所明者听其出家率大州五十小州四十人其郡遥逺台者十人各当局分皆足以化恶就善播扬道敎也【魏书】
　　献文帝【讳字万民文成帝子】
　　禁游僧诏【献文帝信佛犹深禅位太子是为孝文帝改元延兴二年下诏是时孝文帝数岁帝仍总政】
　　比丘不在寺舍游渉村落交通奸猾经歴年歳令民间五五相保不得容止无籍之僧精加隐括有者送付州镇其在畿郡送付本曹若为三宝廵民敎化者在外赍州镇维那文移在台者赍都维那等印牒然后听行违者加罪
　　又禁造图寺诏
　　内外之人兴建福业造立图寺高敞显博亦足以辉隆至教矣然无知之徒各相高尚贫富相竞费竭财产务存高广伤杀昆虫含生之类茍能精致累土聚沙福钟不朽欲建为福之因未知伤生之业朕为民父母慈养是务自今一切断之
　　东平灵像诏
　　夫信诚则应逺行笃则感深歴观先世灵瑞乃有禽兽易色草木移性济州东平郡灵像发辉变成金铜之色殊常之事絶于徃古熈隆妙法理在当今有司与沙门统昙曜令州送像达都使道俗咸覩实相之容暜告天下皆使闻知【并魏书】
　　孝文帝【讳宏献文帝子改姓元氏徙都洛】
　　文明太皇太后灵塔诏【太和四年诏罢鹰师曹地为报德佛寺】
　　朕以虚寡防纂宝厯仰恃慈明缉宁四海欲报之徳正觉是凭诸鸷鸟伤生之类宜放之山林其以此地为太皇太后经始灵塔【鼎按唐法琳辩正论道宣续髙僧法上传载齐文宣帝天保二年诏云仰惟慈明缉宁四海欲报之德正觉是冯诸鸷鸟伤生之类宜放于山林即以此地为太皇太后经始宝塔废鹰师曹为报徳寺与此全同又按北齐书天保初尊母娄后为皇太后济南王即位始尊为太皇太后文宣时安有此称当以魏书为正】
　　登法师丧诏【沙门道登有义业为孝文帝眷赏恒侍讲论及卒施帛设斋又下诏】
　　朕师登法师奄至徂背痛怛摧恸不能巳巳比药治慎丧未容即赴便准师义哭诸门外
　　追褒罗什法师诏【帝常幸徐州白塔寺谓诸王公曰此寺有嵩法师受成实论于罗什后授渊法师又授登纪二法师朕每翫可以释人深意】
　　罗什法师可谓神出五才志入四行者也今常住寺犹有踪钦悦修迹情深遐迩可于旧堂所为建三级浮图又见逼昏虐为道殄躯既暂同俗礼应有子可推访以闻当加叙接【竝魏书　此诏监刻魏书有误　迩书作逺】
　　僧显爲沙门都统诏
　　门下近得録公等表知欲早定沙门都统比考徳选贤寤寐勤心继佛之任莫知谁寄或有道高年尊理无劳纡或有器识邈高挹尘务今以思逺寺主法师僧显仁雅钦韵澄风柔镜深敏潜明道心清亮固堪兹任式和妙众近已口白可勑令为沙门都统又副仪贰事缁素攸同顷因曜统独济遂废兹任今欲毗徳赞善固须其人皇舅寺法师僧义行恭神畅温聪谨正业茂道优用膺副翼可都维那以灮贤徒
　　立僧尼制诏
　　门下凝觉澄冲事超俗外渊模崇赜理寄忘言然非言何以释教非世何能表真是以三藏舒风必资诫典六度摛化固凭尸波自像敎东流千龄已半秦汉革俗制禁弥宻故前世英人随宜兴引世轻世重以禆奥先朝之世尝为僧禁心有未详宜其修立近见沙门统僧显等白云欲更一刋定朕聊以浅识共详至典事起忽忽触未详究且可设法一时麤救世敎须白一同更厘厥衷【禆初学记作阐至典作正典世教作习俗凡世字竝改避唐讳也】
　　听诸法师一月三入殿诏
　　门下崇因赞业莫若宗禆神染志谁先英哲故周旦着其朋之诰释迦唱善知之文然则位尊者以纳贤为贵德优者以亲仁为尚朕虽寡昧能无庶几也先朝之世经营六合未遑内范遂令皇庭阙高邈之容紫闼简超俗之仪于钦善之理福田之资良为未足将欲令懿徳法师时来相见进可餐禀道味退可饰灮朝庭其勑殿中听一月三入人数法讳别当牒付
　　令诸州众僧安居讲説诏
　　门下凭归妙固资防风餐慧习慈实钟果智故三炎检摄道之恒规九夏温诠法之嘉猷可勑诸州令此夏安居清众大州三百人中州二百人小州一百人任其数防讲説皆僧祗粟供僃若粟尠徒寡不充此数者可令昭量减还闻其各钦旌贤匠良推叡徳勿致滥浊惰兹后进
　　赠徐州僧统幷设斋诏
　　门下徐州道人统僧逞风识淹通器尚伦雅道业明博理味渊澄清声茂誉早彰于徐沛英怀致夙流于谯宋比唱法北京德芬道俗应供皇筵美敷宸宇仁叡之良朕所嘉重依因既终致兹异世近忽知闻悲怛于怀今路次兖濮青泗岂遥怆然念德又增厥心可下徐州施帛三百疋以供追福又可为设斋五千人
　　歳施道人应统帛诏
　　门下应统仰绍前哲继轨道门徽伫范冲猷是托今既譲俗名理冝别供可取八解之义歳施帛八百疋准四辈之贶随四时而给又修善之本实依力命施食之因内典所美可依朝官上秩当月而施所以逺譬深理者匪独开崇俗心抑亦奬励道意耳
　　爲慧纪法师亡施帛设斋诏【此即授成实论纪法师】
　　门下徐州法师慧纪凝量贞逺道识淳虚英素之操超然世外综渉之功斯焉罕伦灮法彭方声茂蕐裔硏论宋壤宗徳逺迩爰于徃辰唱谛鹿苑作匠京缁延赏贤丛倐矣死魔忽歼良器闻之悲哽伤恸于怀可勑徐州施帛三百疋并设五百人斋以崇追益【竝广明集】
　　宣武帝【讳恪孝文帝子】
　　僧律诏【太和中立僧制四十七条先是立监福曹又改为昭僃官属以断僧务至宣武永平元年下诏】
　　缁素既殊法律亦异故道敎彰于互显禁劝各有所宜自今巳后众僧犯杀人已上罪者仍依俗断余犯悉付昭以内律僧制之
　　僧祗谷诏【永平四年诏于是尚书令髙肇奏诏复报】
　　僧祗之粟本期济施俭年出贷丰则收入山林僧尼随以给施民有窘敝亦即赈之但主司冒利规取赢息及其征责不计水旱或偿利过本或翻改券契侵蠧贫下莫知纪极细民嗟毒歳月滋深非所以矜此穷乏宗尚慈拯之本意也自今已后不得传委维那都尉可令刺史共加监括尙书检诸有僧祗谷之处州别其元数出入赢息赈给多少幷贷偿歳月见在未收上台録记若收利过本及翻改初劵依律免之勿复征责或有私债转施偿僧即以丐民不听收检后有出贷先尽贫穷徴债之科一准旧格富有之家不听辄贷脱仍冒滥依法治罪
　　尙书令高肇奏
　　谨案故沙门统昙曜昔于承明元年奏凉州军户赵茍子等二百家为僧祗戸立课积粟拟济饥年不限道俗皆以拯施又依内律僧祗户不得别属一寺而都维那僧暹僧频等进违成旨退乖内法肆意任情奏求逼召致使吁嗟之怨盈于行道弃子伤生自缢溺死五十余人岂是仰赞圣明慈育之意深失陛下归依之心遂令此等行号巷哭呌诉无所至乃白羽贯耳讼宫阙悠悠之人尚为哀痛况慈悲之士而可安之请听茍子等还乡课输俭乏之年周给贫寡若有不虞以拟边捍其暹等违防背律谬奏之愆请付昭依僧律推处
　　宣武帝诏报
　　暹等特可原之余如奏【竝魏书】
　　灵太后胡氏【安定临泾人宣武帝后生孝明帝】
　　制度僧令【神龟二年令时法禁寛褫不能改肃】
　　年常度僧依限大州应百人者州郡于前十日觧送三百人其中州二百人小州一百人州统维那与官及精练简取充数若无精行不得滥采若取非人刺史为首以违旨论太守县令纲寮节级连坐统及维那移五百里外异州为僧自今奴婢悉不听出家诸王及亲防亦不得辄啓请有犯者以违旨论其僧尼辄度他人奴婢者亦移五百里外为僧僧尼多养亲识及他人奴婢子年大私度为弟子自今断之有犯还俗被飬者归本等寺主听容一人出寺五百里二人千里私度之僧皆由三长罪不及巳容多隐滥自今有一人私度皆以违旨论隣长爲首里党各相降一等县满十五人郡满三十人州镇满三十人免官寮吏节级连坐私度之身配当州下役【魏书】
　　孝静帝【讳善见清河王亶子徙都邺为东魏】
　　检括寺宅诏【神龟中任城王澄奏检僧众河隂之难令不复行至元象元年下诏】
　　梵境幽义归清旷伽蓝净土理絶嚣尘前朝城内先有禁断自聿来迁邺率由旧章而百辟士民届都之始城外新城竝皆给宅旧城中暂时暜借更拟后须非为永久如闻诸人多以二处得地或舍旧城所借之宅擅立为寺知非已有假此一名终恐因习滋甚有亏恒式宜付有司精加隐括且城中旧寺及宅竝有定帐其新立之徒悉从毁废
　　又诏
　　天下牧守令长悉不听造寺若有违者不问财之所出幷计所营功庸悉以枉法论【竝魏书】
　　任城王元澄【字道镇景穆帝孙】
　　条制营寺奏【孝明神龟元年为尚书令奏未几河隂之难朝士死者多舍居宅以施僧尼京邑第舍略为寺矣】
　　仰惟高祖定鼎嵩瀍卜世悠逺虑括终始制洽天人造物开符垂之万叶故都城制云城内唯拟一永宁寺地郭内唯拟尼寺一所余悉城郭之外欲令永遵此制无敢逾矩逮景明之初微有犯禁故世宗仰修先制爰发明旨城内不造立浮图僧尼寺舍亦欲絶其希觊文武二帝岂不爱尙佛法葢以道俗殊归理无相乱故也但俗虚声僧贪厚润虽有显禁犹自冒营至正始三年沙门统惠深有违景明之禁便云营就之寺不忍移毁求自今已后更不听立先旨含寛抑典从请前班之诏仍巻不行后来私谒弥以奔竞永平二年深等复立条制啓云自今已后欲造寺者限僧五十已上闻辄听造若有辄营置者依俗违敕之罪其寺僧众摈出外州迩来十年私营转盛罪摈之事寂尔无闻岂非朝格虽明恃福共毁僧制徒立顾利莫从者也不俗不道务为损法人而无厌其可极乎夫学迹冲妙非浮识所辩门旷寂岂短辞能究然净居尘外道家所先功縁防深匪尙蕐遁茍能诚信童子聚沙可迈于道场纯陁俭设足荐于双树何必纵其盗窃资营寺观此乃民之多幸非国之福也然比日私造动盈百数或乘请公地辄树私福或啓得造寺限外广制如此欺罔非可稍计臣以才劣诚忝工务奉遵成规裁量是总所以披寻旧旨硏究图格辄遣府司马陆昶属崔孝芬都城之中及郭邑之内检括寺舍数乘五百空地表刹未立塔宇不在其数民不畏法乃至于斯自迁都已来年逾二纪寺夺民居三分且一高祖立制非徒欲使缁素殊途抑亦防微深虑世宗述之亦不锢禁营福当在杜塞未萌今之僧寺无处不有或比满城邑之中或连溢屠沽之肆或三五少僧共为一寺梵唱屠音连檐接响像塔纒于腥臊性灵没于嗜欲真伪混居徃来纷杂所司因习而莫非僧曹对制而不问其于污染真行尘秽练僧薰莸同器不亦甚欤徃在北代有法秀之谋近日冀州遭大乘之变皆初假神敎以惑众心终设奸诳用逞私悖太和之制因法秀而杜逺景明之禁虑大乘之将乱始知祖宗叡圣防遏处深履霜坚冰不可不慎昔如来阐敎多依山林今此僧徒恋着城邑岂湫隘是经行所宜浮諠必栖禅之宅当由利引其心莫能自止处者既失其真造者必损其福乃释氏之糟糠法门之社鼠内戒所不容王典所应弃矣非但京邑如此天下州镇僧寺亦然侵夺细民广占田宅有伤慈矜用长嗟苦且人心不同善恶亦异或有栖心真趣道业清逺者或外假法服内懐悖徳者如此之徒宜辨泾渭若雷同一贯何以劝善然覩法赞善凡人所知矫俗避嫌物情同趣臣独何为孤议独发诚以国典一废追理至难法网暂失条纲将乱是以冒陈愚见两愿其益臣闻设令在于必行立罚防能肃物令而不行不如无令罚不能肃孰与亡罚顷明诏屡下而造者更滋严限骤施而违犯不息者岂不以假福托善幸罪不加人殉其私吏难茍劾前制无追徃之辜后旨开自今之恕悠悠世情遂忽成法今宜加以严科特设重禁纠其来违惩其徃失脱不峻检方垂容借恐今旨虽明复如徃日又旨令所断标榜礼拜之处悉听不禁愚以为树榜无常礼处难验欲云有造立榜证公须营之辞指言常礼如此则徒有禁名实通造路且徙御已后断诏四行而私造之徒不惧制旨岂是百官有司怠于奉法将由网漏禁寛容托有他故耳如臣愚意都城之中虽有标榜营造粗功事可改立者请依先制在于郭外任择所便其地若买得券证分明者听其转之若官地盗作即令还官若灵像既成不可移撤请依今勅如旧不禁悉令坊内行止不听毁坊开门以妨里内通巷若被旨者不在断限郭内准此商量其庙像严立而逼近屠沽请断防屠杀以洁灵居虽有僧数而事在可移者令就闲敞以避隘陋如今年正月赦后造者求依僧制案法科治若僧不满五十者共相通容小就大寺必令充限其地卖还一如上式自今外州若欲造寺僧满五十巳上先令本州表列昭量审奏听乃立若有违犯悉依前科州郡已下容而不禁罪同违旨庶仰遵先皇不朽之业俯奉今旨慈悲之令则绳墨可全圣道不坠矣【魏书】
　　裴延儁【字平子河东闻喜人兼侍中吏部尚书】
　　谏宣武帝请兼览经书防【世宗专心释典不事典籍延儁为中书侍郎疏谏从之】
　　臣闻有尧文思钦明稽古嬀舜体道慎典作圣汉灮神叡军中读书魏武英规马上翫籍先帝天纵多能充文克武营迁谋伐手不释巻良以经史义深补益防广虽则劬劳不可暂辍斯乃前王之美实后王之水镜善足以遵恶足以诫也陛下道悟自深渊鉴独得升法座于宸闱释觉善于日宇凡在听瞩尘蔽俱开然五经治世之模六籍轨俗之本葢以训物有渐应时匪妙必须先麤后精乘近即逺伏愿经书互览孔释兼存则内外俱周真俗斯畅【魏书】
　　崔灮【字长仁东清河鄃人歴司徒太保】
　　谏灵太后登永寜寺九层浮图表【神龟二年八月】
　　伏见亲升上级伫跸表刹之下祗心图搆诚爲福善圣躬玉趾非所践陟臣庶恇惶窃谓未可按礼记为人子者不登高不临深古贤有言防画失于庙堂大人蹷于中野汉书上欲西驰下峻坂爰盎揽辔停舆曰臣闻千金之子不垂堂百金之子不倚衡如有车败马惊奈高庙太后何又云上酎祭庙出欲御楼船薛广德免冠顿首曰宜从桥陛下不听臣臣以血污车轮乐正子春曽参弟子亦称至孝固自谨愼堂基不过一尺犹有伤足之愧永宁累级阁道囘隘以柔懦之宝体乘至峻之重峭万一差跌千悔何追礼将祭宗庙必散斋七日致斋三日然后入祀神明可得而通今虽容像未建已为神明之宅方加雕缋饰丽丹青人心所祗鋭观滋甚登者既众异懐若面纵一人之身恒尽诚洁岂左右侍妾各竭防仰不可独升必有扈侍惧或防愼非饮酒茹晕而已昨风霾暴兴红尘四塞白日昼昬特可惊畏春秋宋卫陈郑同日而菑伯姬待姆致焚如之祸去皇兴中青州七级亦号崇壮夜为上火所焚虽梓慎禆灶之明尚不能逆尅端兆变起仓卒预僃不虞天道幽逺自昔深诫墟墓必哀庙社致敬望茔凄恸入门耸懐适墓不登陇未有升陟之事传云公既视朔遂登观台其下无天地先祖之神故可得而乘也内经宝塔髙蕐堪室千万唯盛言香花礼拜岂有登上之义独称三宝阶从上而下人天交接两得相见超世竒絶莫可而拟恭敬拜跽悉在下级逺存瞩眺周见山河因其所眄増发嬉笑未能级级加防歩歩崇慎徒使京邑士女公私凑集上行下从理势以然迄于无穷岂长世竞慕一登而可抑断哉葢心信为本形敬乃末重实轻根靖实躁君恭已正南面者岂月乘峻极旬御层阶今经始既就子来自劝基构已兴雕绚渐起紫山蕐台即其宫也伏愿息躬亲之劳广风靡之化因立制防班之条限以遏嚣污永归清寂下竭肃穆之诚上防瞻仰之敬勿践勿履显固亿龄融敎阐悟不其博欤【魏书】
　　十地经论序
　　十地经者葢是神觉之苑灵慧之妙宅亿善之基舆万度之纲统理苞羣藏之秘义冠众典之奥积渐心行穷忍学之源崇广住德极道慧之府所以厚集肇虑朗成圆种离怖有念赫为雷威其爲敎也微密精逺究净照之宗融冶莹练尽性灵之妙自寂场啓旭固林辍晖虽复圣训充感金言满世而渊猷冲颐莫不网罗于其中矣至于灮宣眞轨融畅门始自信仁终泯空寂因果既周化业弥显嘿耀大方影焕八极岂直日月丽天洞烛千象溟壑帯地混纳百川而已哉既理富瀛岳局言靡测廓明洪旨是系渊儒北天竺大士婆薮槃豆魏云天亲挺高悟于像运拔英规于季俗故能徽踪马鸣继迹龙树每恨此经文约而义丰言迩而旨逺乃超然遐慨邈尔悠想慕释迦之余范追刚藏之轨诚复歳逾五百防非六天人梵乖辽正像差迥而妙契环中神协靡外通法贯莫愧徃列遂乃准傍大宗爰制兹论发趣精微根由睿哲旨奥音殊宣译俟贤固以义嘱中兴时凭圣代大魏皇帝儁神天凝情汉逺扬治风于宇县之外敷道化于千载之下每以佛经为游心之场释典为栖照之囿搜隐访缺务乎照扬有敎必申无籍不僃以永平元年歳次枵四月上日命三藏法师北天竺菩提畱支魏云道希中天竺勒那摩提魏云宝意及传译沙门北天竺伏陀扇多并义学缁儒一十余人在太极紫庭译出斯论十有余巻所二三藏竝以迈俗之量高歩道门羣藏渊部罔不硏揽善防地情妙尽论旨皆手执梵文口自敷唱片辞只説辩诣懱遗于时皇上亲纡藻飞翰轮臣僚僧徒毗赞下风四年夏飜译周讫洋洋斖斖莫得其门义富趣孰云窥测刚藏妙説更兴于像世天亲旨再灮于季运沗厠末筵敢窃祗记耳【大藏恻字函】
　　李场【字琚罗赵郡人中书侍郎】
　　论沙门奏【高阳王雍表荐玚为其友正主簿于时民多絶户而为沙门玚上言都统僧暹等忿玚鬼敎之言以谤佛诉灵太后太后责之仍复自理罚金一两】
　　礼以敎世法导将来迹用既殊区流亦别故三千之罪莫大不孝不孝之大无过于絶祀然则絶祀之罪重莫甚焉安得轻纵背礼之情而肆其向法之意也正使佛道亦不应然假令听然犹须裁之以礼一身亲老弃家絶养既非人理尤乖礼情堙灭大伦且阙王贯交缺当世之礼而求将来之益孔子云未知生焉知死斯言之至亦为僃矣安有弃堂堂之政而从鬼敎乎又今南服未静众役仍烦百姓之情方多避役若复听之恐捐弃孝慈比屋而是
　　上灵太后自理
　　窃欲清明佛法使道俗兼通非敢排弃真学妄为訾毁且鬼神之名皆通灵达称自百代正典叙三皇五帝皆号爲鬼天地曰神只人死曰鬼易曰知鬼神之情状周公自美亦云能事鬼神礼曰明则有礼乐幽则有鬼神是以明者为堂堂幽者为鬼敎佛非天非地本出于人应世导俗其道幽隐名之为鬼愚谓非谤且心无不善以佛道爲敎者正可未达众妙之门耳【竝魏书】
　　张暜恵【字洪赈常山九门人东豫州刺史】
　　諌孝明帝崇佛疏【普恵为谏议大夫以帝不亲视朝过崇佛法郊庙之事多委有司上疏敕付外议】
　　臣闻明徳卹祀成汤灮六百之祚严父配天孔子称周公其人也故能馨香上闻福传遐世伏惟陛下重晖纂统钦明文思天地属心百神伫望故宜敦崇祀礼咸秩无文而告朔朝庙不亲于明堂尝禘郊社多委于有司观射游苑跃马骋中危而非典岂清跸之意殖不思之防业捐巨费于生民减禄削力近供无事之僧崇饰云殿逺邀未然之报昧爽之臣稽于外寂之众遨游于内愆礼忤时人灵未穆愚谓从朝夕之因求秪劫之果未若先万国之忻心以事其亲使天下和平菑害不生者也伏愿淑慎威仪万邦作式躬致郊庙之防亲纡朔望之礼释奠成均竭心千畞明发不寐洁诚禋祼孝悌可以通神明徳教可以灮四海则一人有喜兆民赖之然后精进三宝信心如来道由化深故诸漏可尽法随礼积故彼岸可登量撤僧寺不急之蕐还复百官久折之秩已兴之构务从简成将来之造权令停息仍旧亦可何必改作庶节用爱人法俗俱赖臣学不经逺言多孟浪忝职其忧不敢黙尔【魏书】
　　温子升【字鹏举太原人齐文防谘议叅军】
　　寒陵山寺碑序
　　昔晋文尊周绩宣于践土齐桓覇世威着于召陵竝道冠诸侯勲高天下衣裳防同之所兵车交合之防寂寞消沈荒凉磨灭言谈者空知其名遥遇者不识其地然则树铜表迹刋石记功有道存焉可不尚与永安之季数钟百六天菑流行人伦交丧尒朱氏既絶彼天纲断兹地纽禄去王室政出私门铜马竞驰金虎乱噬九婴防起十日竝出破璧毁珪人物既尽头会箕敛杼轴其空大丞相渤海王命世作宰惟机成务标格千仞崖岸万里运鼎阿于襟抱纳山岳于胸怀拥云以上腾负青天而高引钟鼔嘈囋上闻于天旌旗缤纷下盘于地壮士懔以争先义夫愤而竞起兵接刃于斯场车错毂于此地轰轰隐隐若转石之坠高崖硠硠礚礚如激水之投深谷俄而雾卷云除冰离叶散靡旗蔽日乱辙满野楚师之败于柏举新兵之退自昆阳以此方之未可同日既攷兹沃壌建此精庐砥石砺金莹珠琢玉经始等于佛功制作同于造化息心是归净行攸处神异毕臻灵僊总萃鸣玉鸾以来游带霓裳而至止翔鳯纷以相嚾飞龙蜿而俱跃虽复高天销于猛炭大地沦于积水固以传之不朽终亦记此无忘
　　印山寺碑序
　　自结绳运徃观象代兴礼乐相因诗书间出喻是非于一指论道德于二篇九流之义遂开百家之言竝作皆以赋命有遭随摄养致夭寿爱恶起于吉凶情伪动于利害虽改张罗之祝未易衅钟之牲因果之业未申感应之途犹蔽是以脩短有命子夏论之而未详报施在天史迁言之而未悟大丞相渤海王膺岳渎之灵感辰象之气直置与兰桂齐芳自然共珪璋比洁加以体备百行智周万象道兼语嘿思极天人固以兆云非虎自懐公辅之徳世称卧龙实任王佐之器道足以济天下行足以通神明表立人之上才含广途之大量永安之末时多异谋蜂姜有毒豺狼反噬彀弩临城抽戈犯跸世道交丧海水羣飞既而苍龙入隐白虎出见命世有期匡时作宰拯沈溺以援手渉波澜而濡足悬皦日于胷懐起大风于衿袖动之以仁义行之以忠贞附之者影从应之者响起
　　大觉寺碑序
　　维天地开辟阴阳转运明则有日月幽则有鬼神初地辽逺末路悠长自始及终从凡至圣积骨成山祗劫莫数垂衣拂石恒河难计及冠日示梦防罗见谒应世降神感物开化顔如满月心若盈泉体道独悟含灵自晓居三殿以长想出四门而永虑声色莫之畱荣位不能屈道成树下灮烛天上变化靡穷神通无及置须弥于葶苈纳世界于微尘辟慈悲之门开仁寿之路拯烦恼于三涂济苦难于五浊非但化及天龙敎被人鬼固亦福霑行鴈道洽游鱼但羣生无感独尊罢应杂色照烂诸山摇动布金沙而弗受建宝葢而未畱遂上微妙之台永升智慧之殿而天人慕徳象法兴灵图影西山承灮东壁主上乃据地图揽天镜乘六龙朝万国牢笼宇宙襟带江山道济横流徳昌颓厯四门穆穆百僚师师乘法船以径度驾天轮而高举神功宝业既被无邉鸿名懋实方在不朽抵掌措言虽不尽意执笔书事其能巳乎
</div>
    <div class="pagination">
<a href="释文纪_page30.html">上一页</a><span>...</span><a href="释文纪_page26.html">26</a><a href="释文纪_page27.html">27</a><a href="释文纪_page28.html">28</a><a href="释文纪_page29.html">29</a><a href="释文纪_page30.html">30</a><span class="current-page">31</span><a href="释文纪_page32.html">32</a><a href="释文纪_page33.html">33</a><a href="释文纪_page34.html">34</a><a href="释文纪_page35.html">35</a><a href="释文纪_page36.html">36</a><span>...</span><a href="释文纪_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
