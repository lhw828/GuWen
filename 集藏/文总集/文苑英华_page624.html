<!DOCTYPE html>
<html>
 <head>
  <meta charset="utf-8"/>
  <title>
   文苑英华 - 第 624 页/共 634 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文苑英华 - 第 624 页/共 634 页
  </h1>
  <div class="content">
   文苑英华巻九百六十九
　　钦定四库全书
　　文苑英华巻九百七十　　宋　李昉等　编墓表
　　张法曹墓表一首　　　独孤秘监墓表一首权少监墓表一首　　　吕秘监墓表一首栁侍御墓表一首　　　栁明府墓表一首陆给事墓表一首
　　河南府法曹参军张公墓表　独孤及
　　有唐逸士呉郡张师冲和纯粹辩博闳达卓荦好古傥荡逸羣官不近名唯代耕是媒【集作谋】贞不絶俗以忘机为心秀才髙第起家临濮县尉歴冯翊伊阙二县主簿贞元元年拜监察御史御史中丞郑旻【集作昊】之拥旄济江辟为从事转河南府法曹参军凡歴官五政享年五十八忘怀乐道终始以之攘臂于寿【集作爵】禄声利得丧亏盈之间如浮云无心野鹤独立形全神全身与化俱上元二年八月辛卯终于呉郡私第其孤惟俭惟静能禀謩训弱岁皆精左氏谷梁春秋藐尔在疚零丁何怙季弟秘书省正字曰从申乃茹天伦之哀谋及卜筮以是岁九月二十八日权窆于虎丘山之西原礼也初公祖捐之隋大业中进士甲科位至御史尚书水部郎捐之生烈考法【集作复】以硕学丽藻名动京师亦举进士自监察御史为防稽令文雅之庆施于【集作于】后昆故擢秀才而衣绣衣者及公三叶君子以为荣少好学【集无此字】黄老且修禅慧晩节传【集作持】六经防言以遗三子三圣之学不坠于地君子以为博恢谐不羁颉颃傲世视轩冕缨绂无非【二字集作如】尘埃必也临事能防义形于色推贤达善不进不止君子以为达当伊川启戎歴阳为鱼公力窘身陷者至于再涵泳沸鼎厉揭横流而迹无缁磷忧患不能及君子以为智宜享黄发而升青云天乎降凶殱我仁人呜呼先生往无返期谈薮清风词林逸韵墨池真草三事永絶凡今友朋可胜恸【集作痛】乎恐后代丘垅将平川泽相失求遗迹者莫知德音之所始乃志之以石永为灵表
　　朝散大夫颍川郡长史赠秘书监河南独孤墓
　　表　　　　　　　　　　　前　人
　　公讳某其先刘氏出自汉世祖光武皇帝之裔世祖生沛献王辅辅生厘厘生定定生节节生丐丐生长子广嗣王位少【集作次】子廙仕汉为洛阳令廙生穆穆生进伯为度辽将军击匈奴兵少援不至战败为单于所获迁居独孤山下生尸利单于加以谷蠡王之位号独孤部尸利生乌和乌和生二子长曰去卑为右贤王建安中献帝自长安东归有李傕郭汜之乱左贤王率其部卫车驾还洛阳【集无阳字】遂徙迁【集无迁字】许后【集后复】归国卒次弟猛代立生富【集作嗣下同】论富论生路孤路孤生眷眷生罗辰从魏孝文帝迁都洛阳为司州洛阳人始以独孤【二字集作其】部为氏氏用勲伐赐爵永安公位征东将军定州刺史征东生万龄官至廷尉諡曰贞廷尉生稽字延平善左右射学穷金匮之奥魏世祖初从平滑台以功授散骑常侍歴守冀定相三州时新定律令慎选廷尉征公拜焉再世为法官俱以亷平不苛显名当时荣之加镇东将军薨諡曰文镇东生归辩聪而才又为镇东薨赠太尉太尉生冀希颜以博学侍讲东宫歴安南将军定州刺史赠司徒司徒生永业以文武为备佐齐王【集作主】入洛定邺都督幽洛二州由行台尚书令升司徒封临川郡王语在齐史临川王生子佳在齐为劲武【集作弩】将军在周为仪同三司在隋守怀朔【集作清逺】镇握节死难赠并州刺史并州生义顺武德中歴户【集作民】部侍郎尚书左丞光禄大夫封洛南郡公生左千牛备身讳元庆公之祖也千牛生朝散大夫定州长史讳思陈公之祢【集作父】也二十三叶之德善钟其仁【集作人】于公公刚方亷清贞信寛德充【集作厚】性和与四时气侔非天下直道不行非先王之法言未尝言当出处去就之间非抑与不茍求与朋友交非同道不茍合至若【集无若字】守王事临大节非其正虽临以大兵不惧恪德危行居易中立不可得而亲不可得而疎读书观忠孝大略不探赜索隠【五字集作不索隠赜】属词止乎礼义不主【集作止】咏情性而已太极元年诏举文可以经邦国者宣劳使源乾曜以公充赋时对策者数百人公与荥阳郑少微特冠科首起家拜同州郃阳县尉岁满授好畤县尉开元十四年宗初登封太山注意二千石令长以煦妪下民授公益州温江令公治县如治家明不至察威不至猛去烦苛缴绕之政施德信礼刑以训齐之温江人饮公之风化逋者复疲者悦善者劝而不善者知耻益州刺史张敬忠以状闻诏授监察御史转殿中侍御史防权臣恶直斥去不附已者贬公庐州长史明年恶直者罢位公稍移武功令未到官病免二十三年除宁州司马二十八年迁颍州郡长史初公为御史尝以直忤吏部侍郎李林甫至是林甫当国常欲骋憾于我而五府三署每有髙选羣公皆昌言称公全才且各以臧文窃位自引由是免咎然十年再选不离郡佐或劝公卑其道可以取容于世公曰可卑非道也屈伸天也非人也人如予何天寳元年加朝散大夫二年二月七日寝疾终于位春秋五十七位不尊寿不遐志不行善不报与【集作其】直虚语守道者相吊以为痛是岁八月殡于郡东至德二年岁次癸酉【按通鉴目録当作丁酉】十月十四日权迁窆于洛阳龙门山西冈大厯四年五月十二日诏赠秘书监命卿之位锡于身后呜呼哀哉夫人河南洛阳人也薛国长孙公览之孙咸阳丞讳颋【集作顿】府君之女右【集作左】金吾将军讳子哲府君之妹禀天元和生知孝慈含德之厚与坤体合执笄助祭四十余载人莫见夫人喜怒之容躬勤【集作欢非】顺承动合【集作叶】礼经宗族以睦长防以叙无言无为化成于家公之加命服也夫人封雍【集作封】丘县君汜等既孤夫人弃采苹之度修释氏教授正观法于长者比丘尼【六字集作于长老比丘】上方服勤一年得四念处三昧视去诸结犹弃涕唾至德二年随子东征明年岁在甲戌【集作戊戌】七月二【集作此二】十四日终于防稽享年六十有四八月某日权殡于雷门之南泥巨及正等遭天不吊无怙无恃以世故坎防不克迁祔者十一年矣欲报顾复天胡有极今年问宅兆于前都水使者张系系卜甘泉东伊水西甘泉乡之原吉谨以岁次巳酉秋七月壬午迁公夫人灵坐合安厝于此原犹惧人世陵谷【集作陵谷世人】之不我期也故不敢不志抆【集作收】血勒石以遗后嗣
　　秘书少监权君墓表　　　　李　华
　　君姓权氏讳皋字士繇天水人苻秦尚书仆射之后世为着姓祖某某官父某某官咸有令德君既冠进士及第试临清尉时节将【三字节浙本文粹作持节】兼本道使籍君髙名表为蓟县尉充判官无何主将以逆节露君乃诈死使【一作株】亲涉江既免祸累知几其神先帝闻而叹之除评事御史方议大用属太夫人病危将侍奉忧劳因中痼疾无何太夫人终君泣血三年厥疾用加外【一作服】除迁起居舍人著作郎大厯元年四月某日不幸逝于丹徒因殡焉享龄四十二呜呼识者恸哭闻者痛心君有大节不可夺大名不可掩大才不可及大行不可名天与之仁不与之年哀哉自开元天寳以来髙名下位华方疾不能备举然所忆者曰河南元君徳秀元终十年而南阳张君有略张没二年而君失君【一作元是】之志如其道徳张之行如其经术君之才如其声望其人沦其瘁乎【六字一作人伦其瘁】公素与昌黎韩防深京兆王镇卿洎华友善韩评君曰可以为宰辅王评君曰可以为师保华评君曰可以分天下之善恶一人而己矣夫人陇西李氏仁贤有一子某生七年矣哀礼成人呜呼有后哉朝廷赠君以秘书少监悼贤也华因病风扶曳【浙本文粹作曳杖】而往哭之尝闻师乙之言温良而能防者宜歌齐权君可为【一作谓】温良而能防者也故为齐风表君之墓云
　　忠于其【一作而】国孝于其【一作而】家洁而不滓瑜而不瑕仁胡不寿为善者何君不幸耶时不幸耶
　　外王父赠秘书少监东平吴公神道表铭
　　梁　肃
　　公之先出自姜姓太公之也唐虞之际佐治洪水有功以能为禹股肱心膂命曰有吕氏洎太公誓苍雉【集作矩】平商牧桓公责包茅匡周道传国七百列于春秋汉兴以勲戚在侯服者二十人临泗侯之孙通封于东平其后国除为郡着族元魏末有汶阳公思礼者扶翼周文开霸闗右歴行台右丞兵部尚书时魏分为西东中夏拥隔遂居于河东今为蒲人也从尚书四叶生璡皇朝晋阳令赠郴州刺史郴州之嗣曰仁诲以文学称以从父兄太一俱用射防科太一歴御史尚书郎中书舍人户部侍郎右庶子仁诲由成王文学转岐王府属累迁右庶子金吾中郎将资州刺史除许州未拜而甍以【集无此二字】孝行闻仕至太仆丞加朝散大夫太仆生公公讳某字某少淳茂有志行居太仆府君忧泣血三年乡党称之制终治古文尚书左氏春秋二十举孝亷补博昌主簿歴任营丘文安二丞宣劳使以清白荐试守洺水令公为政务仁恕去苛察密化旁流邑中移风再岁正除加朝散大夫公性简退不以善自名且不乐为吏秩未满移疾罢去居于济源王屋山之阳常言君子之道不从俗不离羣防安抗迹而傲世慈明濡足以救民曷若中行以全吾真由是逍遥乐道以漆园鹖冠之言为师时阅歴代史究兴败治乱之端以立身行道之义著书千余巻【集作篇】号续吕氏春秋草藳未就属寝疾捐馆享年若干时开元二十五年也永泰中嗣子某位朝散大夫右赞善兼陈州刺史寻迁检校秘书少监兼徐州别驾因诣阙拜章乞回所授赐命于先人诏追赠公太子中允谢恩之际又以公所著书上闻遂改赠秘书少监后十有三载岁在某辰某月日蓍袭吉始安宅于某乡里之原江夏郡夫人黄氏祔焉夫人汉太尉琬之裔孙皇朝大将军淮州都督虢国公君汉之孙沂王府长史虢国公承源之女洪州刺史京兆韦同之甥有温仁孝爱之德观义垂训之美后公七岁而终公之追命于是有江夏之赠嗣子秘书痛先君先夫人厌世寖逺音徽将昧常欲立贞石传德风蓄诚未申先是祖谢小子再拜受命于太夫人且成伯舅【集作阳】之志恭论外祖之烈以示后嗣杨恽传太史之书乆慙庸陋韩康感中军之爱空想生平道【道字集作遗尘】在兹乎【集作于】以表墓文曰
　　赫赫有吕肇发于姜既协大禹亦亮武王营丘门地东平传嗣书之勲册【集作尚书之勲】有焯名位中郎伯仲允迪斯【集作思】贵实生秘书含道蕴粹仁为巳任孝亦天至论经【一作防】八览文参六义三邑之佐清恭廉贞鸣弦作宰休有清声退谋于道爰晦其明体顺【集作柔】保和遗荣【集作身】入防春闱中允蓬山二軄运往时来退荣隐德【集作守黒】振彼【集作振德】江夏光敷内则不及象服空垂燕翼太行之右清济之北外孙纪辞以志兆域
　　殿中侍御史栁公墓表　　　栁宗元
　　唐贞元十二年十二月庚寅葬我殿中侍御史河东栁公于万年县之少陵原公讳某字某邑居于虞乡曾王父某官王父某官皇考某官奕世余庆丛而未稔济德流祉其后宜大秀而不实为善者惑呜呼哀哉惟公敦柔峻清恪慎端庄进止威仪动有恒常【一作度】英风超伦孤厉贞方居室孝弟与人信让当职强毅游刃立防自少耽学颇工为文既穷日力又继以夜乡里择推敦迫上道乃与计偕来游京师亲【集作观】艺灵台贡文有司射策合程遂冠首科休有令问羣士羡慕居数年授河南府文学教励生徒进择贡士儒党相贺庶人观礼秩满渭北节度延为参佐总齐军政甚获能称加太常寺协律郎既丧主帅罢归私室方将脱遗纷埃退与道俱冲漠保神优柔肄儒四方闻风交驰鹄书载笔乗轺乃作参谋出入朔方陪佐戎车迁大理评事又加章绶朱裳银印宗党有耀权略密勿潜机理【集作埋】照完彼亭堡时其讲教实从我谋邻国是俲改度支判官转大理寺司直出纳府库颁给军食下无横敛黔首休息月校岁防莫不如画军【集作库】丰财羡制成计得又迁殿中侍御史度支营田副使分阃之寄参制其半柔以仁抚刚以义防戎臣坐啸公堂无事朝端延首方待以位既而禄不及伐氷政不获专达以其年正月九日遇疾终于【集作于】私馆享年五十呜呼痛哉奔骥骋力中途踠足髙鸿轻举在云坠翼凡我所知哀痛无极本道节度尚书朔宁王张公震悼涕慕不任于懐临遣牙将试殿中监李辅忠监备防礼赗赙甚厚行军司马侍御史韦中规等匍匐救助事用无阙丹旐素车归于上京撰期定宅莫有素故友诸生宗人外姻号恸防葬哀礼咸申克窆堂掩坎广轮顾盼无依徘徊増哀愿勒休声延垂后贤于是汝南月君【集作公】相巢等相与琢石书德用图不朽文曰
　　抱元淳禀粹和既强毅又柔嘉登仪曹耀文章司学徒儒风自渭北来朔方戎政闲黔首康冠惠文垂朱裳才不施天茫茫刋乐石篆遗芳【集作德】延休烈垂宪则于万年长无极
　　农令栁府君坟前石表辞　前　人
　　少陵原栁氏之大墓唐贞元十九年某月日孤某奉其先府君洎夫人之丧祔于其位由新墓而南若干步曰高祖王父兰州府君讳某字某之墓又东若干步曰曽祖王父邠州府君讳某之墓西若干步曰祖王父司议郎府君讳某之墓咸异兆而相望昭穆之有位序壤树之有丰杀皆如律令府君讳曰【集无曰字下同】某字曰某由父任为太庙斋郎更许昌阳武伊阙华原尉王屋丞汝隂令为农二年推其诚格于其人辟土生谷若有天相之道衣食给足故人不札夭教厉明具故俗不争夺遂以洽于太和事理克彰刺史卢加礼褒旌考绩絶尤推君之政风于下邑命为吏部尚书郎庾河南授命黜陟状君理绩殊异宜升天朝帝有叹焉方图优升命用不长年五十五建中二年某月日卒于官以其素亷家之蓄不足以充防事遂殡于是邑仍防危难至于今乃克返葬孤某常为黔州録事参军今无禄仕而【集有志字】不敢缓初君娶司农少卿京兆韦山之子【集作孙】泾阳主簿回智之女德容温良大厯二年某月日卒于越而假葬焉孤某徒行自越举夫人之丧至于虢举农君之丧咸至于墓窆焉既窆立石表于圹【集作坟】前示后之人以无忘孝敬呜呼世有难仕于外而葬其族者希矣孝子之心有待驷马五鼎而卒不至者焉若今之杀衣黜食寒妻子饥仆御终身由之而志益不懈为旅人徒跣万里以厄困终事孝之难者欤五十而慕者舜也禄三【集无此字】千钟而悲者曽子也圣且贤难之若是今之人有由其道者得不立于世乎
　　给事中皇太子侍读陆文通先生墓表
　　前　人
　　孔子作春秋千五百年以名为传者五家今用其三焉秉牍焦思虑以为论注疏説者百千人矣攻讦狠怒以辞气相击排冒没者其为书处则充栋宇出则汗牛马或合而隠或乖而显后之学者穷老尽气左视右顾莫得而本则专其所学以訾其所异党枯竹护朽骨以至于父子反【集作伤】夷君臣诋悖者前世多有之甚矣圣人之难知也有吴郡人陆先生质与其师友天水啖助洎赵匡能知圣人之旨故春秋之言及是而光明使庸人小童皆可积学以入圣人之道传圣人之教是其德岂不侈大矣哉先生字某既读书得制作之本而获其师友于是合今古散同异聨之以言累之以文盖讲道者二十年书而志之者十余年其事大备为春秋集注十篇辩疑七篇微防二篇明章大中发露公器其道以生人为主以尧舜为的苞罗旁魄胶轕上下而不出于正其法以文武为首以周公为翼揖让升降好恶喜怒而不过乎物既成以授世之聪明之士使陈而明之故其书出焉而先生为巨儒用是为天子争臣尚书郎国子博士给事中皇太子侍读皆得其道刺二州守【一本无此字】人知仁【一本作化】永贞年侍东宫言其所学为古君臣图以献而道达乎上是岁嗣天子践祚而理尊优师儒先生以疾闻临问加礼某月日终于京师某月某日葬于某郡某里呜呼先生道之存也以书不及施于政道之行也以言不及绳【集作覩】其理门人世儒是以增痛动将葬以先生为能文圣人之书通于后世遂相与諡曰文通后先生【集作先生后】若干祀有学其书者过其墓哀其道之所由乃作石以表碣【一本无碣字】









　　文苑英华卷九百七十
　　钦定四库全书
　　文苑英华巻九百七十一　宋　李昉等　编行状一
　　中书令汾隂公薛振行状一首
　　左武卫将军成安子崔献行状一首
　　常州刺史平原郡开国公行状一首
　　中书令汾隂公薛振行状　　杨　烱
　　髙祖徳魏给事中黄门侍郎御史中尉散骑常侍直閤辅国二将军齐州刺史赠车骑将军仪同三司华州刺史諡曰简懿曾祖孝通魏中书黄门二侍郎银青光禄大夫散骑常侍关西道大行台右丞常山太守汾隂侯赠车骑将军仪同三司齐郑二州刺史祖道衡齐中书黄门二侍郎隋吏部内史二侍郎上开府仪同三司陵卭潘防四州刺史防州管司大夫皇朝赠上开府临河县开国公父收皇朝上开府兼陕东道大行台金部郎中天防上将军府记室参军文学舘学士上柱国汾隂县开国男赠定州刺史太常寺卿諡曰献河东郡汾隂县薛振年六十二字元超状昔者唐尧之恊和万邦也有若四岳之敬顺昊天厯象日月虞舜之慎徽五典也有若八元之忠肃恭懿宣慈惠和夏禹之分别九州也有若咎繇之谟眀弼谐允廸厥德殷汤之南征北怨也有若伊尹之格于皇天姫文之受命作周也有若虢叔之闻于上帝自唐虞而列考及秦汉而无讥元首必借于股肱方隆太平之化贤者必待于明主克致崇髙之业若夫骖驾六龙驱驰七圣斟酌元气财成天道者其唯圣人乎阐大猷发挥神化匡正八极阜成兆人其唯良宰乎我大唐之建国也粤若神尧明侧陋文王协于朕卜迎太公于渭水髙宗求于朕梦得良弼于傅岩若歳大旱以为霖雨若济巨川以为舟楫者也公含天地之间气依日月之末光能备九徳兼资百行探赜索隠极深研几龆龄【集作髫齓】之际羞言覇道词赋之间己成王佐年六歳袭爵汾隂男十一太宗召见勑文舘读书十六为神尧皇帝挽郎十九尚和静县主髙宗升【集作建】储之日也勑公为太子通事舍人二十二除太子舍人髙宗践位诏迁朝散大夫守给事中年二十六寻拜中书舍人文舘学士三十二丁太夫人忧去职起为黄门侍郎固辞不许脩东殿新书毕进爵为侯公毁瘠过礼多不视事出为饶州刺史上夣公征为右成【集有武字】务四十复为东台侍郎是嵗也放李义府于卭笮旧制流人禁乗马公为之言左迁简州刺史嵗余上官仪伏诛坐词翰【集作翰墨】往来徙居越嶲五十三赦还拜正諌大夫五十四迁中书侍郎寻同中书门下三品兼检太子左庶子五十九迁中书令车驾幸洛阳诏公兼户部尚书与皇太子居守俄以风疾不视事髙宗崩舆疾徃神都抗表辞位至于再至于三诏加金紫光禄大夫仍听致仕以光宅元年季冬旁死魄薨于洛阳丰财里之私第呜呼哀哉公地借膏腴连戚里鼎湖长徃拜卿子而为郎金牓洞开徴列【集作封】侯而尚主遂乃弹冠筮仕防名委质叩天门于画阙攀鳯翼于紫林【集作宸】凡升右辖者一年居外台【集作辖】者两部【集作月】四迁门下二入中书用能燮理我隂阳经纬我天地盐梅我寳鼎梁【一作梁】栋我宸极理百官而察万人平邦国而和上下借如风后天姥左右轩皇萧何曹参谋猷汉室未有一心事主四十余年参两宫而出入歴三防而陟降合其道也大壑纵其鲲鹏遇其时也名山出其云雨功成辅弼德迈几深星象不方践中台之位山川并走竟游东岱之魂天不愸遗民将安仰越翼日诏赠光禄大夫使持节都督秦成武渭四州诸军事秦州刺史余如故赐物四百段米粟四百石东园秘噐防事给仪仗至墓所徃还司賔卿监防玺书吊祭别降中使赐敛衣一袭杂物百段又诏陪葬干陵依故事也公袭封之年也受左传于同郡韩文汪至天王狩河阳乃废书而叹曰周朝岂无良相何得以臣召君文汪异焉神尧皇帝婕妤河东郡夫人公之姑也每侍髙祖【集作宗】词翰髙祖【集作宗】尝顾曰不见婕妤经数日便谓社稷不安其见重如此上幸温泉射猛兽公奏防极諌上深纳焉后因闲居谓公曰我昔在春宫与卿俱少壮光隂倐忽巳三十年徃日贤【集作忠】臣良将索然俱尽我与卿白首相见卿歴观书传君臣共终白首者几人我观卿大怜我我亦记卿深公感咽稽首谢曰先臣早参麾盖文帝委之以心膂臣又多幸天皇任之以股肱誓期杀身报国致一人于尧舜伏愿天皇遵黄老之术养生卫夀则天下幸甚赐金二百镒公有事君之节也不亦忠乎每读孝子忠臣传未尝不慷慨流涕以为帝舜非孝子朱虚【集作云】非忠臣客有讥之者公曰宁有扬君父之过而称忠孝哉太夫人薨公每哭呕血杖而后起上见公柴毁泣曰朕遂不识卿卿事朕君父一致遂至于灭性可谓孝乎中书省有一磐石隋内史府君常踞而草诏及公挥翰跃鳞每见此石未尝不然流涕公有至性【集作立身】之道也不亦孝乎其年脩晋史笔削之美为当时最孝敬崩诏公为哀册上【集有行字】幸九成宫勑皇太子赴行在所置酒别殿享王公以下时太子英王侍皇帝酒酒酣【集英王皇帝作太子侍酒甘是】公献夀曰天皇合易象干将三男震坎艮今日是也上大悦百官舞蹈称万歳赐杂物百段银镂钟一枚吐蕃不庭诏英王为元帅总戎西讨公赋西征诗一首上称善嗟叹者乆之因代英王【集作公】属和御笔缮冩朝以为荣公有属词之美也不亦文乎黄门侍郎上防荐髙智周任希古郭正一王义方顾彻【集作】孟利贞等后皆有重名歴登清贯及兼左庻子又表郑柤沈伯仪贺觊【集作敱】邓防【集作是】顔强学崔融等十人为学士天下服其知人公为右成务献封禅书及平夷防上深纳焉或有抵罪者同类数百经赦令狱官评经【集作连】年不决竟以死论公上防陈其滥诏百寮廷议狱官及诸宰臣未有所决公酬对如响众咸服焉上叹息曰几令我杀无辜之人百寮莫不震惧后【集作乂】上疏陈情备塞垣未几而匃奴背诞公有神通之鉴也不亦眀乎仪表魁杰鬓眉若画身长七尺四寸望之然喜愠不形于色虽至于近习左右胥徒仆妾莫不待之以礼公有行巳之方也不亦恭乎在【集作牧】饶州六年以仁明驭下鄱阳北冈上忽生芝草一株郡人以为善政所感共起一舎号曰芝亭因立碑颂徳公有驭人之术也不亦惠乎在卭都十余载沉硏易象韦编三絶赋诗纵酒以乐当年有醉后集三巻行于世【集作代】公有安和【集作排】之徳也不亦康乎上初览万几公上防论社稷安危君臣得失上大惊即日召见不觉膝之前席叹曰览卿防若暗室而照天光临明镜而覩万象此后宠遇日隆每军国大事必叅谋帷幄在中书独掌机务者五年出纳帝命口占数百上曰使卿长在中书一防足矣大驾东廵诏公骖乗上曰朕之留卿若去一目若断一臂关西事重一以委卿因赐物百段公有社稷之勲也不亦重【集作盛】乎若夫有官功者赐其官族有大行者受其大名公叔列国之陪臣犹安社稷黔娄匹夫之介节不防仁义古今以为通训书籍以为美谈况乎辅佐明主【集作君】宁济天下生死无二始终若一业髙于六相道贯于五臣其生也荣同心比于周召其死也哀陪葬均于【集作乎】卫霍岂使易名之典不及于会同赐諡之文不传于终古门生故吏愿述徳音博士礼官伫闻清议是则繇钟之防降于皇魏之年王导之防寝于中兴之日谨状垂拱元年四月四日故中书令汾隂公府功曹姓名谨状【二字集作上】文昌台考功窃闻生为贵臣车服昭其令徳死而不朽諡号光其大名今谨按故府主中书令汾隂公赠秦州都督薛元超以王佐之才逄太平之会【集作运】抚绥万国康济兆人力牧辅轩皇未为尽善臯陶佐大禹犹有慙徳名遂身退生荣死哀羽父之请鲁君抑惟旧典卫侯之諡文子庻几前列谨上
　　左武卫将军成安子崔献行状　前　人
　　祖寿隋获嘉乐县开国侯父万善皇朝左监门将军持节隆州诸军事守隆州刺史【按唐世系表夀左监军防嘉男万善阆州刺史】上防军安县开国男諡曰信郡县乡里崔献【献字表作文】年六十七夫推其天命南端上将之文考其地灵北极崆峒之武厌次有东方曼倩卓【集作早】逹于孙吴琅瑘有诸葛孔明深期于管乐贞观九年起家太穆皇后挽郎十六年授营州都督府叅军事燕齐辽逺所以分置营州天子命我以参卿军事太宗文武圣皇帝把金动璇玑发四方【集作西上】之人爰整其旅问东夷之罪恭行天罚公自家刑国资父事君乐王粲之神武弃班超之笔砚一鼓作气方轻肉食之谋七旬舞干始受昌言之拜二十三年迁除王府西閤祭酒梁王武者汉皇之少子广东苑属平台则司马相如所以骋其词赋陈思王植者魏国之天人游西园拥飞盖则邯郸子叔所以为其賔友永徽六年授晋州司士龙朔三年迁岐州司户剪桐垂棘珪璧相辉紫鳯寳鸡休祥狎至从干値巽之风土被山帯河之国邑邦君坐啸方推太守之名邻国从逰始屈陪臣之礼寻丁外忧三年泣血一恸能使禽兽莫触其松栢神仙每留其玉石春秋忽变有君子之终身金革不辞逹贤人之俯就麟徳元年有诏起公为左威卫脩仁府左果毅都尉仍命羽林军长上乘舆歴日月歩山川详益地之图书听千云之律吕长城十角尽入提封髙阙三袭并为州县于是九姓抗表请筑安北府城诏公驰驿许以便宜从事则荣奉中防计日期还亲降銮舆待于故都楼上虽复东西万里张博望之寻河装槖千金陆大夫之使越犹未闻降星跸廻帝车拟于陶侃扣天门之八袭方于鲁阳留白日于三舎若夫类上帝徧羣神则孔宣父之所刋者五年一狩登泰山禅梁甫则管夷吾之所识者十有二君秦皇致风雨之迷魏后积貂羊之耻夫名山之所望非我后而谁哉是以驭苍龙控玉【集作翠】凤隂阳不测发挥于作乐之文天地无私揖譲于升中之礼公受陪祠汶上扈跸梁隂列藩卫于环星受嘉名于捧日与夫茂陵之下独留符命之书河洛之间不覩汉家之事岂同年而语也朝鲜旧壌歌【集作歇】箕子之风謡斗骨危城属阿孙之背诞地惟孤竹不闻谦譲之名亲则同株曾无急难之意特进全【唐书作泉】男生以萧墙构孽蔓草方滋欲去危而就安思转祸而为福请归有道所向【集作使者】相望天皇慜一物之推沟诏公于国城内迎接先之以造化之大示之以雷霆之威受其璧焚其榇更徴侍子来朝京阙亦犹郦生凭轼入齐国而下其城贾谊上书伏匃奴而笞其背乾元元年诏迁逰骑将军左威卫义阳府折冲都尉仍加上柱国右羽林军长上如故是歳也太子太师英国公登坛以【集作而】拜凿门而出紫泥明诏不入于三军之中黄石竒兵自行于九天之外山林为室不能有藩篱之险鱼鼈成桥不能有逃亡之路诏公出使预参帷幄进竒防纳嘉谋攘无臂而执无兵战必胜而攻必取斩大风之翼雾巻青丘卧长鲸之鳞烟销碧海二年以平夷功诏除定逺将军右武卫中郎将检校左羽林军总章二年诏迁宣威将军守左武卫将军检校右羽林【集无此句】袭封成安男咸亨二年进爵为子寻奉别勑检校右羽林军余如故太夫人以桑榆晩节雾露沉疴减年歳之扶危受皇天之【集作星辰而】赐药屡陈表防方请告归频降丝纶未防优许则知忠臣奉上多从孝子之门受命临戎始见防家之事潘安仁之岂弟始奉防轩张景之纯深终悲画扇仪鳯三年以内忧觧职寻降诏起复本官四年加云麾将军正除左武卫将军检校右羽林军如故王人夺服才闻赵熹之丧明主相忧独讶何曾之毁且割哀而从礼将以义而断恩受军麾命服之数掌期门佽飞之职以汉宫清署忽照边秦塞长城遂闻胡马匃奴未灭霍去病是【集作所】以辞家天子动容周亚夫于焉不拜调露元年诏公龙门镇守兼于夏州防捍饮氷受命倍道兼行鞍甲成劳晦明为疾玺书降下【集作问】即日追还中使接迹于家庭尚药绸缪于赉人生讵几神道何知仰观于天値三军之星落俯察于地逢五将之山崩诏书来北斗之门图像在南宫之壁以三年秋七月薨于紫桂宫右羽林军之官第诏赐御食并锦被一张常服一袭杂采百五十段赠物一百段粟一百石勑书吊赠礼越常班防【集作用】所资数优恒典琳琅触目日月在懐陶谦则戏引蟠旗贾逵则常陈部伍闺门有徳欢若友朋事君无隠心如鐡石至如出车授东征西讨孤虚向背则虽女子之众可以当于丈夫前后折旋则虽妇人之兵可以陷于汤火起而鳬举龙腾而鳯飞无战不平无城不尅有如冯异羞言大树之功宛【集作或】似鲁连不受黄金之赏太平之事业行矣人主之恩荣备矣山河之宠乆预同盟社稷之臣俄悲辍祭圣君兴悼列辟相趋覩髙屋而叹良弓闻鼓鼙而思将帅宏图秘畧寔无得而称焉追逺饰终请有易其名者谨状永隆二年正月十一日故左武卫将军成安子府功曹某上尚书省考功名也者功之表也諡也者行之迹也公叔文子曽辱四邻之交黔娄先生有余天下之贵谨按故府主左武卫将军上柱国成安子崔献诞灵辰降徳山河汉阳阎忠许有良平之防颍川徐庶知其管乐之才生覩太平仕逢明主秋风金皷有司马之论兵吉日坛塲有将军之拜职任重而道逺功成而身退奄息百夫之特彼苍者天相如千载之人犹有气象【集作生气是】珠玉匣礼备于防终筮短长事【集作旧】从于先见【集作逺】易名之道盖取之于旧仪累徳之文敢【一作必】希【集作望】之于执事谨状
　　常州刺史平原郡开国公行状　王　勃
　　某州县洪颷未翔灵鳯垂翼景云不烛神龙宛颈岂非时不可以茍遇道不可以虚行圣人作而万物覩神功资而百寳用【集作兴】是以山川倒徙太阶懐息乱之臣天地摛华【疑离乖】元首伫康时之具则有得其数者于平原公见之矣自星虹杳祉开寳厯于轩图雷电窈冥载休徽【疑作徴】于鲁防龙骧鳯起覇公存玉垒之云紫盖黄旌【疑作旗】王迹着金陵之野故得卿才表秀叠彩骈踪皂盖朱幡连州比郡公侯必复子孙承百代之基余庆不防仁义应千龄之运公鼎门防照穴岫翔辉分岳秀于樊侯禀辰精于傅説折旋儒舘以六艺为笙簧轩翥翰林用两京为皷吹经邦化俗渉防夏之门庭减灶麾兵得孙吴之阃奥【一作城】皇天眷命圣武膺图覩物懐人思功去罪寰中有事曹参希执帛之荣阃外多虞周緤企中军【一作涓】之宠见危授命藏器及时攀凤羽于九霄候龙顔【一作附鳞】于千里萧王内频献雅诚韩信齐坛屡迁优秩武徳三年授中郎将俄迁大将军秦王统军皇基肇辟天歩犹难宸扆应上相之荣仙梦受中权之寄被庐讲将实頼宏图今日佥谋光应时望于时防兵窃举犹勤甲胄吞沙饵石尚阻河梁公制变以竒荡除以杀七擒三防之畧绪着辕门防旗穿札之能勲在盟府五年六月加上柱国随班列也剪桐防爵分茅建社下断物土上格星躔唐虞着其升降周汉明其损益所以羽仪帝室蕃卫王畿惩恶劝善庸贤叙徳髙祖勲逾黜夏业擅戡黎置酒醴于南宫旌斾于东府建皇帝之号安不忘危览彻侯之籍荣而思报以公乃诚匪懈原始要终望严雪而识寒松观疾风而知劲草九年封望都县男贞观元年改封县侯文貔禁旅实着趫雄清道启行允兹多士自非誉髙朝讽价重人謡仍亏博望之仪必乱钩陈之选公早陪戎律夙简帝心歴二宫当仁不譲授左卫中郎俄迁右虞率葱山狄壤【一作种】蒲海蛮陬信要服之外区乃匃奴之右地境隣虵泽乗劲席【疑】而雕腾郡迩酒泉候霄尘而鹗视天子乃停旒侧瞻【疑】负扆晨惊振洪防于古今溢严勲于覆载将使八纮昭泰银台应益地之图九县平夷瑶水流寻仙之驾贞观某年授髙昌道行营揔管公道凝三畧功标五才逸气纵横雄精贯月象物而动鼔肃战士之容推信而行歌舞表将军之徳裹粮坐甲轻死等于鸿毛投袂冲冠重义均于熊掌鉴空归惠荒度来賔继郑吉之前踪复张骞之故事庙堂颂徳魏阙畴庸光賛六条非公莫可某年授某州刺史寻以江沲粤域衡霍名区楚情剽狡吴风浇竞火耕水耨郡阙婺女之精竦劔危冠人寻鱄诸之分宣演化卧理切于宸襟易俗迁讹行吟伫于人望贞观某年迁睦州刺史政刑不匿考绩连最俄授使持节松州都督今上钧防嗣厯鼎邑凝图百城劳晋武之心千里汉宣之诏玺书加秩缛礼请藩纶焕増班事髙恒典永徽中改沙州刺史属鼇山乱徳鸿水稽诛扶桑落日之濵妖朋蚁结孤竹寻云之际孽党蜂腾百济遗黎托悬巢而斩气三韩别种附危幕而逰魂玉帐搜兵伫责苞茅之贡金坛令律将収楛矢之琛龙朔年中授公熊津道惣管公昔从幕府早厠戎行览兵法于轩辕受隂阳于吕望三门五垒得破敌之竒谋大舰云梯防行军之妙法故得战无全阵野靡坚城摐金将跃马暂临衔璧与牵羊相继岂惟秋方息乱遥闻定逺之名春谷投心遐凭【疑作想】度辽之防若斯而己矣及三军献防诸将论功余嘉乃勲作镇炎野授公广州都督改封平原公以途邻北户地接南池珠崖魑魅之乡铜柱贪残之境累藩斯寄歴任称难于是受以春风临以夏日明冠婚于县邑布庠塾于阎闾薤本诛强奸豪屏气棠隂察狱惸独申哀理龚遂之乱防觧虞卿之错节黄覇得循良之誉绩未于边城陈汤有方面之勲位不登于刺举兼方具美其式兹乎朝廷以公屡参伯牧骏歴班条吏不忍欺人无胥怨伏情驭极留连稷野之童托义训毗惆怅耶溪之老虽有黄槐紫棘无以易尧盛岳名都犹闻借冦麟徳元年改授金紫光禄大夫常州刺史既而天机忽爽大渐弥留玉白徒烈金黄难化【一作白玉徒前黄金难化】台阶侧席方膺雉冕之尊玉女停机俄逢鹊衣之变以某年某月日春秋若干薨于公舎呜呼哀哉惟公间气呈姿灵和叶庆鳯鸣千仞鹏抟万里情关峻逺得意于众妙之门性宇沉凝防筌于毁誉之境因心以至孝悌表于乡闾临义而行禄赐均于宗族故得虬骤【一作酿】蠖屈服冕乗轩临涕【一作汉】于缔搆之辰防梁于骇乱之际章沟雾辟曵鹖尾而晨趋甲舘烟开奉髦头而夜警鸣鼙出塞进李牧之竒诚露冕廵方受苏章之直笔方当献纳黄屋揖拜青墀入东寺而掌壶处南台而曵履不谓蔵舟夜渉负杖朝兴丹丘之化未寻扄之痛俄及故怨深彻乐悲纒罢市者乎谨状











　　文苑英华巻九百七十一
　　钦定四库全书
　　文苑英华巻九百七十二　宋　李昉等　编行状二
　　兵部尚书代国公郭震行状一首
　　尚书祠部贠外郎赠陜州刺史裴稹行状一首常州刺史独孤及行状一首
　　兵部尚书代国公赠少保郭公行状
　　张　説
　　公名震字元振本太原阳曲人也大父任相州汤隂令因居于魏公少倜傥廓落有大志仪冠雄杰身长七尺美须髯十六入太学与薛稷赵彦昭同业时有家仆至寄钱四百千以为学粮忽有一人缞服叩门云五世未棺柩各在一方今欲齐举大事苦乏资用闻君家信至颇能相济否不问姓名以车载去一无所留深为赵薛所诮公怡然曰济彼大事亦何诮焉十八擢进士第其年判入髙等时辈皆以校书正字为荣公独请外官授梓州通泉尉至县落拓不拘小节尝铸钱掠良人财以济四方海内同声合气有至千万者则天闻其名驿徴引见语至夜甚竒之问蜀川之迹对而不隠令録旧文乃上古劒歌其词曰君不见昆吾鐡冶飞炎烟红光紫俱赫然良工煅炼凡几日【文粹作年】铸得宝劒名龙泉龙泉顔色如霜雪良工咨嗟叹竒絶琉璃玉匣吐莲花错镂金环生明月正逢天下无风尘幸且【文粹作得】用防君子身精光黯黯青虵色文章片片緑鳞亦直结交逰侠子亦曽亲近英雄人那知【文粹作何日】中路遭弃捐零落漂沦古狱边虽则【文粹作复】沉埋无所用犹能夜夜气冲天则天览而佳之令冩数十本遍赐学【一作牓】士李峤阎朝隠等遂授右武卫胄曹右控鹤内供奉寻迁奉宸监丞属吐蕃请和亲令报命至境上与賛普相见宣国威命责其翻覆长揖不拜瞠目视之賛普曰汉使多矣无如公之诚信逺近疆界立谈悉定因遗金数十斤而还公悉以进上奏言揣彼上下之情人倦其役乆矣咸愿早和大将论钦陵不争四镇独不欲耳但国家毎歳不絶其使而钦陵常不禀命自然彼落【唐书作蕃】之人怨钦陵日深望国恩日甚设欲广举兵徒难矣斯乃公间之防防也必可使其上下俱懐猜阻矣则天甚然之无何吐蕃君臣果相疑贰遂诛钦陵弟賛婆及其兄子莽布支并来降公声名籍甚授御史加朝散大夫迁主客郎中吐蕃与突厥连和大入西河破数十城围逼凉州节度出城战殁蹂禾稼米斗万钱则天方御洛城门酺宴凉州使至因辍乐拜公为凉州都督兼陇右诸军大使调秦中五万人号二十万以赴河西公至凉州吐蕃素闻威名相谓曰我賛普犹惧吾軰何可敌乎相率而去公收合余众缮倄城壁施法令屯田一年而复公之功也公以凉州西拒吐蕃北有突厥乆示其弱未天威因徴陇右兵马一百二十万号二百万集于湟州营幕千里举烽号令时宗楚客为相素与公不协令人告变则天惶惧计无所出狄仁杰魏元忠韦安石李峤宋璟姚崇赵彦昭韦嗣立张説二十五人抗表请保如公有异图并请身死籍没则天由是稍安兵既大集人又知教分兵十道齐进过青海几至賛普牙帐賛普屈膝请和献马三千疋金三万斤牛羊不可胜数公大张军威受其蕃礼而还既伏西戎震威朔漠突厥献马二千疋所获凉州人士皆放归塞上从此方镇肃清蕃落畏慕令行禁止道不拾遗凡所规模制作率为后法河西陇右十余处置生祠堂立碑颂徳阎立均等为其文寻有诏许入朝公素无第宅寄居友人之舍候鼓入朝忽有人马前送状开缄前人巳去状中唯有物数而无姓名便于树下获骡马二十余疋帛三千疋公曰岂非大学请之士乎因以买宅居止薛稷赵彦昭闻之皆嗟叹良乆景龙年中宗楚客韦处讷等潜结朋党憎功害能授公骁骑大将军兼安西大都防四镇经畧使金山道大管时乌质勒乆恃众倨傲不屈朝廷纵兵逺掠道路不通公以众寡不敌难以力制因率麾下数十骑径入部落乌质勒大出兵卫出迎望见公威容端毅风鬛若神不觉屈膝因而下拜公宣国威命抗声与语自朝至暮雪深尺余竟不移足质勒频拜伏语毕归帐相去二十余里质勒乆立雪中仓卒疾发是夜暴卒其嗣子娑葛集诸将曰汉使杀我君父今湏复讐大举兵众将追杀公闻质勒死迟明素服来吊道路相逢兵围数匝娑葛见公忽来未之敢逼但言卫防汉使公至其帐下大哭流涕因抚定其嗣蕃人大喜留数十日助其事娑葛献马三千疋牛羊十余万移居千里西域无事道路肃清诸蕃闻之遣使归降者十余国时人语之曰郭元振诡杀乌质勒知娑葛与阙啜有衅奏请移于州制从之会中书令宗楚客受金遂寝其事公具以状闻楚客恃势嘱请召公将陷之公不从又奏请斩楚客清蕃落时韦庻人窃防国权中宗竟不之省也初安西南有毒河源逺在葱岭西北河岸百歩人畜之者輙死公威振西域所向无不从者因验图经知其源率兵三万人歴于阗康居大食等十余国所过之国令供资粮仍署其国王为左右管率兵前进北至葱岭牙帐前十二国王兵百万余其河源上有大树髙千余尺垂隂数顷大军至日有黄龙绕树以口吐毒气而拒官军三军悉覩焉公手书操檄文令左拾遗张宣抗声读之毕黄龙解树而下公率诸军诛之数日方倒聚而焚焉河源且絶数十里内悉为良田在安西十余年四镇宁静韦庻人知政屡徴不至因下伪诏令侍御史吕守素中丞冯家賔相继廵边欲将害之未及皆为娑葛等诸蕃刼杀之睿宗即位徴拜太仆卿勑至之日举家进发安西士庻诸蕃酋长号哭数百里或面截耳抗表请留因绐之而后即路其至玉门关也去凉州八百里河西诸州百姓蕃部落闻公之至贫者携壶浆富者设供帐聮绵七百里不絶公旌节下玉门关百姓望之宛转呌呼声动岩谷自朝至暮传呼至凉州凉州城中男女在衢路并歌舞出城咸言我父至矣通夜城门不受禁制都督司马逸客闻之谓公近矣陈兵出迎会候骑至云始入玉门关都督嗟叹良乆具状闻至京同中书门下三品加银青光禄大夫迁兵【唐书作吏】部尚书封舘陶县男依旧知政事寻转吏部尚书知选举嘱请不行大收草泽睿宗屡下诏褒美后黙啜大冦边拜刑部尚书充朔方道行军大管筑丰安定逺等城以拒贼路寻加金紫光禄大夫迁兵部尚书知政事仍旧元帅会太平公主窦懐贞潜结凶党谋废皇帝睿宗犹豫不决诸相皆阿谀顺防惟公廷争不受诏及举兵诛窦懐贞等宫城大乱睿宗歩肃章门观变诸相皆窜外省公独登奉天门楼躬侍睿宗闻东宫兵至将欲投于楼下公亲扶圣躬敦劝乃止及上即位宿中书十四日独知政事因下诏曰大臣立事夷险不易良相升朝安危所繋兵部尚书同中书门下三品上柱国舘陶县开国伯元振伟才生代宏量匡时经纶文武今之王佐出入将相古之人杰夙侍宸【一作帷】扆畴咨庙堂思致尧舜以期管乐朕徃在储闱洎登寳位每观其仗【制词作闻】义感激愿制【词作别】凶邪立诚慷慨宻陈益尔其至矣朕实嘉之顷者枭獍兴谋干戈作衅太上皇帝既命朕除讨元振又驰奉宸极始则赉予为弼终则宁朕问安可谓格于皇天贯于白日元恶既剪庻物惟新昌言是图朕岂防旧宜开井邑永誓山河可进封代国公赐实封四百户物一千段子五品官寻兼御史大夫天下行军大元帅是嵗大徴兵众阅武骊山兵一百万号三【一作二十万号二】百万并奉公节度是日三令之后上将亲皷公虑有大变因畧行礼上大怒引坐纛下紫防令张説犯鳞而谏上乃曰元振有保防大功宜舍军法流新州未至属开元元年册尊号赦曰元振徃立大功保防于朕顷因阅武颇失军容责情放逐将收后效可饶州司马未至卒于道时年五十八有集二十二卷文章有逸气为世所重公少负气纵横遣意磊落作尉巴蜀不名检及登朝受任屡使遐方霜明烈心玉立贞节言行忠正居取俭约学术杂于皇王致君期于尧舜公务之暇手不释巻虽子弟家人未尝见其喜怒前后上事切谏得失十数道俱焚其藁草不以语人故朝廷莫知也睿宗尝曰元振正直齐于宋璟政理逾于姚崇其英谋亮过之矣旧于宣阳里居二十余年不至诸院马廐每朝回对二亲言笑归室如也不问家事与狄仁杰朱敬则魏元忠李峤韦安石赵彦昭韦嗣立薛稷张説等为防年之友事父母孝闻父受授济州刺史后以为相奏请解职授银青光禄大夫济州刺史致仕公殁后二亲犹在自我唐受命宰臣有二亲者唯公而己
　　尚书祠部贠外郎赠陜州刺史裴公行状
　　独孤及
　　曽祖仁基隋光禄大夫行左光禄大夫皇朝赠使持节都督原州诸军事原州刺史諡曰忠祖行俭皇朝银青光禄大夫守礼部尚书闻喜县开国公赠太尉州大都督諡曰献父光庭皇朝光禄大夫侍中兼吏部尚书正平县开国公【集作男是】赠太师諡曰忠献绛州闻喜县崇唐【集作庆】乡太平里裴稹年若干行状公天姿英防徳宇宏旷颙卭公噐磊砢髙节武库森防玉山照人起家以门调补千牛备身歴太子通事舍人太常寺主簿是时万邦方乂献公当国天子垂衣穆清以有天下而衮职之阙畴咨之府公入则竭力出则匪躬外询舆人以补过庭之问隂荐多士用审官之选既而济济俊又烂盈东閤邦之得贤于斯为盛画一之诗作而嘉鱼之颂兴公之裕蛊也转京兆府司録事【集无此字】叅军辇毂之大纲辖之剧牒诉浩穰文墨填委公投刄余地而大郤斯批若纲【集作网是】在纲而众目不紊谈笑之隙簿领肃如论者知逸伦【集作骥】之足方自此始开元二十一年忠献公捐舘惸然在疚哀越乎礼会执事者丑正作福怙宠匿怨乃因丧乗衅将逞憾于我言之如簧上亦投杼公乃衘恤进牍呌阍抗愤危言自明至诚旁感由是宗祏垂祉髙天听廻恩方照彻寻【集作神】亦悔祸卒令臧孙有加【集作等】之礼【集作】公业有不亾之叹公之克家也服阕授起居郎载笔赤墀书法不隠开元二十四年三庻人以罪废事出宫闱变生飞语时夀王以母宠子爱议者颇有夺宗之嫌道路悯然朝野疑惧公乃从容请问慷慨献风【集作谏】上述新城之殷监下陈戾园之元谓兴亡之由在废立之地天子感悟改容以谢因命诏以给事中授公公曰陛下絶招谏之路为日故乆今臣一言而荷殊宠则言者众矣何以锡之上善其敏而多其让乃止不让寻除尚书祠部贠外郎恪居礼闱休问惟穆济之畧固为己任于时搢绅髙义方以青云期公不吊昊天降此短嵗开元二十九年某月日薨于私第春秋若干君子谓公貂蝉之叶瑚琏之噐夀不及黄耉名不登眀堂天其未亡狐赵之勲成宣之徳也非昌其身必大于后果介繁祉有才子四人长曰倩尚书驾部贠外郎兼殿中侍御史江西道租庸盐鐡等使次曰儆尚书司勲员外郎兼殿中侍御史叅中军元帅雍王军事次曰倚殿中侍御史试守万年县令次曰侑太原府榆次县尉构厦环材切玉利器价敌三虎族横【集作拟是】八王朝廷褒之方倚以戎务元年春建辰月肆大因命有司録勲追旧于是诏赠公谏议大夫犹以礼未超伦位不充徳秋八月诏曰赠谏议大夫裴某操履贞纯器能温敏素推令【集作雅】望尝践清班志业屈于当时风猷悲于既往顾其嗣久在周行虽礼及前脩以申追逺而恩霑后命宜有赠荣俾高列岳之班更表重泉之饰可赠使持节陜州诸军事陜州刺史礼也公天机超迈雅有大畧气直而温性扰而毅贞乃【集作可】干事善足救物外坦荡豪举朗然不羁内敦敏纯固忠而能力至若轻死重义贵身贱名视钱刀【集作帛】如粪土戏公卿若草芥其于履危险临大节则气冠贲育劲侔风霜未尝以得防夷险芥于胸臆诗云昭明有融高朗令终公实有焉谓宜荷天之休俾炽而大龙泉未试隙驷先往天乎斯才而有斯夀今宠优八命泽及九原巳沐【集作伸】追逺之恩请遵易名之典寳应二年某月某日故吏某官独孤及谨状上尚书省考功夫存以行观其志没以諡表其徳则賔【集作名】实不亏美【集作善】恶知劝谨按故尚书祠部员外郎赠使持节陜州诸军事陜州刺史裴稹鼎公族珪璋令名孝克负荷忠能匡谏宏图方壮利渉未息丹壑遽迁音徽已昧【集作沬】命官褒徳宠荷令章【集作合荷宠章】考行饰终敢徴前典谨上
　　朝散大夫使持节常州诸军事守常州刺史赐紫金鱼袋独孤公行状　　梁　肃
　　仲尼述易道于坤曰君子敬以直内义以方外诗三百一言以蔽之曰思无邪公天生懿徳外方内直气茂才全发为时文得大易之中诗人之正邈乎其不可及巳七嵗诵孝经先秘书异其聪敏问曰汝志如何句公曰立身行道名之义【集作于后】是所尚也后博究五经举其大畧而不为章句学确然有可大之业知者益噐之十五秘书捐舘公茹血【集作衘恤】在疚逾时而后杖由是乡党称孝三【集作二是】十余以文章防梁宋间通人颍川陈兼长乐贾至渤海髙适见公皆色授心服约子孙之契天寳十三年【集作载】应诏至京师时宗以道涖天下故黄老教列于学官公以洞晓经对防髙第解褐拜华隂尉故【集有国字】相房琯方贰宪部请公相见公因论三代之质又问【集作此】六经之指归王政之根源宪部大骇曰非常之才也赵郡李华扶风苏源明并称公为词宗由是翰林风动名振天下及函洛冦扰公违难于江南上元初授左金吾兵曹掌都统江淮节度书记非其好也未几徴拜右【集作左】拾遗因上防陈便宜及方镇有冐于货贿举直错枉大者十余事不行皆焚其藁时大盗之后百度草创而太常典故尤所壊缺公为博士祗考古道酌沿革之中凡有【集作无】损益莫不悉【悉字集作居其】当新平公主之子裴仿尚永清公主公实相礼初以裴仆射遵庆主婚中诏长主后夫姜庆代焉公奏曰婚姻人道之大使异姓主之非礼也且无以示天下臣不敢奉诏上从之又议定諡法公以为諡者盖迹其事业邪正而褒贬之举一字可使贤不肖皆劝故其议吕禋卢奕郭知运等諡皆叅用典礼约夫子之旨其事覈其文髙学者传示以为式时有上议谓景皇帝未升尊位不宜为太祖诏下百寮公按礼经以为王者禘其祖之所自出而以其祖配之故三代皆以受命始封君配昊天上帝唯汉氏崛起丰沛丰公太公皆无位无功徳不可为祖宗故以髙帝为太祖若景帝肇启王业建封于唐髙宗因之遂以有天下之号天所命也宜百代不迁因具故事条奏从之于是郊庙之礼遂定逾月拜公尚书礼部员外郎迁吏部每嵗以书判试多士而朝列有以文学称者必叅校辨论定其甲乙丙科至是公分其任求为郡守以行其道除濠州刺史公下车以淮士轻剽承兵革之后率多不法长吏不能制遂先董之以威格之以政然后用恺弟寛厚渐清其俗三年而阖境大穰优诏褒美移拜舒州刺史又以行闻玺书就加朝散大夫检校司封郎中赐金印紫绶其眀年吴楚大旱饿夫聚于萑蒲者十七八唯舒安阜近者悦逺者来犬牙之境草窃不入上闻之诏曰断狱嵗减流庸日归以人俗之丰给当淮湖之灾旱尔守之力也擢拜常州刺史本州都团练使常州为江左大郡兵食之所资财赋之所出公家之所给嵗以万计公削其烦苛均其众寡物有制事有伦刑罚罕用颇类自息公又谓安人之道清而静之则定为而察之则扰故寛以居之仁以行之一变而百姓不知其理又一变知其理而不知理之所由比及三年吏不忍欺路不举遗年糓屡熟【一作成】灾害不作甲辰歳冬十月二十日甘露降于庭树二十七夕乃止呜呼公庇斯【一作方庇】人人方仰公彼天不恵降此大厉为郡之四载大厯十二年四月壬寅晦暴疾薨于位行路恸哭罢市者相吊逾月又吁嗟之声相闻自寮属相吏下逮乡老里尹皆率以备斋祭及之日缌衰送防者数千人唯公体黄老之清净苞大雅之明哲尊贤容众而交不谄凟本仁祖义而文以礼乐乃至【集作至乃】温良能断应用不滞逹识足以表微厚徳足以载物善而不伐光而不耀内不机巧外无缁磷隤然中立豁者虚受其长人也先教爱而后法禁不迁怒以临下【集作拘】故威而不猛不私巳以欺人故易而无备其茂学博文不读非圣之书非法之言不出诸口非设教垂训【集作法】之事不行于文字而逹言发辞若山岳之峻极江海之波澜故天下谓之文伯有集二十巻行于代若艺文之士遭公发【集作挥】盛名比肩于朝廷则有故中书舍人吴郡朱巨川中书舍人渤海髙叅今尚书左丞天水赵璟职方员外郎知制诰博陵崔元翰考功员外郎颍川陈京礼部员外郎北海唐次苏州刺史髙阳齐抗其章章者也其睦亲与善自内姻及朋友所知之家振穷分灾恤孤哀防颁禄归赠必加于常人一等故啓手足之日室无余财惟四布【集作待赐布】然后乃敛议者于是谓公有文子之清子产
　　之仁史鱼之直平仲之与人贾生之行义【集作文学】
　　文翁之政事叔子之遗爱而不跻岩廊不享期
　　頥阙致君论道之美以遗史册故凡百以为痛
　　在昔孔文子以敏而好学为文公叔发【集有廪字恐非】
　　以恤卫国防饥为惠矧公功存于人言垂于代有文有质不忝前烈者与易名之礼请从令【集作旧】典谨状尚书考功伏以褒徳尚贤设教之崇轨加諡易名饰终之令典谨按故朝散大夫使持节常州诸军事守常州刺史赐紫金鱼袋独孤某蕴黄裳之服协中庸之徳正词复礼施化为邦清风存乎省寺遗爱结于黎庻具美之道何以尚兹窀穸既安音徽日逺请追公叔之諡式播臧孙之列谨上


　　文苑英华巻九百七十二
　　钦定四库全书
　　文苑英华巻九百七十三　　宋　李昉等　编行状三
　　左仆射韩滉行状一首
　　太子宾客卢迈行状一首
　　国子祭酒韩洄行状一首
　　检校尚书左仆射同中书门下平章事上柱国晋国公赠太傅韩公行状　　顾　况
　　曽祖符皇朝潭阳郡太守祖大智皇朝河南府士曹参军赠吏部郎中父休皇朝银青光禄大夫太子少保赠司空【韩洄滉弟少保赠司徒二唐书作行状太子少师赠太子太师】諡文忠公京兆府万年县洪固乡胄贵里韩滉年六十五公继代生贤左右王室郑武之贤韦平之美开元中解褐授右威卫骑曹参军丁文忠忧服阕授京兆府同官县主簿又丁内忧孝贯神明外除授太子通事舍人肃宗在灵武授监察御史兼北海郡司马充北海节度判官道阻未行除通州刺史寻充山南西道采访使判官时宰丑正除彭王府谘议诏授除殿中侍御史累迁祠部考工吏部三贠外郎判南曹寻迁吏部郎中给事中兵部选事有盗杀富平令倚为禁兵特诏释之宻防闻状遂伏其罪迁尚书左丞知吏部选事有拥马陈词造堦抗议曾不再烦主吏重阅簿书片言遣之莫不心服拜户部侍郎判官支管诸道青苖税户属国计空耗上难其人服勤九年出利百倍左蔵之钱至七百万贯太仓之粟至数百万斛其边储或五六万或十余万有附大臣间于先帝者引刘向羊头山黍云权量乆差公曰山之南北地之肥禾黍不同会内蔵有隋朝铜防果不差异安邑解二县盐池比歳水涨甚于徃年有漫生红盐之瑞诏谏议大夫检覆并致祭祠宇号寳应灵庆池宣付史馆拜太常卿出为晋州刺史拜苏州刺史充浙江东西都团练观察处置使寻加银青光禄大夫改检校礼部尚书兼御史大夫润州刺史镇海军节度使依前充浙江东西观察使令行风动无敢犯者自信安洪光东杨捍狼士僧惟晓等结连数部荧惑愚甿破其巢窟伏戎自殪山越一清管郡十五户百万里尹亭长书佐小史令丞牧守通数万人自公区处不朽之作乗舆播越畿甸路断公日遣一使间道赍帛表诣行在诸道未知行在营将士无不引还唯公所遣兵鎭河南冲要坚守不退兵马使董晏将三千人镇徐州部将沈清等颇违军禁公遣一介赍牒辕门笞晏二十沈清等六十八人悉按军令徐方既定转检校吏部尚书加金紫光禄大夫封昌黎公改封南阳天子幸梁川巴山道命判官何士干领徤歩七百负绞【疑】练十万疋上献天子六军从官扈跸千里时属维夏未颁春衣表至行在众情大悦公又命从事裴枢李伦徴廵内兵甲麾下将士合三万人请翊卫銮舆收复京邑上深嘉叹特加检校尚书右仆射李希烈众军东下志吞淮济公即日遣兵马使王栖曜李长荣栢良器以劲卒万人泝流千里倍程救援才及睢阳贼巳陷襄邑攻宁陵栖曜等突围乗城矢中元恶凶徒慑遁不敢东顾淮南初丧节度使大将王佋带甲数千夜犯城府或出权计者云江南兵至佋兵遂散杀戮甚多士卒骄矜争邀厚赏率居人商旅五十万缗符牒巳行人情恟恟公即日遣都虞李栖华谓兵马使张瑗等曰收复上都六军未赏节使薨殁岂名为功赋敛擅兴何人造意诸将引过横调立停及大驾还都进封郡公时希烈尽锐攻陈州公命诸将与宣武军合势破贼数万人关中初复公以为国无年储何御荒俭陈围巳解汴路即通抗表请献军粮二十万斛从本道直至渭桥公命判官元友直草创运务部勒趋程时河中阻兵坚城未防关河蝗旱军食不足船至垣曲王师大振拜检校尚书左【一作右】仆射同中书门下平章事加本道度支营田充江淮转运等使连歳蝗灾仰在转运公自晨及暮立于江臯发四十七万斛舳舻所至近逺慰安贞元元年十一月十一日制曰江淮转运使某官某励精勤职夙夜在公厥有成绩可进封国公初封郑改封晋前后河南用兵解宁陵睢阳之围全彭城要害之地朝廷议勲特赐一子六品正员官又其军镇营宇舟船鞍马甲仗旗鼓羽革丹漆牛羊六畜难乎校筭应縁两税唯有一牓人争及限吏不到门今江南【阙】　　于樵宋二年冬十一月朝觐上深礼重委以大计加度支诸道盐鐡转运等使待岩穴方归田里主恩弥深初愿遂违顾谓其族为当沥肝胆身涂草莽上答乾坤时属西北用兵仓库空竭公和籴五十万斛无敢夺期米价遂贱防秋士马储糗更无阙自公当漕运初年四十七万二年七十万末年一百万尚结賛者使六蕃抗言逆顺之理夷虏感动肝胆楚越张权者不敢惕息盗位者退而思过贞元三年二月二十五日薨于昌化里私第春秋六十五皇帝震悼辍朝三日制曰故某官某应运而生弼谐于我道符两曜徳冠八元以武绥边以文经国方期难老【一作续光】式作【一作茂】宗臣孰谓不融尽瘁而没虽郑亡子产卫失栁庄悼之懐岂过于此过时谓【三字疑】抚牀增恸当扆兴嗟厚申徃禭之思载荣优赠之礼可赠太傅前后赠布一千疋米粟五百石钱四百万防事官供践歴四朝歳逾五纪炎不执扇昼不伏枕疾无杖履居必矜庄自同官主簿制一裘褐直为宰相古人无食粟之马衣帛之妾更爽之居不足多矣以沙门一行得圣人之道特写形仰影如宗师癖在春秋精于繋象赋春秋七章着通例六巻并章奏词畧十余万言豁如恒星敦故旧重然诺好古博雅能书善画夫议大勲者则不书小善举大徳者则畧其细事故不殚论矣公有子弟闻斯行诸不敢坠失况以賔客从事日乆泣慕清尘谨状贞元三年閠五月十八日故金紫光禄大夫检校尚书左仆射同中书门下平章亊晋国公故吏将仕郎前大理寺司直顾况谨上尚书考功伏以柱石元臣勲绩光茂孝则先意承志忠则知无不为武能禁暴文以经国翊賛圣明懋建和平沃心造膝简乎上长防横【疑作宏】规振乎外奄从流运恩轸睿慈今月日若驰松楸将树易名之典请举旧章谨上
　　朝议大夫【集作朝议郎】守太子賔客上轻车都尉赐紫金鱼袋赠太子太傅卢公行状
　　权徳舆
　　曽祖勤嘉皇朝散大夫青州司马陇城县开国子祖克明皇瀛州髙阳县令赠国子祭酒父沼皇陜州芮城县尉累赠慈州刺史秘书监河南府洛阳县遵化乡恭安里卢迈字子年六十状公以仁为经以义为用穷四教之根本探六籍之菁华其门风士行天下归重以居室之和移诸官署以率性之道于事业自解巾试吏至于佩相印不为利疚不为物迁令名丰禄与之终始推是道也年未志学累丁齐斩纯孝孺慕外除犹毁博贯儒书不耀其华特为叔舅太傅文贞公之所赏鍳经明筮仕补太子正字蓝田尉会府试言防乎其萃转河南主簿寻有诏充集贤校理建中初上方靖端百度倄起五諌拜右补阙俄换侍御史兴元元年迁刑部贠外郎间一日又以本官兼侍御史介相国萧公宣慰于江淮奉忧勤之防宣岂弟之泽四牡所及熈熈如春既复命转吏部贠外郎每歳赴调者杂而多端废置闗决在于郎吏情伪之所仗奸利之所因攻坚未导大窽从容折中优而【集作而优】为之又以京师食贫诸孤衣食为念求出为滁州刺史仁恻之政人到于今懐之朝廷嘉其理行徴入为司门郎中自时厥后比歳超拜歴諌议大夫左曹右辖乃叅大政皆用徳进人无异词间一歳迁中书侍郎平章事又一歳感风痹寝疾周月除太子賔客贞元十四年六月某日薨于家追命太子太傅公寛舒重有姿度风表而宪章品式故事成法经通缜宻靡不周贯居谏诤之官言必削槀自非成命颁行而人莫知者又尝以考课之法溢美相防革其巳然当自二府时居左垣固辞上第宰政叹其能让因以从之庻官之滥者知惧而百职矣燮和台阶秉直闲邪率循中庸左右皇极徳辉陶然不见其际诗曰衣锦褧衣裳锦褧裳恶其文之着也公诚有之不然岂移疾家居者旬歳上章乞告者七反然后得请至于饰终追锡有加礼焉此固有以异于常而得之也早歳以逰寓于【集作于】南谯与崔文贞公讲学至谷梁传因附经义有以规者文贞慙叹为之着重请铭且曰吾以尔为甥亦以尔为友知免于大过矣其推重如此天性笃于慈仁厚于情礼每居功缌之防其于言而不议议而不及乐率皆容称其服而有加焉故事宰臣非上公承摄之礼圜丘斋祠之敬则未尝以驺骑导出国门者公从父弟殁于蜀都輤车之来道秦赴洛出东门十数里以展哀送度越常检名教多之其居部也叔父下邽令休沐至止朋来憧憧侍食佐酒弥日通夕与羣从之丱者冠者均其指使章绂之外无以异焉再娶无子或以嗣不可絶谕之他求者则曰吾舅文贞尝【集作常】言之矣兄弟之子犹子也引而进之可以主后事【集无此字】故自成童至于捐舘其所留于【集作于】聪明接于心术者中正之外无自入焉歴官俸赐必振六姻之乏即逺裳帷唯资四布之赙季文之亷忠张仲之孝友魏舒之粹孔光之慎宻兼而具之日月有时盍征諡法用是传信移诸有司谨状贞元十四年九月十四日故吏朝议郎守尚书司勲郎中知制诰云骑尉赐绯鱼袋权德舆谨上尚书考功有易名本于周道必视其行劝孰甚焉谨按故朝议大夫守太子賔客赠太子太傅卢公徳范颙昻如大主彛器闺门风训仪表人伦乃持国钧以镇雅俗絜矩居易有初有终瞻彼九原既先徴逺之卜节其一恵敢忘至公之议谨上
　　大中大夫守国子祭酒颍川县开国男赐紫金鱼袋赠户部尚书韩公行状　前　人
　　曽祖符皇潭阳郡太守祖大智皇河南府士曹叅军赠吏部郎中父休皇太子少保赠司徒諡文忠公京兆府万年县芙蓉乡龙游里韩洄年六十三状公字防深其先颍川之人自同姓于周受封于韩逮献子而为正卿至景侯而开列国司马氏代家言之详矣公大祖播徙居颍川继有勲力代名忠孝以至文忠公用醇仁清徳左右宗致中和以为国经躬恺悌以为家法公纂承茂绪防有令闻直方简重博厚大该渉羣书尤治春秋诗礼之学必睹其奥而践乎中未弱冠以门防补文生满歳叅调侍郎逹奚恂【唐书作珣】矫枉过正以地望降资署章懐太子陵令且将察其词气以为铨藻公恬然受署初无愠容当时识者知其致逺天寳末盗陷西【集作两】京兄侄七人遭离不淑茹痛违难寓于江南布衣蔬食不听声乐者积六七年友弟行义士林以为难翘车辟书旁午而至累授汉中郡江陵府二功曹大理司直兼汉中郡司马苏州司马且皆有賔介之请所至之邦待公政成甘于粗【集作蔽】粝聚其禄廪办其治具归于京师七防祔窆礼无违者名教之士翕然称之洪州刺史张镐以故相之重作镇江西奏授本州长史莫徭副使懐来夷落向方率教乾元中江淮防饥相扇啸聚而新安郡负山洞之阻为害特甚朝廷推其能名除睦州别驾知州事俄拜监察御史又转殿中侍御史赐绯鱼袋充江西都团练判官军州庻政多所访决歳余张终于位公主介领留务时吴楚剽轻法禁未一每长史交代人心辄揺公临以威重抚以慈惠辑宁所【集作封】部以待守臣李良公岘之充江淮选补使也引于判官多所益大厯初转运使留尚书晏盛选从事分命四方而江淮上流为之枢会奏改屯田员外郎兼侍御史知子留后累歳宠【集作就】加司封郎中肃给而有守清眀而中节有司之移用不匮上国之经费有伦六七年间号为称职名实益茂徴拜谏议大夫数与左补阙李翰连上封章极言得失未几以本官知制诰叅掌宥宻式敷声明炳然训辞润色王度时元载持衡深相器重公愈不自安每因灾眚必防古议【集作义】且以西汉赐上尊酒之比深儆【集作警】戒之元终不悟竟及于祸公以谤【集作旁】累贬邵州司户今上践位励精理本徴为淮西淮南等道黜陟使复拜谏议大夫摄衣登车以澄清风俗为已任未及行拜权判户部侍郎专判度支赐金印紫绶先是公兄太傅忠肃公实居其任受邦国之比要制财用之均节物力不绌王府以充出牧也厥职寖【集作寝】废公乃革烦政振旧纲既无暴征亦无遗利罢省胥吏冗食者二十余人明年太府卿张献恭广廪库以受歳杪量入之数又于长安万年二县界奏贮米谷数十万石视年之丰耗而为之发敛人无艰食歳无灾荒虽元凯之智畧夀昌之功利不是过也上方待【集作倚】以大任为执事者所抑出为蜀州刺史蜀多火灾自古所患俗以为常无所惩禁公到部【集作郡】逾月令简事时里胥不劳州兵多暇乃省经用之费给太半之庸俾其埏埴以易蓬荜翚飞鸟革相望如云授之逾年乃偿其直三歳在郡四封恬然辟田之污莱三千余顷复人之庸亡二千余户教之树艺俾之生植井络之下至于今懐之朝廷陟明奏【集作表】课公实居最有诏徴还既至拜兵部侍郎在职数月迁京兆尹兼御史大夫三辅难理毂下尤甚贼泚之后旱蝗相乗连师十余万屯于蒲坂戎装兵马仰给京师内安罢甿外赡军实师克济而人不困公之力焉转刑部侍郎刑罚者国之大典所以禁暴而卫善人也而或巧诋比况因縁为奸公讲求纪律明为式例悉以条奏颁于四方吏无舞文人得从善矣迁秘书监乃奏置五经正本补羣书之缺蓬阁之中粲然如初复除兵部侍郎累歳改国子祭酒自兵兴已来多趋末流而弃夷【阙】故学者不振而子衿之诗作焉公曰崇化励贤本于六籍不殖将落吾其忧乎乃表名儒袁頥韦渠牟列于学官讲左氏春秋小戴礼抠衣皷箧之徒溢于国庠讲诵之声如在洙泗公所至必化其用无方方将荷介祉以锡难老亮天工以纉旧服人望未塞以贞元十年二月九日寝疾终于昌化里之私第皇情轸悼追赠户部尚书哀荣之礼于公备矣公有识度风鉴而博爱容众与朋友交死生以之眀于吏职能断大事防逹而有节粹和而不流约身以周急洁巳而恕物先师四教克蹈其全中台六职常居其半无忌之镇静安国之忠厚延夀之恩信惟公兼而有之允所谓邦之才臣终温且惠者也筮叶吉日月有期易其名者请徴旧典谨状三月日故大中大夫守国子祭酒颍川县开国男赐紫金鱼袋赠户部尚书韩公故吏某官某谨状【集作上】尚书考功夫士之生也躬五常以致用其殁也节一惠以尊名则善否有章賔实不挠谨按故韩公嗣直方于旧徳播功行于清朝通而有守忠而能力树善匪懈好谋而成课绩中台道光太学大雅明哲惟公有之考行饰终古先令典谨譔録所履布诸有司请徴叔发之諡以协周公之法谨上

　　文苑英华巻九百七十三
　　钦定四库全书
　　文苑英华巻九百七十四　宋　李昉等　编行状四
　　司徒兼侍中北平郡王赠太傅马燧行状一首赠绛州刺史马府君彚行状一首
　　司徒兼侍中上柱国北平郡王赠太傅马公行
　　状　　　　　　　　　　　权徳舆
  </div>
  <div class="pagination">
   <a href="文苑英华_page623.html">
    上一页
   </a>
   <span>
    ...
   </span>
   <a href="文苑英华_page619.html">
    619
   </a>
   <a href="文苑英华_page620.html">
    620
   </a>
   <a href="文苑英华_page621.html">
    621
   </a>
   <a href="文苑英华_page622.html">
    622
   </a>
   <a href="文苑英华_page623.html">
    623
   </a>
   <span class="current-page">
    624
   </span>
   <a href="文苑英华_page625.html">
    625
   </a>
   <a href="文苑英华_page626.html">
    626
   </a>
   <a href="文苑英华_page627.html">
    627
   </a>
   <a href="文苑英华_page628.html">
    628
   </a>
   <a href="文苑英华_page629.html">
    629
   </a>
   <span>
    ...
   </span>
   <a href="文苑英华_page625.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
