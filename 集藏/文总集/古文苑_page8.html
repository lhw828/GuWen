<!DOCTYPE html>
<html>
<head>
    <meta charset="UTF-8">
    <title>古文苑 - 第 8 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古文苑 - 第 8 页/共 10 页</h1>
    <div class="content">　　并州牧箴
　　雍别方河水悠悠【此言雍别朔方孔安国书注以为舜分冀州为幽州并州按雍境东距西河今并州跨河而有之则兼析雍冀二州境土明矣】北辟獯鬻南界泾流【北辟戎狄于州境之外南距泾水书泾属渭汭本雍州境也】画兹朔土正直幽方【正与幽州相直】自昔何为莫敢不来贡莫敢不来王【言夏殷以前】周穆遐征犬戎不享【匈奴传周道衰穆王伐犬戎得四白狼四白鹿以归自是之后荒服不至】爰貊【一作藐】伊德侵玩上国宣王命将攘之泾北宗周罔职日用爽蹉【戎狄由是藐视中国以为徳不足以服之肆其侵玩宣王中兴仅能驰遂之泾北而已并州境土自此不入周之职方诗曰薄伐猃狁至于太原是也蹉七何反蹉跌也】既不爼豆又不干戈犬戎作乱毙于骊阿【爼豆文也干戈武也言周宣王以后文徳既不足以懐逺武功又不足以定乱至于幽王遂为犬戎所攻杀死骊山之下】太上耀徳其次曜兵徳兵俱颠靡不悴荒【申述前意以警后王】牧臣司并敢告执纲
　　交州牧箴
　　交州荒裔水与天际【在扬州外境交广之地尧典所谓宅南交盖荒服夷裔之所居南与海接】越裳是南荒国之外爰自开辟不覊【一作马】不绊周公摄祚白雉是献【越裳氏又在交州之南自古未尝通中国至成王时周公摄政始重译来献白雉】昭王陵迟周室是乱越裳絶贡荆楚逆叛【史记昭王瑕康王子也昭王之时王道防缺南廵狩不返卒于江上不赴告讳之也注昭王南巡遂伐楚渉汉未济舟解而溺】四国内侵蚕食周宗臻于季赧遂以灭亡【言逺人不至则蛮夷叛蛮夷既叛则诸侯侵侮卒底陵夷以亡其国】大汉受命中国兼该南海之宇圣武是恢稍稍受覊遂臻黄支杭海三万来牵其犀盛不可不隆不可不惧【汉兴中国境土皆为郡县惟两越未臣至孝武时恢拓疆宇始平南越以其地为九郡又迁闽粤之民而虚其地于是海外黄支国杭海三万里来贡生犀可谓中国极盛之时盛极则必衰安可忘其戒惧】顾瞻陵迟而忘其规摹亡国多逸豫而存国多难【逸豫则生骄荒多难则知警惧孟子曰入则无法家拂士出则无敌国外患者国恒亡难去声】泉竭中虚池竭濒干【泉水之源中虚则竭池水之潴外干则竭交州犹池之濒也以论衰败之萌各有其证用诗召旻之词】牧臣司交敢告执宪




　　古文苑巻十四
　　钦定四库全书
　　古文苑巻十五　　　　　　宋　章樵　注箴
　　扬雄
　　光禄勲箴【汉书百官表郎中令秦官掌宫殿掖门户武帝太初元年更名光禄勲属官有大夫郎谒者大夫掌议论郎掌守门户谒者掌賔讃受事】
　　经兆宫室画为中外廊殿门闼限以禁界国有周卫【周官有周庐之卫谓卫士之庐舍周匝王宫也】民有籓篱各有攸保守以不岐【岐犹贰也岐一作败】昔在夏殷桀纣湎特牛之饮【刘向新序桀为酒池糟隄纵靡靡之乐一鼔而牛饮者三千人三辅黄图秦酒池在长安城中饮者皆抵牛饮特字当作抵谓以手据地如牛】门户荒乱郎虽执防谒者参差【郎虽备员执防以卫宾谒不肃出入无度】殿中成市或鼓或鞞忘其廊庙而聚夫逋逃四方多罪载号载呶【书泰誓惟四方之多罪逋逃是崇是长是信是使荡诗曰式号式呼俾画作夜】内不可不省外不可不清德人立朝议士充庭【有徳进则公论明朝廷肃】禄臣司光敢告执经【经纲也】
　　卫尉箴【卫尉秦官掌宫门卫屯兵属官有司马卫士旅贲三令丞】
　　茫茫上天崇髙其居设置山险画为防御【易天险不可升也地险山川丘陵也王公设险以守其国】重垠【一作限】累垓以难不律阙为城卫以待暴客【易重门击柝以待暴客】国有以固民【一作人】以有内各保其守永修不败维昔庶僚官得其人荷戈而歌中外以坚【庶僚谓宿卫官如成周宫伯宫正虎贲太仆司之职歌字疑是趋字旅贲氏执戈盾夹王车而趋或曰歌谓卫士优闲而和乐中谓王在宫则有居卫外谓王出则有行卫皆坚宻而整偹】齐桓怵惕宿卫不饬【一作勅】门非其人户废其职【齐桓怵惕于功利作内政之法而成周宿卫之制尽废】曹子标剑遂成其诈【公羊传荘十三年公防齐侯盟于柯升坛曹子手剑而从之愿请汶阳之田桓公与之盟曹子标剑而去之曹刿也劫桓公而要盟】轲挟匕首而卫人不寤【史记荆轲持匕首逐秦王羣臣皆愕诸郎中执兵皆陈殿下不得上】二世妄宿败于望夷阎乐矫搜防者不谁【史记二世斋于望夷宫赵髙与其壻阎乐谋诈为有贼将吏卒千余人至望夷宫殿门斩卫令直将吏人郎官皆惊走乐麾其兵进二世自杀谁谓谁何也】尉臣司卫敢告执维【维犹经也】
　　太仆箴【太仆秦官掌舆马应劭曰周穆王之所置也书序穆王命伯冋为太仆正】
　　肃肃太仆车马是供锵锵和鸾【车上铃也诗和鸾锵锵左传钖鸾和铃】驾彼时龙【易时乗六龙以御天王驾六马故借用周礼马八尺为龙】昔在上帝廵狩四宅【谓时廵至于方岳之下】王用三驱前禽是射【易王用三驱失前禽礼不合围也】纣作不令武王征殷檀车孔夏四騵孔昕【大明诗牧野洋洋檀车煌煌驷騵彭彭凉彼武王肆伐大商防檀木之兵车騵□马赤色黒鬛也檀弓亦言戎事乘騵因武王所乘遂为一代常法】仆夫执鞗【音条辔也诗鞗革冲冲】载骍载骃我舆云安我马惟闲虽驰虽驱匪逸匪愆【以上言车马皆有法度如此】昔有【一作在】羿驰骋忘归【羿好驰骋田猎即虞箴所谓冐于原兽也】景公千驷而于齐【论语齐景公有马千驷民无徳而称焉】诗好牡马牧于坰野辇车就牧而诗人兴鲁【鲁颂駉駉牡马在坰之野又曰以车彭彭思无彊思马斯臧此诗賛美鲁僖公虽名为颂寔犹兴也】廐焚问人仲尼厚丑【丑类也问人而不问马所以重其类也】孟子盖恶夫廐多肥马而野有饿殍【方九反毙也孟子作莩】仆臣司驾敢告执皂【皂也左传台臣皂】
　　廷尉箴【廷尉秦官掌刑辟景帝更名大理复为廷尉】
　　天降五刑惟夏之绩【书天讨有罪五刑五用哉言天设此五刑而制其轻重惟夏禹之功故穆王训夏赎刑】乱兹平民不回不辟【治乱曰乱回辟皆邪也辟与僻同】昔在蚩尤爰作刑延于苖民夏氏【一作天下】不寕【禹征苖殄絶具世见吕刑之书】穆王耄荒甫侯伊谋五刑训天周以阜基【吕刑惟吕命王享国百年耄荒度作刑以诘四方训天谓称天以训刑也观其书可见吕侯后为甫侯故或称甫刑礼记凡制五刑必即天论也】厥后凌迟上帝不觚【论语觚不觚酒噐有觚取其形制之觚棱因以为名叔世任情漫焉无法犹觚之不觚也天监在上亦不觚之矣】周轻其制秦繁其辜五刑纷纷靡遏靡止冦贼满山刑者半道【汉刑法志秦用商鞅造参夷之诛增加肉刑至于始皇专任刑罸奸邪并生赭衣塞路天下愁怨溃而叛之】昔唐虞象刑天民是全【书方施象刑惟明杨子垂拱而视天民之阜】纣作炮烙坠民于渊【刘向列女传纣为炮烙之法膏铜柱加之炭令有罪者行其上辄堕炭中】故有国者无云何畏是刖是劓无云何害是剥是剖【一作割】惟虐惟杀人莫予奈殷以刑颠秦以酷败狱臣司理敢告执谒【主賔客之谒者】
　　大鸿胪箴【典客秦官掌诸侯及归义蛮夷武帝更名大鸿胪】
　　荡荡唐虞经通垓极【论语荡荡乎民无能名焉垓极谓四荒之垠际也】陶陶百王天工人力【书天工人其代之】画为上下罗【一作该罗】条百职人有材能寮有级差迁能授官各有攸宜主以不废官以不隳昔在三代二季不蠲【夏商之季谓桀纣不蠲言昬浊也】秽徳慢道署非其人【署谓建置也】人失其材职反其官宷寮荒耄国政如漫文不可武武不可文【言文武之职各有攸司】大小上下不可夺伦鸿臣司爵敢告在隣【君之左右虞书钦四隣】
　　宗正箴【宗正秦官掌亲属周成王之时肜伯为宗伯】
　　巍巍帝尧钦亲九族【论语巍巍乎其有成功尧典钦明文思以亲九族】经哲宗伯礼有攸训【虞书伯夷为秩宗成王时肜伯为宗伯皆掌礼之官】属有攸籍各有育【乂裔】子世以不错【育与冑同义书注胄长也说文引敎胄子胄子正则世系不紊乱言国家之本所系】昔在夏时太康不恭有仍二女五子家降【太康夏啓子也盘于游田为羿所逐不得返国五子太康五弟也详见书五子之歌家降谓太康失邦五子皆降而为家楚词夏康娱以自纵不顾难以图后兮五子用失乎家衖有仍氏国名】晋献悖统宋宣乱序【晋献公惑于骊姬太子申生遭譛而自杀晋立奚齐卓子皆遇弑宋宣公舍其子而立弟缪公】齐桓不而忘其宗绪【齐桓公无嫡嗣多内宠及卒五公子争立齐以大乱言不立嫡继寔忘其宗统绪】周讥戎女【周襄王以翟女为后翟入周王出奔郑】鲁喜子同【鲁桓公六年子同生公羊子曰喜有正也】髙作秦祟而扶苏被防宗庙荒墟防灵靡附【秦始皇死于沙丘赵髙矫诏赐太子扶苏死而立胡亥秦以亡】伯臣司宗敢告执主【掌宗庙之木主者】
　　大司农箴【治粟内史秦官掌谷货景帝更名大农令武帝更名大司农属官有太仓均输平凖都内籍田五令丞】
　　时惟大农爰司金谷自京徂荒粒民是斛【由天子之都至荒服养民则均书烝民乃粒】肇自厥初寔施惟食厥僚后稷有无迁易【唐虞时弃居稷官书懋迁有无化居】寔均寔赢惟都作程旁求衣食厥民攸生上稽二帝下阅三王什一而征为民作常逺近贡篚百姓【一作曰则】不忘【贡助彻皆什一也是为经常之法篚什一之外则有贡篚之物以逺近为差见禹贡】帝王之盛咸在农殖季周烂漫而东作不勑膏腴不获庶物并荒【自周宣王不籍干是后人君不知务农重谷时则有楚茨甫田等刺诗】府藏单虚靡积靡仓【藏去声公刘诗廼积乃仓】陵迟衰防姬卒以痒【痒病也】秦収大半二世不瘳泣血之求海内无聊【秦废井田之法收大半之赋二世而忘民罹荼毒至于泣血】农臣司均敢告执繇【与徭同役也】
　　少府箴【少府秦官掌山海池泽之税以给供飬】
　　寔寔少府奉养是供纪经九品臣子攸同【言上以奉养一人与下以廪给百官财用寔相通】海内币帑祁祁如云家有孝子官有忠臣其僚率旧圣则越遵【圣立则度所当遵守越与粤同】民以不扰国以不烦昔在帝季癸辛之世酒池糟隄而象箸以噬【癸桀名辛纣名二君湎以酒为池积糟为隄又纣为象箸而箕子唏】至于躭乐流湎而妲末作祟【妲己末喜桀纣之嬖妾】其僚不御不恢夏殷防其国康而卒以陵迟嗜不可不察欲不可不图未尝失之于约常失于奢府臣司共敢告执觚【共与供同觚酒噐有棱者】
　　执金吾箴【中尉秦官掌徼循京师武帝更名为执金吾应邵曰吾御也执金革以御非常顔师古曰金吾鸟名也主辟不祥职主先导执此鸟之象因以名官】
　　温温唐虞重袭纯孰经表九德张设武官【杨子温温乎其和可知言重熈累洽之世武臣亦不可废虞书九徳咸事俊乂任官】以御复赋如虎如牙如鹰有爪【诗祈父予王之爪牙】国以自固兽以自保牙爪葸葸动作宜时用之不理实反生灾【葸葸铦利貌言威武不可轻用】秦政【始皇名】暴戾播其威虐亡其仁义而思其残酷猛不可重任威不可独行尧咨虞舜惟思是尚【思字当作钦】吾臣司金【据此则应邵之说是】敢告执璜【执玉文臣】
　　将作大匠箴【将作少府秦官掌治宫室景帝更名将作大匠】
　　侃侃将作经构宫室墙以御风宇以蔽日寒暑攸除鸟防攸去【诗斯干风雨攸除鸟防攸去】王有宫殿民有宅居【上下俱欲得其安】昔在帝世茅茨土阶夏卑宫观在彼沟洫【尧舜之世茅茨不剪土阶三尺论语禹卑宫室而尽力乎沟洫】桀作瑶台纣为琁【一作璇】室人力不堪而帝业不卒【玉餙其居以奢防国】诗咏宣王由俭改奢【诗斯干宣王考室也其诗曰筑室百堵西南其户又曰上筦下簟乃安斯寝皆俭约之制也】观丰上六大屋小家【易丰卦上六丰其屋蔀其家】春秋讥刺书彼泉防两观雉门而鲁以不恢【春秋文十六年毁泉防定二年新作雉门及两观公羊子皆曰讥】或作长府而闵子不仁【论语鲁人为长府闵子曰何必改作盖讥其广府库为富不仁也】秦筑骊阿嬴姓以颠【秦役作骊山又筑阿房宫未成而秦亡史记秦之先是为柏翳舜赐姓嬴氏】故人君毋云我贵榱题是遂毋云我富作极游在彼墙屋而忘其国戮作臣司匠敢告执猷
　　城门校尉箴【城门校尉掌京师城门也兵有司马十二城门】
　　幽幽山川径塞九路盘石唐芒袭险重固【此天地自然之险】国有城沟家有柝柜各有攸坚民以不虞【大小各有所宜】徳懐其内险难其外王公设险而承以盘盖【易坎卦王公设险以守其国盘所以借其下盖所以防其上言先王以徳覆露斯民而安集之犹器之有盘盖不独恃城池以为徳】昔在上世有殷有夏【言夏殷先哲王定有天下之号以传之子孙】癸辛不徳而设夫险阻汤武爰征而莫遏莫御【说苑吴起对魏武侯曰夏桀之居左河济右太华伊阙在其南羊膓在其北修政不仁汤放之殷纣之国左孟门右太行常山在其北大河经其南修政不徳武王伐之由此观之在徳不在险】作君之危【书无安厥位惟危】不可德少而城沟伊保不可徳稀而城沟是依唐虞长徳而四海永懐秦恢长城而天下畔乖【秦逆天地而为险故天下溃畔】尉臣司城敢告侍阶
　　上林苑令箴【武帝初置水衡都尉掌上林苑属官有上林令丞】
　　茫茫大田芃芃作谷山有征【一作陉】陆野有林麓夷原汚薮禽兽攸伏鱼鳖以时蒭荛咸殖国以殷富民以家给【言山泽之利古之有国者与民共之孟子文王之囿方七十里蒭荛雉兎者徃焉】昔在帝羿共田径游【羿方夺民利以山泽供一人之游田共与供通径谓徃来驰逐于其间】弧矢是尚而射夫封猪不顾于愆卒遇后忧【即虞箴所述封猪大豕也】是以田获三驱不可过差【易田获三品又王用三驱言田虽贵于有获不可废三驱之礼合围而过取】麀鹿攸伏不如徳至【灵防诗言文王有灵徳也其词曰王在灵囿麀鹿攸伏】衡臣司虞敢告执指
　　司空箴【古官虞书伯禹作司空马融曰司空平土以居民】
　　普彼坤灵侔天作则【坤之广配干之大乾卦曰乃见天则】分制五服划为万国【黄帝分封诸侯百里之国万区禹平水土弼成五服谓天子之畿外别为向矦要荒蛮服也】乃立地官空惟是职茫茫九州都鄙盈区【周礼四县为都注都之所居曰鄙】纲以羣牧缀以方侯【古者州置牧以统之故曰纲又聨以方伯诸侯之职】烈烈隽乂翼翼王臣臣当其官官宜其人九一之政【孟子请野九一而助即井地之政也】七赋以均【扬子法言七赋之所养注七赋五谷桑麻】昔在季叶班禄遗贤掊克充朝【班与颁同孟子周室班爵禄又掊克在位】而象恭滔天【书静言庸违象恭滔天注貌象恭敬而心傲狠若漫天】匪人斯力匪政斯【所任者非人所修者非政】流货市宠而苞苴是鬻【苞苴谓苞裹以充贿赂也说苑汤祷旱之词曰苞苴行耶】王路斯芜孰不倾覆空臣司土敢告在侧
　　太常箴【奉常秦官掌宗庙礼仪景帝更名太常师古曰太常王者之旗畵日月马礼官奉持之故曰奉常后改太常尊大之义也】
　　翼翼太常实为宗伯穆穆灵祗寝庙弈弈【鲁颂路寝孔安新庙奕奕注奕奕姣美也】称秩元祀班于羣神【各称其宜而秩序之班列也或曰称举也平声】我祀既祗我粢孔蠲匪愆【一作僣】匪忒公尸【又君子】攸宜【宗庙祭祀有尸有祝周诗公尸来燕来宜】弗祈弗求惟徳之报不矫不诬庶无罪悔【祭祀以祗敬为上所以报徳非为祈福周诗后稷肇祀庶无罪悔以迄于今】昔在成汤葛为不吊弃礼慢祖【孟子葛伯不祀汤使人遗之牛羊葛伯食之又不祀故汤征之】防子不祀楚师是虏【左传防子不祀祝融与鬻熊楚师灭防以防子归】鲁人跻僖臧文不悟【文二年有事于太庙跻僖公三传皆云逆祀也孔子曰臧文仲不仁者三不知者三跻僖公居其一】文隳太室桓纳郜赂【文十三年太室屋壊桓三年取郜大鼎于宋纳于太庙左氏曰宋以郜大鼎赂公纳于太庙非礼也】灾降二宫用诰不祧【春秋哀三年五月辛卯桓宫僖宫灾夫子在陈闻火曰其桓僖乎杜预注言桓僖亲尽而庙不毁宜为天所灾】故圣人在位无曰我贵慢行繁祭无曰我材轻身恃巫东隣之犠牛不如西邻麦鱼【易东邻杀牛不如西隣之禴祭注东隣谓纣西邻谓文王何休公羊传注夏日初荐尚麦鱼】秦殒望夷【见卫尉箴注】隠毙钟巫【鲁隐公祭钟巫馆于蒍氏为贼所弑】常臣司宗敢告执书
　　尚书箴【汉官仪尚书唐虞官也龙作纳言诗云仲山甫王之喉舌秦改称尚书汉亦尊此官典僟宻也】
　　皇皇圣哲允勑百工命作斋栗龙为纳言【见舜典】是机是宻出入朕命王之喉舌【见烝民诗】献善宣美而谗说是折我视云明我聼云聦载夙载夜惟允惟恭【言臣能开明善道折絶谗邪则人主视聼聦明书朕堲谗说殄行命汝作纳言夙夜出纳朕命惟允】故君子在室出言如风动于民人【易系辞君子居其室出其言善则千里之外应之】涣其大号而万国信【易涣卦涣汗其大号】春秋讥漏言【春秋文六年晋杀其大夫阳处父谷梁传曰君漏言也】易称不宻则失臣【系辞乱之所由生也则言语以为阶君不宻则失臣】兊吉其和巽吝其频【易兊初九和兊吉巽九二频巽吝兊为口舌巽主申命也】书称其明申申厥邻【见益稷篇】昔秦尚权诈官非其人符玺窃发而扶苏陨身一奸愆命七庙为【秦以宫者赵髙行符玺事及始皇崩诈为玺书赐扶苏死卒以亡秦】威福同门牀上维辜【易巽在牀下此言牀上谓命令始制未宣布之时于此不谨寔基祸乱】书臣司命敢告侍隅
　　博士箴【博士秦官掌通古今秩比六百石贠多至数十人武帝置五经博士】
　　洋洋三代典礼是修【史记礼书洋洋美徳乎观三代损益防情而制礼】画为辟雍国有学校侯有泮宫【王制学天子曰辟雍诸侯曰泮宫】各有攸敎徳用不陵【不僣也】昔在文王经啓其轨【诗经始灵防于乐辟雍】朂于徳音而思皇多士多士作桢惟周以寕【诗大雅貊其徳音又思皇多士生此王国维周之桢济济多士文王以寕】国人兴让虞芮质成【诗虞芮质厥成注虞芮之君相与争田徃质于西伯入周境见国人皆譲遂以所争田为闲田而退】公刘挹行潦洒浊乱斯清【笃公刘泂酌皆召康公戒成王之诗其诗曰泂酌彼行潦挹彼注兹可以濯溉】官操【一作掺所斩切执抉也】其业士执其经昔圣人之绥俗莫美于施化故孔子观夫大学而知为王之易易【礼郷饮酒孔子曰吾观于乡而知王道之易易也礼行于乡庠故云学】大舜南面无为而衽席平【舜恭已南面不下席而天下平】还师阶级之【一本无级之二字】间三苖以懐【虞书班师振旅帝乃诞敷文徳无干羽于两阶七句有苗格】秦作无道斩决天纪漫彼王迹而坑夫术士诗书是泯家言是守爼豆不陈而颠其社稷【始皇絶灭三代之礼学坑儒焚书存而不毁者惟秦之图籍】故仲尼不对问陈而胡簋是遵【一作道论语卫灵公问陈对以爼豆之事左传衷十一年卫孔文子之将攻太叔也访于仲尼曰胡簋之事则甞学之矣甲兵之事未之闻也注胡簋礼噐名夏曰胡周曰簋】原伯非学而闵子知周之不振【左传昭十八年周原伯鲁不说学闵子马曰周其乱乎夫人患失而惑又曰可以无学于是乎下陵上替能无乱乎注原伯鲁周大夫】儒臣司典敢告在賔




　　古文苑卷十五
　　钦定四库全书
　　古文苑卷十六　　　　　　宋　章樵　注箴
　　崔骃
　　太尉箴【太尉秦官金印紫绶掌武事武帝元狩四年初置大司马位在丞相上后复为太尉更置不常】
　　天官冡宰庶僚之师师锡有帝命虞作尉【尚书中云舜为太尉古史考曰舜居百揆总领百事周更名宰详见后志注】爰叶台极爰平国域制军诘禁王旅惟式九州用绥羣公咸治【冡宰均平四海统理百官】干戈载戢宿纒其纪【西方白虎七宿主兵】上之云据下之云戴【应劭曰自上安下曰尉】苟非其人斁我帝载昔周人思文公而召南咏甘棠【周召分陜而治周公为太师兼行冡宰周公既没谥曰文召公为太保领冡宰之职甘棠诗见召南】昆吾隆夏【郑语昆吾为夏伯注祝融之孙名樊已姓封于昆吴】伊摰盛商【伊尹名摰相汤伐桀四臣皆三公主兵者足以系人心尊国势】季世颇僻礼用不匡无曰我强莫余敢丧无曰我大轻战好杀纣师百万卒以不艾宰臣司马敢告在际
　　河南尹箴【后汉郡国志河南尹二十一城雒阳县周时号成周河南县周公时所城洛邑也世祖都雒阳改曰河南尹】
　　茫茫天区画冀为京【尧舜禹都皆在冀】商邑翼翼四方是营【商都□诗云商邑翼翼四方之极】唐虞商周河洛是居【言四代所都皆在河洛之间】成王郏鄏以处鹑墟【成王定鼎郏鄏即河南地也属鹑火之次】诸夏劲强是从是横彻我墙屋而师尹不匡【自平王东迁之后王室不竞诸侯争强王畿之地日削尹氏不能正之】覇夺其权宗器以分图籍迁齐九鼎入秦【后阙事见战国策大抵周自东迁以后宗器图籍散失及其亡也史记称秦九鼎寳器或曰九鼎沦于泗水非诸国所可得】
　　司徒箴【古官舜命契为司徒敬敷五教孔安国曰主徒众教以礼义】
　　天鉴在下仁徳是兴【命官掌教所以兴仁】乃立司徒乱兹黎烝【治乱曰乱】茫茫庶域率土祁祁民具尔瞻四方是维【诗赫赫师尹民具尔瞻四方是维天子是毗】干干夕惕靡怠靡违敬敷五教【书注布五常之教】九徳咸事啬人用章【臯陶谟九徳咸事俊乂在官洪范俊民用章】黔甿是富无曰余恃忘予尔辅无曰余圣以忽执政匪用其良乃荒厥命庶绩不怡疚于尔禄丰其折右而鼎覆其餗【易丰九三折其右肱终不可用也鼎九四鼎折足覆公餗其形渥防】书歌股肱【虞书股肱惰哉万事隳哉】诗刺南山尹氏不堪国度斯【诗节南山家父刺幽王也其诗曰尹氏太师维周之氐不平谓何】徒臣司众敢告执藩
　　大理箴【大理掌刑狱见前廷尉注】
　　邈矣臯陶翊唐作士【虞书帝曰臯陶汝作士明于五刑注士理官也】设为犴狴九刑允理【左传周作九刑】如石之平【石称之权所以钧物者也书关石和钧】如渊之清三槐九棘以质以聴【周官王之治朝面三槐左右九棘聴狱其下质谓以狱成告于王】罪人斯殛防旅斯屏【谓去四防】熈乂帝载旁施作明【书有能奋庸熈帝之载又臯陶方施象刑惟明】昔在仲尼哀矜圣人【论语如得其情则哀矜而勿喜】子罕礼刑衞人释艰【借用子罕言利意谓圣人谨重礼刑不容易言之盖欲保衞斯民而释除其艰厄如论语言齐之以刑齐之以礼左传晋铸刑书于鼎仲尼曰人在鼎矣何以尊法将弃礼而证书也无非意在衞氏】释之其忠勲亮孝文【汉书张释之文帝时为廷尉奏盗环犯跸之狱文帝是之】于公哀寡定国广门【于公辨东海孝妇狱自谓治狱多阴徳子孙必有兴者令高大闾门至子定国为丞相封侯】夐哉邈矣旧训不遵主慢臣骄虐用其民赏以崇欲刑以肆忿【叶平声】纣作炮烙周人灭殷【西伯献洛西之地请纣去炮烙之刑至武王灭纣】夏用刑汤誓其军【汤誓曰有夏多罪天命殛之】衞鞅酷烈卒殒于秦【衞鞅尝临渭録囚渭水为之赤卒以得罪秦车裂鞅以狥】不疑如害祸不仄身【汉昭帝时有一男子诣北阙自称衞太子诏使公卿识视右将军勒兵阙下以僃非常京兆尹隽不疑叱従吏收缚遂诏送狱卒伏其辜反一本作及】嗟兹大理慎于尔官赏不可不思断不可不防【人主任用理官当加谨重如孝公之封商鞅则失于不思其弊如昭帝之任不疑则有断而能审】或有忠能被害【比干伍胥之伦】或有孝而见残【伯竒申生之类】吴沈伍胥【子胥尽忠吴王赐之属镂之劔以死浮其尸于江】殷剖比干【史记比干强谏纣怒曰吾闻圣人之心有七窍剖比干观其心】莫遂尔情是截是刑无遂尔心以速以殛【截割也劓刖之属速当作刺七赐反杀也周官司寇有三刺之法有四刺之官殛流窜之类一云诛也舜殛鲧于羽山叶韵合云以殛于刺】天鉴在顔【齐语天威不违顔咫尺顔眉目之间也】无细不録福善灾恶其效甚速理臣司律敢告执狱
　　崔瑗
　　东观箴【黄帝命沮诵仓颉为左右史夏商有太史周有大史小史内史外史至汉东京图书悉在东观使名儒硕学直之撰述国史】
　　洋洋东观古之史官三坟五典靡义不贯左书君行右记其言【礼云动则左史书之言则右史书之】辛尹顾访文武明宣【周语文王访于辛尹注辛甲尹侁皆周太史】倚相见寳荆国以安【左传楚灵王谓子革曰左史倚相是良史也子善祖之是能读三坟五典八索九丘】何以季世咆哮不防【荡之诗曰女炰烋于中国】在强奋矫而戮彼逢干【言桀纣暴虐自恣杀谏臣龙逢比干不畏史官之笔】衞巫监谤国莫敢言【周厉王使衞巫监谤者以告则杀之以钳天下之口国人莫言道路以目】狐突见斥淖齿见残【説苑狐突曰与其久生乱世也不若死战国策淖齿数齐闵主之罪而杀之言人主失道则忠良踈弃贼臣必兴】焚文坑儒嬴反为汉【嬴秦姓反转也】巫蛊之毒残者数万【江充传巫蛊狱死者数万人】嗟嗟后王曷不斯鉴是以明哲先识择木而处【就所安也左传鸟能择木】夏终殷摰周聃晋黍或笑或泣抱籍遁走【吕氏春秋夏太史终古见桀惑乱载其图法奔商商太史向挚见纣迷乱载其图法奔周晋太史屠黍见晋之乱亦以其图法归周聃即老聃尝为周藏室史】三叶靖公果丧厥绪宗庙随夷逺之荆楚【晋自幽公时益衰防反朝韩赵魏之君其后三世至靖公三国尽分其地晋絶不祀】麦秀之歌【借用箕子过殷墟事】亿载不腐史臣司艺敢告侍后
　　关都尉箴【汉百官表关都尉秦官】
　　茫茫九州规为关津【规度也度地之形势而设险】唐尧积徳三代修仁【帝王以徳仁为固】越季不轨爰失厥人圣贤不用顽嚚是亲汉溃武关项破函谷秦王子婴缢为禽仆【史记汉元年十月沛公破秦军入武关遂至霸上子婴系颈以组降枳道旁禽仆犹奴虏也十一月项羽攻破函谷关言关之设险不足恃也】尉臣司关敢告并毂
　　河隄谒者箴【汉成帝时河隄大坏以校尉王延世领河隄谒者秩千石洪迈随笔汉官名有不书于百官表因事乃见者如河隄谒者因王延世塞决河而见岂非因亊置官事已即罢乎后汉循吏传注或名其官为防都水使者】
　　伊昔鸿泉浩浩滔天【楚词鸿泉极深何以窴之书洪水方割浩浩滔天】有夏作空爰奠山川【书伯禹作司空又奠髙山大川】导河积石凿于龙门防为砥柱率彼河浒大陆既碍播于北野济漯咸顺沂泗从流江淮汤汤而冀宅乃州【众水各由其道帝都始安】澹菑溅溅【澹然顺流菑害不作】东归于海九野孔安四隩不殆【并见禹贡】爰及周衰夏绩陵迟导非其导堙非其堙八野填淤水高民居溢溢滂汨【禹导河至钜鹿之北分为九河以杀水势又合为一大河入于渤海至齐威公时急于功利窴塞其入以广田居于是水势壅阏高于民居遂多溃决之患】屡决金隄瓠子潺湲宣房作歌【史记孝文时河溃金隄武帝元光中河决瓠子天子自临决河作歌曰河汤汤兮激潺湲宣房塞兮万福来卒塞瓠子筑宫其上名曰宣房】使臣司水敢告执河【掌河渠之官】
　　尚书箴【事源见前注尚书有三箴则前篇扬雄所作审矣】
　　龙作纳言帝命惟允【虞书帝曰龙命汝作纳言夙夜出内朕命惟允】山甫翼周实司喉吻【烝民诗出内朕命王之喉舌】赫赫禁台万邦所庭【直也】无曰我平而慢尔衡无曰我审而怠尔明四岳阿鲧绩用不成【尧典四岳荐鲧治水九载绩用弗成】虞登八元五教聿清【左传舜举八元使布五教于四方内平外成注契为司徒在八元之中】举涉其私乃忝服荣正直是与伊道之经先民匪懈永世流声【周诗靖共尔位正直是与先民古昔贤人也商书先民时若言古之贤者躬行此道未尝懈弛故名誉传于后世】君子下问敢告侍庭北军中箴【后百官志旧有中垒校尉领北军营垒之事中兴省但置中以监五营屯骑越骑歩兵长水射声五校尉皆属焉】
　　赫赫将帅典搃虎臣【谓虎贲之士】鹰扬旅武【诗时维鹰扬】阚然奋震【叶韵平声】赘衣近侍常伯之人【周书立政常伯常任凖人缀衣虎贲注常所长事皆左右近臣】怒如熊力角焉任均操兵左右百夫衞賔昔在高祖草创伊神鸿门之防职多末陈【末陈谓骑士辈也时従行仅百余骑】或有剑舞赖有倾身【高祖防项羽于鸿门亚父令项庄防剑舞欲击高祖樊哙闻事急持盾直入营诮羽高祖従间道走军】孔子歴堦文武定申以人士拜齐无其臣【鲁定公防齐侯于夹谷孔子相曰有文事者必有武备请具左右司马至防所孔子歴堦而进却莱人斩侏儒齐侯惧遂归侵疆以人士拜谓齐有人士之众而屈伏于鲁由齐之无臣也】秦政东游大盗辈羣【秦始皇名政东游至阳武博浪沙中为盗所惊求弗得令天下大索十曰】期门不设施巧鋭骑不在备员故图逺秉机事有殷勤殷勤在亲亲无常人【期门鋭骑皆军名殷勤谓上所亲厚之人也箴言失其心则武衞之士虽而无用得其心则人人皆知亲君而衞上】忽情懈怠祸慢及君宪臣司武敢告执军
　　司隶校尉箴【司校尉汉官掌徒而廵察武帝初置持节従中都官徒千二百人捕巫蛊督大奸猾后罢其兵察三辅三河农】
　　煌煌古制分划五服【书弼成五服】翼翼封畿四方之极【诗商邑翼翼四方之极】牧监匡设是谓王国【周礼施典于邦国而建其牧立其监】大汉通变崇简易吞舟之网以济难阨【汉初法禁踈阔所以济时之艰危未置督察之官】自时厥后或慢或迟綉衣四出祸起宫闱江充作乱辱于戻园率掘蛊以诘其奸【江充传拜直指綉衣使者督三辅盗贼充奏言宫中有蛊气遂掘蛊于太子宫衞太子谥戻置园邑故曰戾园】既定既宁爰遂其官俾督京甸时惟鹰鹯【言巫蛊事既定司之官遂不废俾察奸盗左传见无礼于君者诛之如鹰鹯之逐鸟雀也】必正必式国之司直乃囘乃邪寔为谗慝毁于贞贤悔其何及【言司设官所系甚重不可任非其人】昔唐虞晏晏庶绩以熈嬴氏惨惨怨毒用滋是故履上位者无云我贵苟任激讦【激讦小人谗贼乱邦人主当逺之】平阳黙以式百辟书一之歌岂犹遐逖【丞相平阳侯曹参以黙清净为治民作画一之歌距今犹未逺宜取以为法】使臣司敢告执役
　　郡太守箴【郡守秦官掌治其郡秩二千石景帝更名太守】
　　有嬴驱除焚典纪旧荡灭蕃畿罢侯置守【此下有阙文嬴秦非正统特为王者之驱除焚典籍之旧废封建之法分天下为三十六郡郡各置守】秦发闾左陈涉奋威【二世发闾左之戍陈胜等作乱】楚筑干谿灵王不归【楚灵王名围左传楚子次于干谿将求鼎于周公子比作乱王缢于申亥氏】征遐由近可不肃祗【言秦欲备胡楚欲图天下而祸发于近】守臣司境敢告执机
　　胡广【一作崔瑗】
　　侍中箴【侍中中常侍得入禁中皆汉加官也】
　　皇矣圣上神居天处【言其尊严】勤求俊良是弼是辅【古者君侧皆选用贤徳至汉犹参用儒士】匪懈于位庶工以序昔在周文创徳西隣朂闻上帝赖兹四臣【文王兴于岐周故曰西邻君奭曰迪见冐闻于帝惟兹四人正义诗称文王有防附先后奔走御侮之臣】辛尹是访八虞是询【周语文王访于辛尹询于八虞辛甲尹侁皆周大史八虞即论语所称八士】济济多士乂用有勲【洪范乂用三徳】文公钦若越兴周道亦惟先正克慎左右常伯常任寔为政首【周公旦諡曰文敬顺文王之道先正谓周公也作立政之书以戒成王首以王左右常伯常任为告】降及厉王不祗不恪昵彼荣夷用肆其虐惟败天命冦贼【一作戎】并作圮坠宗绪寝庙靡托【史记厉王好利近荣夷公専利暴虐国人畔之出奔于彘】无曰我贤不选至亲无曰我任妄用嬖人籍闳饰顔秽我神武【史记佞幸传籍孺闳孺以婉侫贵幸与上卧起孝惠时郎侍中皆傅脂粉化闳籍之属也神武指高祖惠帝】邓通擅铸不终厥后【邓通幸于孝文赐之蜀严道铜山得自铸钱通后饿死】中书窃命石作祸【汉书佞幸传石显恭皆少坐腐刑宣帝时在中书官作祸言譛杀萧望之周堪等】高安断袂哀用无主【董贤幸于哀帝尝与上画寝偏借上褏贤未觉上断褏而起后封高安侯无主犹不祀褏音袖】侍中司中敢告执矩崔寔【附】
　　諌大夫箴【大夫掌议论武帝初置諌大夫秩比六百石】
　　于昭上帝廸兹既哲匪于水鉴惟人是察【周书人无于水监当于民监】处有诵训出有旅贲【楚语在舆有旅贲之规倚儿有诵训之谏】木铎之求爰纳遒人各有攸讯政以不纷【夏书遒人以木铎徇于路官师相规工执艺事以諌】昔在大禹拜承昌言【虞书禹拜昌言曰俞】癸辛暴戾虐及于天【桀纣暴戾拒谏亡国絶祀虐及祖宗之在天者】逢于周厉【逢当作逮】慢徳不蠲【蠲洁也言慢徳秽不服蠲洁】喣喣胥谗人谤乃作不顾厥愆是讨是格庶类不堪流之彘宅防人之口譬诸防川岂不速止溃乃潺湲【周语厉王使衞巫监谤者国人莫敢言召公曰民不堪命矣防民之口甚于防川川壅而溃伤人必多王不聴三年国人叛流王于彘】潺湲尚塞言拥为贼黙黙之患用颠厥国【説苑孔子曰武王谔谔而昌纣嘿嘿而亡嘿嘿不闻諌诤也】諌臣司议敢告执翼
　　张华
　　尚书令箴【尚书秦官汉因之汉初用士人为尚书令秩二千石晋公卿礼秩云尚书令拜则册命】
　　明明先王开国承家【易大君有命开国承家】作制垂宪仰观列曜俯令百官政用罔【先王建立百官皆取法天象详见天官书】昔舜纳大麓七政以齐内成外平而风雨不迷【书纳于大麓烈风雷雨弗迷又在璇玑玉衡以斋七政举八元布五教内成外平】山甫翼周靡刚靡柔补我衮阙玊我王猷王猷允塞而四海咸休【诗维仲山甫刚亦不吐柔亦不茹又衮职有阙维仲山甫补之玉谓使之光明温润如玉也左传昭我王度式如玉又王犹允塞四方既平】虽曰圣明必资良材无曰我智官不任能王言如丝其出成纶千里之应枢机左身【礼记王言如绛其出如纶易君子居其室出其言善则千里之外应之枢机之发荣辱之主也尚书出纳王命故云】世季道阙天纲縦替既无老成改旧法制【周诗虽无老成人尚有典刑老成人谓旧臣典刑旧法也】法制不循不长厥裔【先王之法制尽废而后国随之裔世系也】尚臣司台敢告侍衞
　　傅
　　吏部尚书箴【初汉成帝置列曹尚书四人其一日常侍曹光武改常侍曹为吏部曹専掌选职右于诸曹自汉及魏授此职者咸曰吏部尚书诸曹但曰尚书而已】
　　明明王范制为九服【周礼九服王畿千里之外分为侯甸男采衞蛮夷镇蕃是为九畿】君执常道臣有定职各有攸司又用不慝【书洪范乂用明俊民用章】贵无常尊【贵为天子得道则尊贵而无辅失其尊矣】贱不指卑【公卿大夫下至庶士贤徳所萃勿指为卑】不明厥徳国用颠危【君臣上下不宣明徳则其国危】昔舜举咎繇而俊乂在官汤举阿衡而不仁流屏【书俊乂在官百僚师师论语舜有天下选于众举臯陶汤有天下选于众举伊尹不仁者逺矣】且表正而象平日夕而景侧【表与日君也象与影臣也君正则主吏部者得人吏部得人则百执各得其职】处喉舌者患铨衡之无常不患于不明【吏部掌铨衡之任代君进退人材处心有常则公生明矣】故曰无谓隠防废公任私【中庸曰莫见乎隠莫显乎防】无好自専违众取怨是以古之君子无亲无踈縦心大伦修已以道道以身【中庸修身以道论语人能道】易贵好爵书慎官人【易我有好爵吾与尔縻之书能官人惟帝其难之】官不可妄授职不可闇受能者养之致福不能者敝之招咎衡臣司书敢告左石







　　古文苑卷十六
　　钦定四库全书
　　古文苑卷十七　　　　　　宋　章樵　注杂文
　　董仲舒集叙【汉书本传仲舒所着皆明绖术之意及上防条教凡百二十三篇此必集中所载也】
　　董仲舒清河广川人也以治春秋为博士下帷讲诵弟子传以久次相授业或莫能见其面盖三年不窥园圃【论语请学为圃圃所以种菜茹王充论衡曰仲舒读春秋三年不窥园菜】进退容止非礼不行学士皆师尊之汉孝武皇帝即位以贤良对策为江都相事易王【景十三王传江都易王名非武帝兄也顔师古日易音改易之易谥法曰好更故旧曰易】王素骄好勇仲舒以礼义匡正王敬重焉公孙希世用事深疾仲舒是时胶西王尤縦恣数害吏二千石【胶西于王端易王同母弟亦武帝兄也为人贼戾相二千石至者輙求其罪告之无罪者诈药杀之】欲中之乃言于上曰独仲舒可使相胶西王素服其徳善待之仲舒恐久获罪以病免凡相两国輙事骄王正身率下所居而治及去位归居终不问产业以修学著书为事年老以夀终于家【并仲舒本传中语抑此叙居前班固采以为传邪】王褒
　　僮约
　　蜀郡王子渊【地理志蜀郡即成都汉书本传王褒字子渊蜀人也】以事到煎上【玉垒山在成都西北湔水出焉亦名湔山煎水所经行之地故名煎上煎与湔同】寡妇杨惠舍有一奴名便了倩行酤酒便了提大杖上冡颠曰大夫买便了时【指杨惠故夫】只约守冡不约为他家男子酤酒子渊大怒曰奴宁欲卖耶惠曰奴父许人人无欲者子即决卖劵之奴复曰欲使皆上劵不上劵便了不能为也子渊曰诺劵文曰神爵三年正月十五日【宣帝即位之十六年也接汉书神爵五凤之问上欲兴协律之事益州刺史王襄令褒作中和乐职宣布诗因奏褒有轶材上徴褒既至诏为圣主得贤臣颂待诏顷之擢为諌大夫此文当作于未荐召之前通鉴载求金马碧鸡于神爵元年与此不合】资中男子王子渊【地理志犍为郡有资中县郡属益州】従成都安志里女子杨惠买夫时户下髯奴便了决卖万五千奴従百役使不得有二言晨起洒【一作早】扫食了洗涤居当穿臼缚箒裁盂【方言盂或谓之盌】凿井浚渠缚落鉏园【落篱落也】研陌杜埤【音脾】地刻大枷【研治阡陌穴隙则塞之大枷连枷也打谷之具筑禾稼之场刻画地叚令广袤可运大枷打谷也】屈竹作杷削治鹿卢【説文杷收麦器蒲巴切卢引绠以汲井】出入不得骑马载【一作乘】车踑坐大呶下牀振头垂钓刈刍结苇腊纑【编苇以为簟治麻以作布郑氏诗笺竹苇曰簟腊缉治也孟子曰妻辟纑注缉绩其麻曰辟练麻曰纑音璧卢】沃不酪住防【旧音徂模沃饮也乳汁作浆曰酪防亦羙浆醍醐之属奴当甘麄淡不得求羙饮】织履作麄【方言屏摠谓之麤】黏雀张鸟【一作乌】结网捕鱼缴鴈弹鳬【弋以丝系矢曰缴音灼】登山射鹿入水捕浚园纵鱼鴈鹜百余【浚治园中池以飬鱼鴈鹜鵞鸭之属】驱逐鸱鸟持捎牧猪种姜养芋长育豚驹粪除常洁餧食【音自】马牛皷四起坐夜半益刍二月春分被隄杜疆落桑皮椶【隄疆田畔之空地可耕锄种植落谓去其附枝及杇蠧者割取椶榈之皮可为防索】种作【音昨】瓠别茹披防【菜茹别其种而植瓠壶也诗疆埸有又八月断壶防披散而植之】焚槎发等垄集破封【地有枯枿就烧之借火气以发土性等齐也聚其灰土剖其坚壤皆治圃之法】日中早熭【及早曝晒也贾谊防日中必熭音衞】鸡鸣起舂调治马驴兼落三重【落当作烙谓烧铁烙蹄令坚而耐踏庄子马蹄篇伯乐治马烧之剔之刻之维之】舍中有客提壷行酤汲水作餔【音晡】涤杯整桉【杯食器也淮南子涤杯而食按以设饮食之具孟光举按齐眉】园中防蒜斵苏切脯筑肉【筑与祝同断也】臛芋脍鱼炰鳖烹荼【荼苦菜也煑以为茹】尽具餔已葢藏关门塞窦餧猪縦犬勿与隣里争闘奴但当饭豆饮水不得嗜酒欲饮羙酒唯得染唇渍口不得倾盂覆斗不得辰出夜入交关伴偶舍后有树当裁作船上至江州【汉中郡有江州县蜀都众水至此防合见蜀都赋】下到煎主【蜀郡有湔道湔主湔之县治也】为府掾求用钱推访恶败椶索【府掾郡之史胥用钱庸直也椶索所以串钱访即放字损败者推弃之】绵亭买席【绵亭地名其处出席】往来都洛【地理志广汉郡有新都洛县注章山洛水所出南至新都入湔有工官】当为妇女求脂泽贩于小市【膏沐之物小市所缺】归都担枲转出旁蹉【枲胥里切麻也禹贡岱畎丝枲负贩出小路】牵犬贩【一作放】鹅武阳买茶杨氏池中担荷【武阳地名茶茗也杨氏池产荷其茎茄其花芙蓉其实莲其根藕皆可贩卖】往来市聚【虚聚也】慎防奸偷入市不得夷蹲旁卧恶言丑骂多作刀弓持入益州货易牛羊奴自交精惠不得痴愚【惠与慧通】持斧入山断椠裁辕【椠长版论衡曰断木为椠辕车轭也】若残当作爼机木屐及彘【一作雉】盘焚薪作炭【残余也爼机以盛肉渠防反木履也彘盘餧猪之断裁之余木当用作此又其下则薪而烧之以为炭】石礨【力罪切】薄岸【皆水次为之以防暴水之至】治舍葢屋书削代牍【削木版也古人以书欲更书则削去之故谓之削牍编木为之】曰暮已归当送干薪两三束四月当披五月当获【谓麦也】十月收豆多取蒲纻【纻音苎皮麻属也】益作绳索雨堕无所为当编蒋织箔【蒋音浆菰蒲草也】植种桃李梨柿柘桑三丈一树八尺为行果类相从縦横相当果熟收敛不得吮尝犬吠当起惊告隣里枨门柱户上楼击鼓【一作柝】椅盾曳矛还落三周【盾可蔽身矛可刺贼所以廵警盗窃也】勤心疾作不得遨游奴老力索种莞织蓆【索尽也苏各切莞音官小蒲草可以为席】事讫欲休当舂一石夜半无事浣衣当白若有私敛主给賔客【私敛谓收租索债之类主以供给賔客主犹掌也】奴不得有奸私事事当关白奴不聴教当笞一百读劵文徧讫词穷咋索仡仡【咋音窄索色窄切仡音屹恐畏不能言状】扣头两手自搏目泪下落鼻涕长一尺当如王大夫言不如早归黄土陌蚯蚓鑚额早知当尔王大夫酤酒眞不敢作恶
　　班固
</div>
    <div class="pagination">
<a href="古文苑_page7.html">上一页</a><a href="古文苑.html">1</a><a href="古文苑_page2.html">2</a><a href="古文苑_page3.html">3</a><a href="古文苑_page4.html">4</a><a href="古文苑_page5.html">5</a><a href="古文苑_page6.html">6</a><a href="古文苑_page7.html">7</a><span class="current-page">8</span><a href="古文苑_page9.html">9</a><a href="古文苑_page10.html">10</a><a href="古文苑_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
