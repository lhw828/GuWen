<!DOCTYPE html>
<html>
 <head>
  <meta charset="utf-8"/>
  <title>
   文苑英华 - 第 604 页/共 634 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文苑英华 - 第 604 页/共 634 页
  </h1>
  <div class="content">
   文苑英华巻九百
　　钦定四库全书
　　文苑英华巻九百一　　　宋　李昉等　编軄官九【东宫官二】
　　太子少傅窦希瑊碑一首
　　赠太子太保伊慎碑一首
　　太子少保韦君碑一首
　　太子少傅窦希瑊神道碑　　李堪然
　　若夫悬象着明保傅繋三台之位厚徳载物公侯分五岳之尊环耀魄而布隂阳佐林蒸而平水土斯所以寅亮天地宁济寰区自匪气禀英灵艺兼文武发挥成务之本模楷具寮之徳则何以弼谐邦教调防元良粤惟纂懿前修追踪上哲总淳粹以秀出偶防昌而挺生贒戚载彰宠光崇贲者其在我司空豳国公乎公讳希瑊字美玉扶风平陵人也昭成皇太后之介弟开元神武皇帝之元舅即隋工部侍郎左右武侯大将军纳言司空上柱国陈国公抗之曽孙皇朝驸马都尉工部礼部二尚书右领军大将军殿中光禄大夫上柱国莘国公诞之孙太常卿润州刺史赠太尉荆州大都督上柱国豳国公孝谌之元子也而自祥生石纽祚啓金刀盛叶与涂山比崇长发将观津方永文昭武穆帝载矢之于典谟累将重侯后族布在于方册故得国华人杰蹑振古以腾芳服冕乘轩迄昌辰而益茂莫不歌钟继响喧喧连北里之音邸舘相望蔼蔼并东都之盛歴代之所推挹岂可一二谈哉公鼎伷标华公门争秀【一作祉】仰庇轩星之曜傍通间气之英天生仁智之姿日用温防之性弱龄志尚卓尔多竒阮瑀之朗朗无防黄宪之汪汪不测岂可同年而语也年十有五补修文舘学生鼓箧上庠横经太学中年考检佥我大成属穹昊防灾髙宗厌代白云方驭攀鳯驾而无追素帻为郎翊龙輴而暂往既调授潞州叅军寻迁常州司兵叅军事上党关山毗陵郡邑既承君子之命又叅从事之班夫惟滥觞盖兹而始秩满入拜安国相王府功曹叅军乆之迁为属时睿宗之藩潜龙徳在田猿岩尚啓累接曵裾之侣属陪飞盖之逰乐善载欢承恩莫二唐景云元年睿宗登极加朝散大夫除殿中尚食奉御黄金兼锡朱绂増荣调九沸于宸羞荐八珍于帝膳景龙元年又迁为太府少卿兼知尚食事司帑藏之珍□奉云天之宴乐防承恩奬増峻宠章二年加银青光禄大夫殿中监乗舆服物御府斯殷纂慎日宣牙尢寄曽未逾朔又拜左右千牛衞将军而帝谓公曰朕昔在藩尝居此軄而其宿衞亲近今故授卿其承宠私有若是也衞钩陈于北极应上将于南蕃荣冠等夷地兼勲戚虽古之位逾九卿班同三府者亦无以方焉先天元年迁金紫光禄大夫右散骑常侍兼检校光禄卿无何又正除光禄侍中同掌印毦【一作珥】貂蝉郎中改名攸司殿掖岂有髙堂擅青龙之疏张湛推白马之名兼而有之不其荣矣开元二年迁太子少傅袭爵豳国公加赐食实封二百户以六行之姿翼千钧之务琢磨光乎玉裕辅导整于铜楼有华廙之清简富匡衡之法义庶常仪刑八【一作帝】座通籍二宫福履有绥防年惟永而过隙之影背阊阖以言旋但阅川之波辞少海而无返开元五年嵗在丁巳冬十月丁巳朔十六日甲戌暴薨于东都章善里之私第春秋五十有四呜呼哀哉恸感宸旒有切渭阳之念哀缠士庶逾深郑国之悲粤翌日圣上举哀于洛城南门辍朝三日赠司空荆州大都督赙八百段米粟八百石及东园秘器防事葬事官给务令优厚仍令将作大匠韦凑充使监护河南少尹秦守一为副鸿胪少卿李颙持节赍壐书吊祭仪仗送至墓所并为立碑发引之日令工部尚书刘知柔祖祭有司考行谥曰某礼也渥命优洽事越彛典惟公防灵纯嘏禀秀中原风范自髙衣冠甚伟虽地称金宂外家之罢克崇位翊瑶山储辅之尊斯在而谦以约已徳以润身九列重其章眀百寮仰其忠俭夫所谓贵而不骄志眀而晦者无廼逾于公乎名命虽临蒙晖莫驻佳城欝欝遽开京兆之阡诏葬纷纷即赴毕原【一作酆】之路旌旐飞飜而笳皷噎恩容衞动而行路悲嗣子朝散大夫行太子典设郎錬次子太子内直郎钢等衘恤哀毁退【一作进】而不及粤以开元六年夏四月九日癸酉归葬于京兆咸阳县洪渎川之北原八水分流五陵交对星辰照烂于东井烟景宻迩于西岳言筮告此地攸安万古千春徳音何托惟披文与相质恪奉丝纶冀地乆而天长永昭徽范下才不敏敢述铭曰
　　昭昭茂族赫赫崇庸石纽疏系金刀建封轩皇代禀间气时钟鸣隂必嗣啸谷相从越洎我公秉心贞吉肇逰庠序歴代天秩东郡劳人西都赋质龙飞偶运鹏图匪日丝纶骤委章绂増荣既典六尚俄升九卿钩陈任切武卫资英左右惟允于斯作程献替嘉猷载司光禄琢磨储范方调鼎餗懵矣神心宜防【一作载非】倚伏曽不遐寿奄焉薨覆帝念元舅情深渭阳辍朝兴恸诏葬哀伤亟峻典礼逾崇宠章鼎门南出毕陌西长旐引輤轩笳随魂辂容衞哀咽山川廻互秦塞从指汉原已暮纪盛烈于丰碑庶有旌于武库
　　故光禄大夫检校尚书右仆射兼右卫将军南充郡王赐太子太保伊公神道碑
　　权徳舆
　　昔伊尹相汤伊陟相大戊咸有一徳格于上帝其后伊籍以敏辩仕蜀为将军伊馥以勇力佐魏为司空旷辽【集作僚】绵代复纉休绪者曰南充郡王讳慎字寡悔刚毅勇悍鹰扬鹗立劳勤四朝终始一心渉覧春秋战国防太史天官五行之书用善射中正【集无正字】鹄补广州绥南府折冲都尉丁太夫人之【集无此字】忧以毁瘠闻初公之孤也防不知先子之殡将祔二尊日号于天防交神遌肹蠁诚感壤而树之率礼无违大厯中岭南禆将哥舒晃盗杀其帅吕崇【集作嵩】贲以乱窃据府中南方萧然江西连帅路嗣防承诏出师命将孟瑶暨公讨之【集作以讨】公以水陆士徒分道皷行晃之谋主苏涣骑将王眀恱鸱张蚁聚皆据扼害公曰防不可翫胜无幸焉毒之酒【集作酋】腊尽在是矣疾力作【集作交】捽必亟吾中乃舂其喉而溃其腹斩首三千级下韶州其眀年战于把江口水道湍悍戈船赼趄公浮筏寘薪迎风纵熖防之燋没于水火者终夕有声又眀年军于濬【集作渭】口于端州战【集无战字】于潮阳次于交广【集作广州】冬十月斩晃涣于泔溪掲其首以徇幕府上功拜连州长史授抚处江三州别驾建中初徳宗训齐万方端正百度以梁崇义负阻江汉未尝防朝诏东诸侯分道问罪公实领江西偏师归【集无此字】而统于希烈希烈以牒书署公汉南汉北兵马使公眀置【集作智】牢让独率所部兵大破翟辉于蛮水俘徒三万以至于斩崇义平江汉厥功居多希烈爱公愈深而公惧之愈切一旦决与数骑遁归既而希烈以急上【集无此字】变闻且赂公以坚甲善马为之反间宻诏嗣曹王即讯因俾论公如法公方握兵符在境上防闻有命敛手就召曹王挹公名义伟公姿材取酒为寿交欢感泣手疏上列辩其寃诬委之先偏激以自效乃略黄梅次长平遇剧贼韩霜露引满中股毙于万众之前其徒相蹂蹈死者十七八投蔡山【集作州非】取蕲州防山防李良领蕲州刺史剖符为王加御史中丞兴元廵狩之嵗使臣底贡次于蕲口时希烈已屠防大梁遣其腹心杜少诚引劲兵絶江流公行师七千列树三栅破之于黄岗少诚遁走斩骑【集无此字】将许少华封其尸为万人冡进图安州希烈遣其甥刘介灵【二唐书作介虚】来援迎【集无迎字】击于应山生得介灵与郭嵩李廷玉防七千人收户一万四千人夫妇男女耕桑安堵乃督安州加御史大夫真食百户【集作室】二年五月引兵攻段【集无此字】随走康叔于厉乡获马牛辎重以益军实表伪署刺史李惠登为之刺史终以理行闻十二年用乆次就加右散骑常侍后三嵗天子以公积功劳使中贵人持命书金印即授公节度观察使且裂齐安为之【集无之字】支郡寻诏公兼统荆洪潭三道之兵讨叛于蔡败之于三州港营于义阳战于申斩级千数有诏班师就加刑部尚书进右仆射今天子嗣位拜章入觐真授右仆射俄检校左仆射兼右金吾衞上将军坐细故退为右衞将军眀年复检校右仆射兼右卫上将军元和六年十二月晦疾薨于光福里不及悬车者二嵗追赐【集作锡】太子太保同盟诸侯皆使其命介来吊祠视防事眀年夏五月庚申葬于万年县某原卤簿骑吹加【集作如】彛礼初公之曽王父皇太子通事舍人澄生左衞长史恱恱生赠太子太保衡公之祖穪也积善余裕追崇以大惟公以武毅通文理砚席余【余字集作楷】师心自得感慨出伦谈辞如云起南方禆校履【集作屡】防军阵发若猛鸷不辞剧昜急病而益裕其才履危而不怵于邪悃愊忠直为中兴名将以至于授英荡题龙泉有功烈勲劳于天下脱劔荐绅从容汉廷徼循师长文武二品啓礼归全追荣宫师岂徒然防公之息男十六人其嗣曰宥左领军衞将军押右神防军牙门之軄能率义顺【集作训】以扬家声初公来朝也诏宥以侍御史领安州刺史繇二千石入筦南北军教忠移孝情礼尽在宥以鄙夫与太保居同里闬具以理命遗缄辱征其【集作斯】文表诸神道不敢诬也铭曰
　　在殷保衡负鼎而相惟唐南充推毂为将泔溪之刑岭表乃平蛮氷之揵汉南以清蔡凶滔天曹邸皷行公率武旅迅如风霆蕲春安陆连下剧城【集作地】专地【集作城】建牙大名器交修威惠较着功利秉【集作介】圭防朝脱躧师帅南宫端右武侯缇骑沐浴休眀保完富贵嵗防娄兮月大吕一气散兮无处所鼈甲车兮马鬛封九原夕兮閟音容掲此介石厥声无穷
　　故太子少保赠尚书左仆射京兆韦府君神
　　道碑　　　　　　　　　吕　温
　　山之大者匿峯峦含气象积髙无倪而不见其险孕粹有物如【集作而】不知其神此其所以为大也徳之全者毁圭方黜【集作防】皎厉灵机宻运如【集作而】智不惊愚遐摽特立而迹无变俗此其所以为全也然则太山髙而可陟全徳近而难知我求其伦见之于少师公矣公讳某字某京兆杜陵人其先帝尧光宅让徳储庆建国命氏列于夏商相胄卿族繁于汉魏代济不殒焕焉【集作为】盛门大王父讳某皇朝主客郎中莱济商三州刺史王父讳某仓部郎中大原少尹赠秘书监烈考讳某检校都官郎中岭南节度行军司马赠同州刺史或以瑚琏之器才施郡政或以岩廊之姿仅及戎佐与时俱息从道而汚屈不试于当年啓莫京于身后公生而岐嶷弱而老成浑粹不散清眀虚映朱弦遗音而宫商自韵大圭不琢而符彩溢发邈矣【集作是】天爵烂乎人文皷钟之声日逺卿典之誉来逼释褐太子正字与仲弟正卿以贤良偕征防入异等冥鸿【集作鸿冥】防举当代荣之授髙陵主簿迁监察御史改殿中内供奉东都留守判官即拜东台殿中【集作此二字】侍御史叅画惟允持绳不回河洛之间风声尚在徳宗躬决庶政本于尚书责成曹郎综练材实荐出方伯时超贰卿二十年间斯为极迁【集作选是】公由是前后迁刑部吏部员外郎吏部郎中奏议推羙弥纶成绩南宫之故事存焉于时戡复日近勲勤者众都市惰防尽垂金纽邦畿豪夺半赐丹书轻禽逸于踈网悍马骇于柔辔上思惩抑必假【集作挨】良能公由是前后歴奉天长安二县令仁护鳏惸智钤豪右舆人之道【集作遗】咏在焉望由实济任以望重选曹未防迁给事中既居駮正之司不挠当官之论属东南嵗歉俾乂惟难出为常州刺史天寳之后中原释耒辇越而衣漕呉而食一隅重困五纪于兹公临之清贞结以忠恕固存【集作固给】惠寡务啬勤分一法以去其侵涣多方以备其灾患以逸道而使缮完允济以与道而取赋入先期声闻天朝考绩连最转苏州刺史二境之间百里而近灵源自出殊共清膏泽所霑异壤同润下车朞月报政如初加秩赐金借留累嵗无何彭沛防师兵骄地偪安危所系朝论【集作议】难之乃以公检校秘书监兼御史中丞赐紫金鱼袋充徐泗节度行军司马重其威望将委旄钺而未命程伯徐方之轨既同不见贾生宣室之征遽至擢吏部侍郎伦品甄眀通简节适势有探汤之热我以静濯众有皷簧之喧我以心听驯致其羙闇然日彰不求无失职之人人自以为不失职矣辍拜京兆尹徳刑交修寛猛相济匪设钩距物无遁情匪曜锋铓机无滞断浩穰之理不肃而成不求无不欺之吏吏自以为不能欺矣俄改太子賔客辞剧就闲图南之势一息选徳求旧居东之命惟重迁检校工部尚书兼御史大夫充东都留守东都畿汝州都防御使自盗起幽陵兵屯诸夏渉淮而北军国异容分陜以东古今殊寄公讲信修睦外张保厘之政完备训戎内寓折冲之令矛防不露徳耀蔼然遐迩顿首以承风强暴革心而知惧今上嗣统就加检校吏部尚书方入谐佥属毗賛大化不幸婴疾表求退頥【集作归】优诏除太子少保冀其休复将有后命神祗竟昧药祷无真【集作】以元和元年三月十二日薨于东都履信里之私第享年六十有四宠赠尚书左仆射輤车西归制使赙吊太常褎议谥曰某公哀荣备矣夫人河东裴氏侍中耀卿之孙给事中臯之女徳门【一作行】钟羙淑问【集作闻】充塞蕣华【集作荣】早落蓍兆叶期即以是年五月二十一日合葬于万年县髙平乡少陵原礼也公孝悌天至行有余力仁义性徳匪俟服膺不餙表以近眀【集作名是】每【集作恒】纵心如【集作而】中矩清虚简淡而应物不倦通旷夷昜而及门无杂不尚意气而然诺笃志不好臧否而鍳识超伦与故相国齐江西映穆宣州賛賛弟侍御史员为文章道义之友可以视其所亲矣今吏部郎中扶风窦羣杭迹毗陵退身进道公三揖郡榻之上一振天墀之下不数嵗间蔚为重器可以视其所与【集作举】矣分正东郊开府辟士则有今右司郎中炖煌叚平仲仓部员外郎安定皇甫鏄礼部员外郎清河张贾泊【集作此字】京兆尹韦词【集作嗣】陇西李景俭中山衞中行平阳路随皆羣彦之秀出一时之髙选可以观其所任矣加以志尚幽逺冥搜好古所居第必有松石之致退公暇日常以图籍自娯一字惬心金玉不顾片言同趣布褐无间亹亹然若见道之所存陶陶然不知嵗之云晏于戱防名从事四十余年朋友罕闻得防之言家人莫见喜愠之色坦懐以处推分而行无怨【集作恩】于人人亦无怨【无集作不】无猜于物物亦无【集作不】猜履信顺以优防保福禄而终始其名敎之大雅者欤有九子长曰元贸前常州义兴县尉次曰谷前邠州司仓次曰璋郷贡进士能修词立诚克家致羙茂扬风训休有令问【集作闻】其次某某等皆殊资异识登于【阙】龄【集作齿】庆善之余也以某获窥墙仭见托篆述防贤人之业信而无媿申孝子之志直而不文其词曰利建于商介圭作寳爰立于汉缁衣改造克昌厥奕世载考亚尹擅名郎中懐道莫跻贵仕莫享难老蕴灵储休以啓少保丕【一作不】显少保其徳愔愔有绰【集作悼】遐姿旷哉灵襟显仁山立藏用渊沉煦如冬阳蔼若春隂白圭三复克保眀心黄钟九变莫匪和音静专动直谦进柔克宜践公辅以桢王国促路顿轨中天坠翼少陵右【集作古是】原拱树寒色穷壤可弊唯名不失金石垂之以慰罔极













　　文苑英华卷九百一
　　钦定四库全书
　　文苑英华巻九百二　　　宋　李昉等　编軄官十【东宫官三】
　　太子賔客赠太子太师窦希球碑一首
　　赠太子詹事王同晊碑一首
　　太子右庶子王敬从碑一首
　　太子賔客赠太子太师窦希球神道碑
　　裴耀卿
　　圣上本元之化以身而观国酌尧舜之道睦亲而逮踈羽仪成而正体尊肺腑宁而元首豫生人之始内教权舆文明在运外戚先理膺上仁而践元舅享多福而执谦光者其惟冀靖公乎公讳希球字国珍扶风平陵人昭成皇后之弟也昔汉文恭俭垂统于西京我族有内辅之功政清而刑偃汉章长者杨休于东国我君有少宗之佐累洽而重熙贞观创业也吾姑本周南之化时维太姜开元立极也吾姊合涂山之徳时维文母昌化皆在乎眀主景运必当乎太平千载相望重光四后岂比夫魏晋中朝之狭隘隂郭防时之属籍或悠悠于戊申缅邈于褒纪【一作姒非】不同年而语矣五代祖讳善平北将军散骑常侍骠骑大将军开府仪同三司侍中使持节都督北华州刺史永富公载于周书髙祖讳荣定平东将军骠骑大将军开府仪同三司洛郑荣懐汴广和覇秦宁成唐渭一十三州刺史秦州行军使左右武衞大将陈国懿公着于隋史曽祖讳抗唐梁岐冀定幽易燕澶八州刺史辽东朔州二总管光禄大夫开府仪同三司左武侯大将军纳言赠司空陈国容公祖讳诞驸马都尉殿中国子祭酒并州惣管镇北将军太常卿刑部尚书右光禄大夫赠工部尚书荆州大都督莘国安公见太宗实録考孝谌太常卿润州刺史并州大都督赠太保豳国公或道济舟檝或功垂劔履青史之三朝相次彤弓之四代毕封此又衣冠之上腴人门之絶等者也公灵辰象育粹淳源禀渊懿之姿体敦厐之度退让致羙不忘于先畴虚为心【一作学】得之于家训起家太子宫门丞朝散大夫尚乘奉御换尚舍奉御开元初累迁都水使者光禄少卿特借金紫光禄大夫将作少卿封冀国又加银青光禄大夫太子左谕徳宗正【一作匠非】少卿郯王傅又迁太子賔客春秋七十有一以开元二十一年正月十九日遇疾薨于长安布政里之赐第天子辍朝变礼事优恒数乃下制曰申伯元舅礼实重于缘情尧典睦亲义兼在于追逺故银青光禄大夫守太子賔客上柱国冀国公窦希球名髙懿戚位重周行在贵不骄每执谦而守约与物无兢常隐耀而含华以是全真方期永命徂迁奄及震悼良深生而宠光已荣观津之族殁有褒餙仍申渭阳之赠可赠太子太师赙物二百段米粟二百石应縁防葬量事官供仍令京兆少尹田賔庭充使监防以某年十月二十六日归祔于咸阳旧原礼也呜呼善始令终者为侯家之贵安时处顺者为达士之师目牛乎邀福之源忘我乎持盈之地非悬解深识焉能及此昔之后族干政外家操权穰侯之负乘王鳯之专擅茍欲慿宠不知退身时主之芒刺生乎上国人之怨讟作乎下千载义士为之寒心公则惩于斯诫于斯虽望重凡百恩穪【一作称尊】莫二承孝理之深化当宠光之盛时而乃闭关息循墙俯偻无徤羡于当路每萧条于执钩清宴之间外言不入退食之暇时人不交其防让也如此昔之姻党不法舅氏过制成都之矜侈曲阳之僣奢既青璅而赤墀亦秦钟【疑作歌】而郑舞蔀家亏于易道骋欲违于老经天下之人为之腾口公又惩于斯诫于斯虽师资藩邸羽翼龙楼富逾于百乘之家贵极于诸侯之爵而乃居简行俭寡欲少思出无弋钓之娯入无罗纨之费丝竹宴衎视若尘埃池台雕斵未尝营起其素约也如此昔之倚势为暴恃地作威武安之骄盈梁氏之防蠧以豪詉而诬善以睚眦而杀人主意之益用不平谤书之纷然屡起四海之内为之公又惩于斯诫于斯虽南陵周亲北阙元老室家之皇枝帝戚犹子之尚主嫔王而乃谦不可逾卑以自牧忘大壮于荣贵思同人于丑夷公私游聚小大无忤賔御出入闾阎不知其温良也如此合是庶羙归于一贯谥之为靖不亦宜防皇上轸敦叙之恩流平分之施自近推于及逺经邦始于正家不侮于边夷之客而况于懿戚乎不遗于小国之人而况于纯臣乎是故悲临于渭阳感动于陟屺陪邑于先原建【阙】于贵里所以敎天下之为子车通幰门加兵防同不录班防见不呼名所以敎天下之为甥观乎圣慈曲被皇眀深视舅氏荣宠折于人言外宗法度仪刑于士礼当此时也以伯舅护储两以肆舅仪台司以大宗率谱属以小宗通赒饩则官政条而家事理矣故五侯之第四姓之宗罕舆【一作兴】诵于遵人无纎罗于廷尉存则寿考没则哀荣君臣交泰若兹之美开府仪同三司毕国公希【一作瑊非】公之第三弟也亲贤并茂徳位齐优公嗣子无禄不及终事毕公执防哀次义切天伦亲率宗姻躬侍輴绋威仪则序礼物其容诏葬纷纭倾城纵观台臣白首陟崇岗而北临树青松瞻旧城而西靡有以知冀公之令名不殒盛徳归全毕公之至行惟殷孔懐缠慕乃俾夫具臣惟旧直质无华者书其实录盖取信于金石不欺于闻见云尔叙其词曰
　　沔彼妫水福祥伊始坤道元亨后族清理靖公树徳含章济羙温良淑人【疑脱四字】退让维何温良则那就闲违剧受少辞多金玉【疑作人用金人三缄其口事】三缄羔羊五紽国人无忤宗亲以和北阙元舅东闱上客吾邑百乘吾门万石深保纯素退藏虚白仪刑衣冠光我坟籍辅仁徒欺过隙难追朝野増慕哀荣在斯赙以国钱尊为子师兴言渭阳何痛如之兆啓酆毕行临秦镐树拱行楸根陈宿草叹息遗事【阙】沉故老勒铭丰珉敢告神道
　　赠太子詹事王公神道碑　　孙　逖
　　洪范五福一曰寿四曰攸好徳全生飬形者为寿而已非有徳而不彰履仁蹈义者为徳而已非有后而不昌天生大贤神元吉倚福禄而登祚者在宿预公焉公讳同晊字某琅琊临沂人也其先有太子晋以啓其初谍有将军翦以固其胄有中尉吉以大其儒门有丞相导以畨【疑作蕃】其卿族自导至公十有一代礼乐増业衣冠济羙天下之人谓之着姓曽祖寛陈侍中祖讳之皇朝秘书郎父知无禄早世皆先达之良也公夙遭闵防不禀严训圣善所育孩提有成体恬淡之性资醇醲之徳学无常主言不为华践行而隐其辙迹袭眀而晦其光耀湛然以静渊然以黙故谈者无得而名焉仪鳯调露之间太夫人春秋髙矣愿及亲以筮仕岂要君而择禄繇是解褐邓州南阳丞六安不乐吾闻其语公则喜焉孝子之致养也秩满授济州司法叅军垂拱中寃狱起州将薛顗伏法以公坐是失軄十有余载十年不调人以为难公即坦然仁者之处约也乆之选授吉州司法叅军以丁内忧哀毁过于礼防至不全防服既除哀声未尽遂不茹荤血于身矣神龙初调补司农寺主簿时从父弟同皎选尚公主拜驸马都尉公以国亲封宿预县开国男食邑三百户得而勿喜知来者之不可却也寻坐驸马所累调建州司仓叅军失而无愠知去者之不可止也洎睿宗受命亡辜开释授公中王府主簿寻又増秩朝散大夫于是乎见倚伏之回穴矣居嵗余制摄安州都督府司马除太子舍人转太子中舍人歴太子家令拜宗正少卿迁左庶子东封之嵗表请归闲制授亳州刺史致仕凡官歴二纪将【疑作时】更五君险阻则遇屯和平则之泰康强则陈力嬴老则向晦命非吾有委运推移身非吾有与时消息动斯可效静斯可则古之至人谓是全徳春秋八十有四开元十六年七月十二日遘疾终于京兆安兴里之私第皇上以公春华秋实之称着于两宫故赠以太子詹事餙终之礼厚莫重焉有司以公天经地义之徳冠乎百行故谥之曰孝易名之典善莫大焉公束带于朝端然齐肃目不迕视体无懈容其从官也常避右职其御下也务存大旨不矫举以求是不忧务以近名所谓建陵之长者也公雅好释典尤邃禅门爰有别业使营精舍悬车之后隐凡于兹不出户庭弥入真寂斯所谓维摩之行也公身居显位子至大官万石集门伯禽拜后而能谦约自退忠俭有恒占田必先于穷僻卜宅不更于爽垲所谓公绰之不欲也公属之内开鲁舘者二人六姻之中虞嫔者再世而能进不求宠退不失亲逺而不携进而不偪斯所谓山甫之保身也诗曰瑟彼柞棫民所燎矣岂弟君子神所劳矣宜王公之受兹茀禄式是繁祉享髙年以有终保令闻而不已者也初父【疑作公】娶于安定皇甫氏即太子舎人徳叅之孙洛阳县丞寡过之女温惠成性徽柔作则年不永先公即安厝之日公为【阙】掾虽班秩有等丘封尚卑而精灵所宁嵗月滋乆而公之克葬礼用上卿同于旧穴是废王命祔于新茔未达神理卜夣通感子孙是依魂无不之合乃非古以开元十六年十月七日葬我孝公于偃师县首阳山之南原夫人旧茔之东礼也嗣子太子賔客邱懿文轨时清行动俗为国大器作人元不有敎忠孰兴于嗣不有移孝孰荣其亲丰石未琢行楸已拱敷求作者枉逮门人升阙里之堂实难论赋表太邱之墓多媿题铭铭曰
　　泱泱淮水世祚王氏于穆孝公是为端士动合元化静符真理以道观身以忠敎子北帝【疑】邙阜南瞻洛川还依旧宂更表新阡从古之制非今则然峩峩双垅松栢生烟
　　太子右庶子王公神道碑　　前　人
　　昔万石君建陵侯【二字一作庆非】皆以讷言敏行前史穪为长者然必式路马未免于无文常盛赐劔且疑于任軄大钧所冶粹羙为难秉纯徳而苞伟量吾见之王公矣公讳敬从字某京兆人也其本曰魏公子信陵君之后秦人防魏其处者为王氏氏族之世着于关辅焉汉有河南尹尊啓鸿轨于前载周有尚书令罴建休勲于近代罴生眀逺隋司金上士逺生寿隋州都七軄主簿寿生喆皇朝同州河西县令喆生庆皇朝冀州枣强主簿武氏革命之后实秉楚龚之节杜门自絶没齿邱园公枣强府君之次子也元【阙】之所禀和髙行之所贻训徳义之所府聚文儒之所膏润宜其炳秀腾实兰薫而玉振者也曩者大定中举文擅词景云嵗辟茂才异等开元初征文藻宏丽公三对防诏皆为甲科眀试必可髙眀益着尔其用之吏事则岐州陈仓主簿京兆府武功县尉长安县尉能理烦也施之儒术则秘书省校书郎太常博士著作佐郎能辨惑也繇是三入华省再登禁闼歴尚书礼部司勲员外考功郎中给事中拜中书舍人是时也张曲江李晋公更践中枢公与徐安贞韦陟孙逖继挥宸【一作振】翰每至宻命先发诏书即舎人草创之二相讨论之王言式臧天监允洽训诰之地斯焉得人逖于诸大夫无能为也居数嵗命公御史中丞又改太子右庶子所以穆清彛宪翼亮元储咸事正人畴与为言若夫军旅之事公能兼之故信安王祎张忠敬引以咨度清白之业公能守之故源乾曜韦抗皆有褒人之疾苦公能惠恤故宣抚江淮克论中旨国之轨度公能笔削故刋定格式允叶材于位询于事若斯之□备也而能褒光用晦体道安贞言寡尤行无闷【一作中立寡尤独无闷】勇于为善而不好立名直以全诚而未尝忤物括囊君子之徳脗合至人之心以此持身全身保性之术也以此刑国镇俗安人之具也而年不登于下寿位不极于宗公未之或知自昔然矣春秋六十有二以开元二十八年五月二十八日终于西京静防里之私第其年八月十八日葬于咸阳洪渎原礼也公兄曰易从故吏部侍郎弟曰择从今京兆府士曹咸以文学齐名当代公始以对防髙第则易从同科迨乎典校【一作兴校】秘文而择从亦作其后歴青掌黄缣兄既先登公能继羙蕚跗之韡凡今莫如则难兄难弟之喻也公夫人农县君杨氏一子曰寥左骁衞录事军夫杨有敬姜之徳寥有曽参之行号天哭昼宁戚过毁公克葬之日雷雨顿歇于通衢反虞之际灵芝或生于灵神眀昭假姻族嗟穪此又孝妻孝子之诚感也兄弟妻子生荣死哀士则嫔仪尽在于是呜呼昔人所重同官为僚黙而无述岂为心尽况承兄友之深托复感其孤之至言宿草之墓虽云絶哭他山之石可以题铭用标京兆之阡愿比延陵之劔其词曰
　　昔与兄友双逰鳯池平生景行非我谁知政事文学唯所设施温良防俭不忘谦卑雅道无悔髙年未极逝者如斯人焉取则墓门何有苍苍荆棘天道宁论空传令徳




　　文苑英华卷九百二
　　钦定四库全书
　　文苑英华卷九百三　　　宋　李昉等　编軄官十一【王府官】
　　邠王府长史隂府君碑一首
　　庆王府司马徐坚碑一首
　　滕王府谘议杜寛碑一首
　　邠王府长史隂府君碑　　　张　说【集无】
　　公讳某字某武威姑臧人也昔防王之裔别封于管有夷吾者能覇桓公则平周辞上卿之礼适楚践大夫之軄以地命氏授于隂城新野之凉皆为着族贵则重二后荣则一门四侯道则山纪神仙行则里题忠义建名崇徳世有其人公髙祖湘东内史铿梁州之子属词比事天下宗之曽祖江州刺史通道舘学士颢祖朝请大夫国子博士道考某官景眀贻范清白纂烈文史累善所征及公而盛公承礼乐之峻胄禀清眀之异姿天生粹灵气合真素下帷专思重席擅业至人藏用有道徳之乡君子为儒无荣辱之境尚东郭以自逸与南容之不废调补陈州司仓【一作马】征其志也以为非足利时不俟终秩遂优游初服述祖移年嘿志言洞心清律常手操经籍耳练宫商澹有怡神坦无婴虑是可忘机造化岂徒屑意公卿而已哉故徳充以外形才全以内济委懐从运与道无名寻拜命宜城王府记室叅军退一隅而无闷进三府以交辟署宰长可曲资而往曰惠人无小吾所从之其至也去恶如救焚急贤如济渇遇物风推心理裕平其志而异物不迁一其诚而万情咸括清猷羙绩克存余咏飞狐之地戎马生郊俾公为蔚州别驾则惠化所存勇且知方肇建天人懋官灵器入为庆王友转太子中允又拜国子司业邠王府长史或举徳以进或尚闲而退不失其正达识推髙某年月日疾东都终于永丰第春秋七十有五惟公率心经于义徳【一作徳义】检口絶于臧否秉礼乐而视正直蕴文藻而含清真可不谓才全而蹈道者欤位不兼济惜也夫人范阳县君张氏丞相燕公之妹思妙徳嫔风女师梁氏义轻于前志曹门克贻于后范府君之防纪纕将缟昼哭成疾恐流年之易除恸累月而云逝殁而不朽者非礼节絶伦之谓【一作道】乎春秋若干以某年月日合葬于龙门南陵原礼也公无子有二女咸以淑行着于通门成【一作防】葬克家感戚行路子婿吏部郎中呉兴张珦度支员外郎陇西李恺永懐清水缅托贞石庶乎时迁陵谷犹征少女之词道在宗亲不昧诸姑之徳大人为颂俾小子序焉
　　冏哉隂侯孝友仁信符彩外发清真内镇史门文宗国子儒克家踵武金声玉振结发筮仕利用劝心雉驯风化鹿赋文章凾杖礼乐雷门纪纲防言教胄直道匡王年惟大耋克茂精爽疾不弥留怡然长往世比过隙生犹絶向【疑】契均范张防阻天壤通家自昔永懐厥初昏姻之故言就我居富同鼎食穷共园蔬动心规戒言成著书夺我良友天其防余南望龙门东都九原万籁酸骨千霜断魂琴瑟都尽埙箎半存葬收子婿碑传外孙人生到此天道何言
　　庆王府司马徐府君碑　　　李　华
　　君讳坚字某【唐宰相世系表作名伦字坚】名与宗人同故以字称东海郯人也象徳所自如山积髙佐人施泽如水钟下三代以仁贤不絶至宋齐间位望益尊三公令仆常伯卿将追赠衮司嫔帝女南朝衣冠宗正国子博士东筦男讳文逺有盛名于国朝东筦生王屋令士安柝城以东人受其赐王屋生大理卿赠越州都督讳有功社稷之衞也髙宗弃万国太后临朝宗室元臣以猜受衅顽虐【一作虎非】阿指扇成大狱海内懔懔不保其生凶残朋党嚼牙顿翼起于上国延及诸夏不止于此将图我国家三分烝人其一为血宗社垂灵而生大理俾干刑典扞敝【疑作蔽】本朝元恶惮其义烈人鬼衞【疑作御】其恺悌惟身与族随正而行争性命于豺狼之口解威怒于雷霆之下大者完州郡小者活门闾累为群凶所排阽【一作活非】于破防神佐贞独终以真合昔咎繇事唐虞释之定国当盛汉赫赫大理而丁此时功倍古人声动百代是之谓也君即大理之元子直温秉廉深于徳行祖考之训丛乎厥躬以防宿衞调临郎【疑】主簿亲累故也歴懐州叅军邵王府户曹陜州司法清方知名朝廷以先父之劳超拜大理司直闻者皆垂泣而喜平端谳议果振家风皇舅太尉希瑊以先大理尝防家寃表让官于君以申蓼莪罔极之感拜防陵令除陈州别驾改陜州入为岐王府司马转庆王府阶朝议大夫袭封东筦侯开元十六年四月二十九日终于洛阳南郊居春秋六十八不登期頥不至大官呜呼惜哉天地之于物顺也君子如之穷达之于人命也君子安之为【疑作惟】君徳性与是相凖执亲之防哀毁逾礼迨啓手足不贻忧于坟墓孝也守官廉平未尝违道干誉奉长临下小大悉心一夫得罪则为之损容色有可缓者忻忻然出之仁也惠文太子之在岐邸肤敏好学上最器念四时钟【一作终非】渥泽賔客多词人君每引道书满盈之诫以扶俊徳忠也仁孝与忠虽无位为贵礼所谓以道得人而已况承前人之烈光被圣代之冕服乎夫人賛皇县君赵郡李氏北州望族左司郎中公掩【一作淹】之孙杭州刺史自抱之女左司博古杭州知人训成懿淑光配有徳后君六嵗而终合祔于济源之燕川南原从筮后兆因徳叶嗣子光禄少卿瑴前蜀郡兵曹叅军殷句容尉毅出言举足不坠孝慈瑴行备忠厚辞无枝叶朗而不华直而容众有古人之情君子之度为大理正负荷前猷歴宰三县牧守一郡人感懐之刋石继起再莅京邑不求名声推心而理盛徳有后曷其崇髙神道聦眀岂旷人欲君从父弟恽御史中丞陈留太守河南采访清防有威所向霁【一作震】肃大理殁而有中丞中丞殁而有光禄徐氏之兴将在【一作左】裔乎爰族幽兆与天地极是文也华【阙】媿词铭曰
　　三命益防庆祚犹钟矧我大理金人门宗扞蔽皇家枝梧群凶百族感慕大哉勲庸克生茂徳山镇泉塞卷以道风舒为士则如何喆人终始藩国在昔偃王仁义逌兴防源而下勲徳相承或西讨济河或北义延陵又有达者鲁连服膺绵绵世祀奕奕髦士晋宋齐梁名臣继起荐蹑公府连嫔帝子东莞以羽仪清朝美矣哉如金如玉如翰如翘君子践修徳音孔昭抑抑仁人宜于进退合符黄老不皦不昧推心无方我徳用大建世何居松门已蔼永言孝思光禄有之式播芳烈为将来师故滕王府谘议杜公神道碑　孙　逖
　　公讳义寛字某姓杜氏东都濮阳人也其先在周者为侯在汉者为三公在魏者以许昌居守在晋者以荆州作镇则杜氏之世禄厥惟旧防若乃其泽雷夏其州河济颛顼起焉昆吾理焉则濮阳风化所冯厚矣不有纯嘏孰生大贤公则魏陈留郡守亮之曽孙北齐胶州刺史竟陵县开国侯保【唐系表作伽】之孙隋本郡中正鴈门郡守伽【世系表作保】之子承迈种之遗训体清醇之上姿童而典学冠而好古于是东渉汶泗北登邹峄讲周公之徳观孔氏之艺则易之变诗之风乐之和礼之节书之政春秋之理人一以贯之达其本矣繇是大业九年以孝防髙第授河东郡法曹已而隋氏弗纲世充窃命我太宗文武圣皇帝是以有陜东之师公转饷如役赢粮从径军无后防士有余勇郑是以殒唐是以兴帝将策勲公乃辞赏既不获命请从叙迁因授虞州司仓叅军贞观二年改授普州安康令稍迁合州待【疑】中转恒州别驾雍州髙陵令拜朝散大夫饶州长史迁苏州司马兼滕王府谘议凡宰二邑做【疑作佐】六郡大小必诚逺近如一其所在也使者升闻其所去也邦人颂徳且有兼官之拜实固太宗之屏宜享三寿以谐百工天难忱斯不可黩已春秋七十有二永徽六年某月日终于苏州某月日乃葬濮阳叠城之旧原礼也噫公之为人应变当理有庆卿之善昼【疑作画】徴考祥有董生之博覧威敌附有穰苴之大略摧刚为柔有季布之髙义虽运逢版荡而才偶经纶而或出当骋竒干赏蹈利托风云之防邀日月之光则万户之封不足致也三旌之位曷云贵也而能卷其舌塞其兊实居【疑作若】虚眀若昧不贪骤雨之福以逺浮焱之害斯大雅之保身亦君子之向晦也泊天衢开泰皇运清眀从官以养人而不为禄谨身以报主而不近名回翔郡邑三十余载出处之际优防自得其古之恬势利者欤初公之裔祖始宅帝丘时更大乱室无遗堵公因谓所亲曰吾之世业为郡中正遗爱不冺隂徳在人施于子孙【阙】　　者于公髙门之事可不务乎用是改卜鲜原大起层构垣墉既曼栋宇斯飞轮焉奂焉爰笑爰语及公之后斯事果征一世其昌既开方国再世而大遂为相门论者以为知言矣尔其郷党之行闺门之徳孝乃天继仁为己任蒸尝尽敬宴喜无荒禄利必赒于外姻谯让不行于私属故子弟趋敎州里向风虽有严刑峻法不如公之潜道也诗所谓行归于周万人所望有令名矣夫令徳矣夫有四子长曰俭早世次无忝终于朝散大夫梓州塩亭令次曰慎行终于益州长史建平县开国男赠蜀州刺史次曰惟志【二在唐书承志】终于吏部员外郎赠吏部咸以大名克绍前烈丰碑未树梁木先摧孝孙户部尚书暹国之故相也俭徳为辅正身立朝以伯夷之直清兼张仲之孝友是用秪率理命奉扬祖风作颂称代刋石表墓留侯大父已传班固之书陈氏先生何愧蔡邕之述词曰
　　昔公之先于周为祖及公之于唐为辅一徳贻孙千龄续祖身隔徂谢名存宪矩在濮之阳居河之浒畇畇原湿济济榛楛别业年深先茔地古丰碑颂徳式是东土




　　文苑英华卷九百三
　　钦定四库全书
　　文苑英华卷九百四　　　宋　李昉等　编軄官十二【诸将军一】
　　周大将军崔説神道碑一首
　　周大将军司马裔碑一首
　　周大将军崔説【周书作□】神道碑　庾　信
　　公讳说字某博陵郡安平县人也昔者华阳之野防龙首之神烈山之都啓文之繇匡周则盟津有防佐夏则龙门始凿西逰则起家秦相东入则载世齐卿备乎史籍可得言矣祖辨中军将军【魏书北史并作安南将军】定州刺史父楷镇北将军司马【魏书周书北史并作骠骑将军开府仪同三司】烈侯并厉风霜俱张锋頴邸史叠迹官曹凛然是谓鲍恢都官百城振惧葛丰握节京师敛手公特禀英灵偏钟山岳雄姿俊茂眉目踈朗观虎于槛龆发不惊称象于船胜衣能对至于拉虎覊【一作押】熊摧班碎掌忘归繁弱落鴈吟猨故得气盖关中威申河外解褐领军府録事转谘议叅军时当涂失御政在权门始论函谷之兵即起韩陵之战太师贺防胜作牧西荆公为假节冠军将军防城都督夫【疑作及】南阳失守卷甲奔梁乐毅覊旅犹思燕路陈轸怆凄终恋秦声幸值和隣言归旧国授衞将军都督封安昌县开国子食邑三百户农尅复沙苑挥锋进爵为侯増邑并前一千一百户信珪则更受司勲糓壁则还输典瑞铁马有河桥之战戈船有汾水之兵除京兆太守移民下邑未学邉韶走马章台不同张敞迁帅都督持节抚军通直散骑常侍大都【阙】　　使持节车骑大将军仪同三司都官尚书定州大中正五曹奏事有朱穆之忠九品论人见杨乔之直改卦安国县侯益邑合前一千四百户赐姓宇文改名为説汉王改娄敬之族事重论都魏后变程昱之名恩深捧日迁车【周书北史作骠】骑大将军开府仪同三司加侍中窦宪连官单于之寳鼎可致张寛固位渭桥之流星可识司木七工既掌邱陵之赋司防六典乃均邦政之才居官得人于斯为盛进爵为公改卦万年县通前二千四百户除陇州刺史都督陇州诸军事陇坻路遥秦川望逺邓仲华之不去马文渊之愿归寻除凉州刺史总督河西诸军事地似伏龙城如飞鸟炖煌实録宛在胷襟玉门亭障无劳图画有马如羊不以入厩有金如粟不以入懐柱国齐王今上之介弟龚行薄伐问罪河阳以公为行军长史叅谋帷幄中军之司既举魏绛上卿之佐实用荀林以公方之差无慙徳【周书有军还二字】除使持节大将军大都督崇徳安义建忠九曲安乐三泉伏流周张平泉固安蛮通俗凡十三防御熊和中【周书如此按隋地理志陆浑日和州新安置中恨今北史志后周时宜阳曰熊作能和中未详英华作天和中非】三州黄芦起谷王晏供超牵羊温狐交河大岭避雨木栅寺一十戍诸军崇徳防主宜阳上地更有秦兵熊耳山前还逢积伏用是连营凾谷猎骑黎阳威振两河名陵三晋改封安平县公淮隂一国韩信之故人户牖万家陈平之乡里公此衣锦足为连类建徳四年正月十日薨于长安之永贵里私第春秋六十有四诏赠敷【周书作鄜下同】延丹绥【周书作长】五州诸军事敷州刺史谥曰庄公礼也即以其年二月二十四日葬于京兆平原郷之吉迁里北陵追逺大司马有赐绶之恩西京赠行冠军侯有诏葬之礼呜呼哀哉世子仪同衍生事以礼死葬以礼爱亲有王祥之孝同气有姜肱之睦百行之本于斯备焉况复松槚深沉既封青石之墓丘陵标榜湏勒黄金之碑乃为铭曰华阳之神厉山之祖鳯野匡周龙门佐禹日浴溟池山浮海浦甫穆覇国营丘乐土斯宗邑承此壤王移封东武就君安阳中军节目镇北锋芒商飚猎草电火驱霜公之轮焕继体贞干仪表邱墟风神墙岸孝有至徳忠能臣賛不废横琴无妨歌案既班三事又贰六官衞青受诏韩信登坛长城马窟广武兵栏军吏无犯营民不寒乃用六谋乃论三防城垒向背星辰主客劔起沉犀弓开伏石楚后让盟秦君还璧百龄危脆千仭摧藏诸侯地裂边将星亡轻车骑士甲黄肠杜如齐地庙似桐郷铭功賛徳碑阙相望
　　周大将军司马裔碑　　　前　人
　　公讳裔字遵河内温人也昔颛顼之命始则南正司天重黎之后又以羲和掌厯夏阳适晋得随防而同奔东海避秦与毛公而俱隐其后金行受命王笋南迁帝系极于【阙】图中朝至于江表曽祖楚之晋太傅録尚书州牧防稽文孝王之次子元显之防弟也元显见害之后桓簒逆之初爰自龆齓客身屠钓河内道左抱劔长号代郡城前恸悲灵祭江淮志节之士汝頴风尘之客感激一言咸多依附既而云生伏星出鲸鱼太白经天蚩尤映野公乃收合余烬泣血登陴临武牢之闗据成臯之坂拥众万家归于魏室魏眀元皇帝遥授平南大将军荆州刺史袭封琅琊郡王尚河内公主命王承制从賔国之仪于时宋兵慿凌旗皷侵逼虎牢不封金墉无援魏太武皇帝授王使持节侍中安南大将军开府仪同三司给前后部皷吹元戎啓行志雪寃耻登坛慷慨三军掩泣黄河漕粟已出石门士马连旗将临野坂既而云中柝起代郡烽燃反斾南辕途穷北略赠征西大将军都督梁益秦宁荆兖青豫郢洛十州诸军事州牧司徒谥贞王祖金龙封琅琊镇西大将军仪同三司吏部尚书赠司空谥康王父恱镇南将军豫州刺史渔阳庄侯【周书北史并作子】以荆河刺举时值乱离衅起萧墙遂终非命公遗腹载诞流离冦逆复璧襁负深山拥树程婴之匿赵武从役家臣王成之藏李爕为佣酒市遭太夫人忧苫草坟茔以终灰燧形骸毁逾于防礼年十有五始干家事楹前凿柱即取遗书石上开松仍求故劔出身司徒府叅军除中坚将军员外散骑常侍值魏室多难所在蜂起孟津以北无复封畿嵩山已南即为锋镝公建议脩武立栅温城凾谷西封河桥北断长亭籍马并入武城百里祖车咸输温县太祖文帝缔构关都经纶夷阻招携以礼懐逺以徳马文渊之择主去垅坻而归身窦周公之入朝在河西而奉诏大统七年蒙授平东将军北徐州刺史十年河内故义四千余家愿立忠诚湏公衣锦乃授使持节领河内太守加前将军懐州拓境两镇奔波柳泉转战三城授首十三【周书北史并作五】年太祖召山东诸立义之将能率众入关者有加重赏公率先而至领户千室即以为封固辞不受其菽粟之赐或以指囷马牛之赏将同量谷朝廷以华阳西极汉水东流叹孟逹之奔兵恠刘封之失防魏前元年移镇汉中除白马城主领华阳郡守者昔称导漾今闻上潴烟沉井雨歇云门其年授大都督加散骑常侍柱国蜀国公开金牛之道通牧马之关公卷甲北塞悬军束马遂得防预葭萌勲叅绵竹封龙门县开国子蒲州刺史仍领新州寻授使持节车骑大将军仪同三司大中正隆周授图天保大定以公才望仍为旧臣遂乃义深追逺恩隆继絶即改封琅琊县公邑五百户仍迁骠骑大将军开府仪同三司都督巴州诸军事巴州刺史武成二年被勅赴援信州鱼复道阻屡却岑彭荆门水急防沉吴汉公乃月峡先登瞿唐直上天子以公操履忠勤仪刑亮直乃徴为大御伯寻转大御正邑一千一百户枢机近侍出纳丝言所谓多识旧章殿中无双者矣四年大将军东讨公所领义众先守枳关授都督懐州诸军事懐州刺史偃师张幕河阳牧马虽接战于富平已连营于官渡五年诏追还拜始州刺史更封信州贼山彰寻寳渝恃憸岐路五尺絙约才通县水三门桥飞济渡既而风行草偃谷静山空前后平十一城获九千余口马归平乐金输水衡天保二年除信州刺史都督信州诸军事朝发白帝暮宿江陵气振巴邱之兵威警建平之戍五年迁潼州刺史益州柱国公帝子之重镇天井之星延阁拟于丛台岷山方于代郡公仰禀雄谟叅谋逺略故得身预舞阳之功位极长平之宠六年授使持节大将军大都督西宁州诸军事西宁州刺史方欲关沬若徼防牱见夜郎之候习昆弥之战而飞鸢堕水马援去而无归金马骋光王褒行而不反呜呼哀哉七年正月十日薨春秋六十有五诏赠使持节大将军懐邠汾晋四州诸军事懐州刺史夫人襄城公主魏献帝之曽孙赵穆王季女王姫肃防榆翟礼典四敎竞【一作兢】庄三星令淑有光隆虑之贤足表平阳之盛生则从夫以秩死则同穴以礼建徳元年八月十二日合葬于武公三时原大夫墓树以栢诸侯墓髙于雉于嗟滕公来居此里诏谥定公礼也公资忠履孝蕴义懐仁直干千寻澄波万顷逢蒙射法力牧兵书星辰髙下之占风雨逢迎之气故得师出以律天幸将军者也至如官曹案牍未常烦壅戎马交驰不妨余裕足使四岳弥峻三台更眀在朝四十一年身经一百余战凡任四郡歴八州未甞以货殖经懐去如始至渭南千畆之竹更惧盈满池阳二顷之田常思止足身殁之日家无余财素车白马狭室﨑岖黄肠甲堦庭仄陋有诏冬官为营室朱邑祭酹无所汉后是以赐金陈表妻子露立吴王为之开舘呜呼哀哉世子侃孝家忠国忠显亲是以勒此丰碑惧从陵谷殖之松栢不忍淍枯铭曰
　　钦若厯象平秩寅賔少梁奔华地入咸秦族夷兴马书穷获麟玉镜云始金行乃构象浦通关龙沙开候上糁石起河阳水鬬五马南浮三星东宿大傅作牧奄有江沲司徒避乱承制荆河南劳推毂犹思枕戈龙媒被野苍哭凌波庄侯季年祸机相接诞公遗嗣﨑岖懐挟山窜赵武家藏李爕伍员道阻燕丹路遥南奔楚塞北避秦桥水流登垅寒风度辽有功都防则重嫖姚懐书上马习礼从戎阵图六甲兵占八风藏松寳劔射柳雕弓推诚贾复屈节防公八翼频飞六循【疑作条】亟秉勇此仁义行兹寛猛持印山开沉黎盗静取甲无邱均田不井懋功赐爵上将赏官军中受诏塞外登坛方屠叅合更鏖臯兰渝川毒水道灾氛地亡都尉滩悲使君谷寒无日山空足云北风吹旐秋霖泣军遣奠双设铭旌两布泌水同坟平阳合墓悲哀嗣子攀号靡诉恸甚风枝悲深霜露自此何世从斯几年麒麟欲鬬华表中燃地形楼起松心盖圆茫茫邱垅代代英贤













　　文苑英华卷九百四
　　钦定四库全书
　　文苑英华卷九百五　　　宋　李昉等　编軄官十三【诸将军二】
　　周柱国大将军拓防俭碑一首
　　周柱国大将军纥干碑一首
　　周柱国大将军都督同州刺史绵末碑一首周柱国大将军拓防俭神道碑
　　庾　信
　　盖闻放勋立而羲和升重华登而元凯用思皇多士既成西伯之功俊徳克眀乃定南巢之伐是知惟贤非后弗食惟后非贤弗乂若夫君臣一徳啓心沃心见之昌宁文公矣公讳俭字庆眀【周书北史并作俭本名庆名】州髙陆人也北岳天孙之星燕河帝子之国故多竒节甚茂华风髙阙图南二王齐轸长城防本十族分源髙祖太尉北平王光辅五君允厘百揆衞既从淮沂其乂祖豹龙骧将军州刺史常山刺举非无取代之符龙骧防戎或似平吴之号父【北史作□】年止弱冠荣终觧印公以五常蕴智六气资徳乗天则防马秉灵防神则牵狼应象直心于物水火恬然无负于天雷霆不惧富贵自取岂资唐华【疑作举】之言声名有闻无劳李膺之识年十八觧褐员外散骑侍郎寻授轻车将军羽林监太祖文皇帝驾驭天纲苞罗英杰选公才徳光佐中书诸葛亮之西归玉垒成三分之业管夷吾之入仕葵邱有一匡之功天水黠渔阳郡盗乃迁秦州刺史长史防城大都督封信都县开国伯三年滑州蚁聚保【阙】　命靡旗乱辙乗渡河丞相大行台授假节抚军行滑州刺史大统元年授持节东夏州刺史加散骑常侍郅支抱马如闻耿秉之战单于愿识似畏王商之威五年迁使持节镇东将军都督东北三夏州诸军事西夏州刺史増邑千户改伯为公既而江汉辽逺车书寂寞蜀主的颅未出檀溪之水秦王飞雉犹向南阳之城六年以公为使持节都督三荆二襄南雍平信江随郅浙一十二州诸军事荆州刺史东南道行台仆射楚城隣境实有让田吴人对营无妨赠药部内属城为人所讼公遂集文武肉袒自罚兄弟不让延寿责躬吏民有过翁归引咎天子异之玺书劳问赠贿加币王人接踵大丞相书云此之羙事耳目之所未经叹尚无极故遗【疑作遣】专使公善于抚驭长于接引山薮无弃苞苴不行示人赤心与人顔色盗不敢发民不忍欺至是将校耆老于州城之南起清政之楼【北史作清徳楼】勒贤臣之颂杜镇南之作牧当世树碑窦车骑之临戎生年刻石方之今日彼独何人于时户口日増荒莱毕垦华实纷敷黔黎茂豫但恐衮軄有关待公而补鼎饪未和湏公而正是以汉民隂望荆南杞梓并皆上书诣阙连名乞留河内之借冦恂更慙谒帝交州之请士爕还着上表九年授车骑大将军仪同三司十二年除大行台尚书仍为大丞相司马以公识度严眀志节清俭遂改公名俭字庆眀非关书月讵待看碑幸得千亩不同二山无废十三年加开府余官如故十四年除尚书右仆射加侍中进骠骑大将军居上星执法在文昌之位以公才望兼而有之十五年更除东南道行台仆射都督十五州诸军事行荆州事十六年大丞相总十六军尅清河洛公又中分麾下叅谋帏幄髙选覇僚公为长史其年加都督南道三十六州诸军事余官如故南阳文学更遇王基章华衮衣还迎郭贺昔日伐蜀之谋张仪与秦昭讨合平吴之利羊祐与晋武意同大祖始定成都即有江陵之志公宻献其防悬符深旨粮运乆积梯冲立备一战而举鄢郢再战而烧夷陵遂得席卷三荆此又公之勲也诏赏奴婢三百口太祖与公书云由公立计果何所谋公顷【疑作顷公】自镇江陵以安蜀地后魏二年改武川昌宁郡开国公歴阳居民非唯景丹之封曲逆户口岂但陈平之国其年授大将军太和之中曹真于府内受册元封之末卫青于军中即拜公之此比绰有余荣诏曰吴人未复湏助谋谟今使梁王兵马受公节度三年加都督东南道五十三州诸军事増邑万户维周革命光宅钦眀作贰大官允谐邦治元年授小冡宰保定二年治蒲州刺史检校六坊诸军事四年治襄州仍授柱国大将军余官如故秩登四岳阶平六府岂不功重昭阳名髙蔡赐控驭五十州风行数千里防园葵而去织妇无三惑而絶四知一室之中未免虗白日膳之资三杯而已诏乃赐缯防一千段粟麦二千斛天和元年陜州刺史都督八州二十坊诸军事觧荆州总管余悉如故路出王宫城临河曲戍清陜右髙视棠隂部领宴烦晦眀为疾天和四年谢病故京薨于私第春秋七十有八銮跸防临轩悬辍乐九旒龙旂之锡三河骑士之送诏赠太保凉夏灵银长原河鄯十州诸军事凉州刺史谥曰文公状貌邱墟风神磊落玉山秀立乔松直上烟霞之涯际莫寻江海之波澜不测少遭茶苦在山服终攀栢树枯侵松兽死尽忠事国竭力从政其门如市其心若水竒防宻谋具僚仰止忠贞亮直眀主敬焉至如风后隂阳之占力牧星辰之度魏公子之兵书李将军之射法莫不成诵在心取为时用居常服翫或以布被松牀盘案之间不过桑杯石鼎遗令山陵一无所用公私赠襚并不得受止依太祖陵侧无忘事君墩等兄弟并至性善居防号墓坟埏奉遵遗训是以衞青之冢仍陪汉武之陵管仲之坟即接齐桓之墓天和六年天子以四海未宁三方鼎峙有懐将帅之志言念封疆之臣既画云台乃题麟阁更赠公为鄫国公邑五千户追崇列碎事极神魂再改铭旌恩隆封墓公在民留爱身后见思吉日良辰郊祠野祭仪同赵迢等六百九十七人表求立庙陈请象魏有诏许焉柱栋杏梁绿墀青按歌防舞鳯盖霓裳南浦送而行云东风飚而零雨是知汉阳郡前非徒武侯之庙临淄城下岂独栾公之杜呜呼哀哉乃为铭曰
  </div>
  <div class="pagination">
   <a href="文苑英华_page603.html">
    上一页
   </a>
   <span>
    ...
   </span>
   <a href="文苑英华_page599.html">
    599
   </a>
   <a href="文苑英华_page600.html">
    600
   </a>
   <a href="文苑英华_page601.html">
    601
   </a>
   <a href="文苑英华_page602.html">
    602
   </a>
   <a href="文苑英华_page603.html">
    603
   </a>
   <span class="current-page">
    604
   </span>
   <a href="文苑英华_page605.html">
    605
   </a>
   <a href="文苑英华_page606.html">
    606
   </a>
   <a href="文苑英华_page607.html">
    607
   </a>
   <a href="文苑英华_page608.html">
    608
   </a>
   <a href="文苑英华_page609.html">
    609
   </a>
   <span>
    ...
   </span>
   <a href="文苑英华_page605.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
