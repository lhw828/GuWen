<!DOCTYPE html>
<html>
<head>
    <meta charset="UTF-8">
    <title>全唐文 - 第 97 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 97 页/共 603 页</h1>
    <div class="content">    自豫章公主薨逝，陛下久著素服，群情悚栗，咸不自宁。臣闻古之王者，绝於期服，此乃前书典礼，列代旧章。陛下发上圣之慈，深下流之恸，素服以来，遂经旬月，悼往之义，足为加隆。伏愿割无已之痛，从先王之礼，改御常服，以副群下之心。臣滥蒙重任，不敢寝默。
    ○辨权万纪劾房元龄王考官不平疏
    元龄、王，俱是国家重臣，并以忠正任使，其所考者既多，或一两人不当，祗是见有左右，终非心有阿私。若即推绳，不相信任，此事便不可信，何以堪当重委？假令错谬有实，未足亏损国家，穷鞫若虚，失委大臣之体。且万纪每日常在考堂，必有乖违，足得论正，当时鉴见，一无陈说，身不得考，方始纠弹。徒发上嗔怒，非是诚心为国。无益於上，有损於下。所惜伤於政体，不敢有所阿党。
    ○谏西行诸将不得上考疏
    臣闻采尺璧者，弃其微瑕；录大功者，不论细过。西行诸将，虽无大功，君集、万均，克平寇乱，不辱国命，跋涉艰阻，来往二年，考其勤劳，与在家者不异，即使人无怨ゥ，亦不可劝勉将来。臣愚以谓西行诸将，君集、万均已外，五品已上。有功勋无罪殿者，其考请更斟酌，匪惟一事得所，足以劝後人也。
    ○答太宗手诏疏
    帝王所重，在乎定君臣，明父子，正夫妇。三者不乱，然後内外安宁。比见弟子陵师，奴婢忽主，下多轻上，皆有为而来，渐不可长。又帝王大如天地，信如四时。诸葛亮小国之臣，犹能开诚心，布公道。今之为政，未能平心，亦亏公道。心所爱，则虽僻不以为非；心所嫌，则虽正不以为是。今每发言，常疾私相请托，或至小事，自所未免，上为下效，理必然也。
    ○理狱听谏疏
    臣闻道德之厚，莫尚於轩唐；仁义之隆，莫彰於舜禹。欲继轩唐之风，将追舜禹之迹，必镇之以道德，宏之以仁义，举善而任之，择善而从之。不择善任能，而委之欲吏，既无远度，必失大体。惟奉三尺之律，以绳四海之人，欲求垂拱无为，不可得也。故圣哲君临，移风易俗，不资严刑峻法，在仁义而已。故非仁无以广施，非义无以正身。惠下以仁，正身以义，则其政不严而理，其教不肃而成矣。然则仁义理之本也，刑罚理之末也。为理之有刑罚，犹执御之有鞭策也。人皆从化，而刑罚无所施；马尽其力，则有鞭策无所用。由此言之，刑罚不可致理，亦已明矣。故《潜夫论》曰：“人君之理，莫大於道德教化也。”民有性有情，有化有俗。情性者，心也本也；俗化者，行也末也。是以上君抚世，先其本而後其末，顺其心而履其行，心情苟正，则奸慝无所生，邪意无所载矣。是故上圣无不务理民心，故曰听讼吾犹人也，必也使无讼乎？道之以礼，务厚其性而泯其情。民相爱，则无相伤害之意。动思义，则无畜奸邪之心。若此非律令所理也，此乃教化之所致也。圣人甚尊德礼而卑刑罚，故舜先敕契以敬敷五教，而後任咎繇以汉五刑也。
    凡立法者，非以司民短而诛过误也，乃以防奸恶而救祸患，检淫邪而内正道。民蒙善化，则人有士君子之心。被恶政，则人有怀奸乱之虑。故善化之养民，犹工之为麴豉也。六合之民，犹一荫也，黔首之属，犹{艹豆}麦也，变化云为，枉将者耳。遭良吏，则怀忠信而履仁厚；遇恶吏，则怀奸邪而行浅薄。忠厚积则致太平，浅薄积则致危亡。是以圣帝明王，皆敦德化而薄威刑也。德者所以循已也，威者所以理人也。民之生也，犹铄金在炉，方圆薄厚，随制耳。是故世之善恶，俗之薄厚，皆在於君世之主。诚能使六合之内，举世之人，感忠厚之情，而无浅薄之恶，各奉公正之心，而无奸险之虑，则醇酽之俗，复见於兹矣。後王虽未能遵专尚仁义，当慎刑恤典，哀敬无私。故管子曰：“圣君任法不任智，任公不任私，故王天下，理国家。”
    贞观之初，志存公道，人有所犯，一一於法。纵临时处断，或有轻重，但见臣下执论，无不忻然受纳。民知罪之无私，故甘心而不怨。臣下见言无忤，故尽力以效忠。顷年已来，意渐深刻，虽开三面之网，而察见川中之鱼，取舍枉於爱憎，轻重由乎喜怒。爱之者，罪虽重而强为之辞；恶之者，过虽小而深探其意。法无定科，任情以轻重，人有执论，疑之以阿伪。故受罚者无所控告，当官者莫敢正言。不服其心，但穷其口。欲加之罪，其无辞乎？又五品已上有犯，悉令曹司闻奏，本欲察其情状，有所哀矜。今乃曲求小节，或重其罪，使人攻击，惟恨不深，事无重条，求之法外，所加十有六七。故顷年犯者惧上闻，得付法司，以为多幸。告讦无已，穷理不息，君私於上，吏奸於下，求细过而忘大体，行一罚而起众奸。此乃背公平之道，乖泣辜之意，欲其人和讼息，不可得也。故《体论》云：“夫淫盗窃，百姓之所恶也，我从而刑罚之，虽过乎当，百姓不以我为暴者，公也。怨旷饥寒，亦百姓之所恶也，遁而陷之法，我从而宽宥之，百姓不以我为偏者，公也。”我之所重，百姓之所憎也；我之所轻，百姓之所怜也。是故赏轻而劝善，刑省而禁奸。由此言之，公之於法，无不可也，过轻亦可。私之於法无可也。过轻则纵奸，过重则伤善。圣人之於法也公矣，然犹惧其未也，而救之以化，此上古所务也。後之理狱者则不然。未讯罪人，则先为之意，及其讯之，则驱而致之意，谓之能。不探狱之所由生为之分，而上求人主之微旨以为制，谓之忠。其当官也能，其事上也忠，则名利随而与之，驱而陷之，欲望道化之隆，亦难矣。
    凡听讼理狱，必原父子之亲，立君臣之义，权轻重之序，测浅深之量。悉其聪明，致其忠爱。疑则与众共之。疑则从轻者，所以重之也。故舜命咎繇曰：“汝作士，惟刑之恤。”又复加之以三讯，众所善，然後断之，是以为法，参之人情。故《传》曰：“小大之狱，虽不能察，必以情。”而世俗拘愚苛刻之吏，以为情也者，取货者也，立爱憎者也，右亲戚者也，陷怨雠者也。何世俗小吏之情，与夫古人之悬远乎？有司以此情疑之群吏，人主以此情疑之有司，是君臣上下，通相疑也，欲其尽忠立节难矣。凡理狱之情，必本所犯之事以为主，不严讯，不旁求，不贵多端以见聪明，故律正其举劾之法，参伍其辞，所以求实也，非所以饰实也。但当参伍明听之耳，不使狱吏锻练饰理，成辞於手。孔子曰：“古之听狱，求所以生之也，今之听狱，求所以杀之也”。故析言以破律，任案以成法，执左道以必加也。又《淮南子》曰：“丰水之深十仞，金铁在焉，则形见於外，非不深且清，而鱼鳖莫之归也。”故为上者，以苛为察，以功为明，以刻下为忠，以讦多为功，譬犹广革，大则大矣，裂之道也。
    夫赏宜从重，罚宜从轻，君居其厚，百王通制。刑之轻重，恩之厚薄，见思与见疾，其可同日言哉？且法，国之权衡也，时之准绳也。权衡所以定轻重，准绳所以正曲直。今作法贵其宽平，罪人欲其严酷喜怒肆志，高下在心，是则舍准绳以正曲直，弃权衡而定轻重者也，不亦惑哉？诸葛孔明小国之相，犹曰：“吾心如称，不能为人作轻重。”况万乘之主，当可封之日，而任心弃法，取怨於人乎？又时有小事，不欲人闻，则暴作威怒，以弭谤议，若所为是也，闻於外其何伤？若所为非也，虽扌之何益？故谚曰：“欲人不知，莫若不为；欲人不闻，莫若勿言。”为之而欲人不知，言之而欲人不闻，此犹捕雀而扌目，盗钟而扌耳者，祗以取诮，将何益乎？臣又闻之，无常乱之国，无不可理之民者，夫君之善恶，由乎化之薄厚，故禹汤以之理，桀纣以之乱，文武以之安，幽厉以之危。是以古之哲王，尽已而不以尤人，求身而不以责下。故曰禹汤罪己，其兴也勃焉；桀纣罪人，其亡也忽焉。为之无己，深乖恻隐之情，实启奸邪之路。温舒恨於曩日，臣亦欲惜所不用，非所不闻也。
    臣闻尧有敢谏之鼓，舜有诽谤之木，汤有司过之史，武有戒慎之铭。此则听之於无形，求之於未有，虚心以待下，庶下之情达上，上下无私，君臣合德者也。魏武帝云：“有德之君，乐闻逆耳之言，犯颜之诤。”亲忠臣，厚谏士，斥谗慝，远佞人者，诚欲全身保国，远避灭亡者也。凡百君子，膺期统运，纵未能上下无私，君臣合德，可不全身保国，远避灭亡乎？然自古圣哲之君，功成事立，未有不资同心予违汝弼者也。昔在贞观之初，侧身励行，谦以受物，盖闻善必改，时有小过，引纳忠规，每听直言，喜形颜意，故凡在忠烈，咸竭其辞。自顷年海内无虞，远夷摄服，志色盈满，事异厥初。高谈疾邪，而喜闻顺旨之说；空论忠谠，而不悦逆耳之言。私嬖之径渐开，至公之道日塞。往来行路，咸知之矣。邦之兴衰，实由斯道。为人上者，可不勉乎？
    臣数年已来，每奉明旨，深惧群臣莫肯尽言，臣切思之，自比来人或上书，事有得失，惟见述共所短，未有称其所长。又天居自高，龙鳞难犯，在於造次，不敢尽言，时有所陈，不能尽意，更思忠竭，其道无因。且所言当理，未必加於宠秩；意或乖忤，将有耻辱随之。莫能尽节，实由於此。虽左右近侍，朝夕阶墀，事或犯颜，咸怀顾望，况疏远不接，将何以极其忠款哉？又时或宣言云，臣下见事，祗可来道，何因所言，即望我用，此乃拒谏之辞，诚非纳忠之意。何以言之？犯主严颜，献可替否，所以成主之美，匡主之过。若主听则惑，事有不行，使其尽忠谠之言，竭股肱之力，犹恐临事恐惧，莫肯效其诚款，若如明诏所道，便是许其面从，而又责其尽言，进退将何所据？欲必使乎致谏，在乎好之而已。故齐桓好服紫，而合境无异色；楚王好细腰，而後宫多饿死。夫以耳目之玩，人犹死而不违，况圣明之君，求忠正之士，千里斯应，信不为难。若徒有其言，而内无其实，欲其必至，不可得也。
    ○谏魏王移居武德殿疏
    伏见敕旨，令魏王泰移居武德殿。此殿在内，处所宽间，参奉往来，极为便近。但魏王既是爱子，陛下尝欲其安全，每事抑其骄奢，不处嫌疑之地。今移此殿，便在东宫之西，海陵昔居，时人以为不可，虽时殊事异，犹恐人之多言。又王之本心，亦不安息，既能以宠为惧，伏愿成人之美。明早是朔日，或恐未得面陈，愚虑有疑，不敢宁寝，轻干听览，追深战栗。
    ●卷一百四十一
    ☆魏徵（三）
    ○明堂议
    明堂之作，其所由来远矣。爰自轩唐，逮乎秦汉，有损有益，或同或异，记述参差，莫能详究。今稽诸古训，参以旧图，其上圆下方，复庙重屋，百虑一致，异轸齐归。暨当涂膺，未遑斯礼，典午聿兴，无所取则，裴以诸儒持论，异端蜂起，是非舛互，靡所适从。遂乃以人废言，止为一殿，宋齐则仍其旧，梁陈遵而不改。虽严配有所，祭飨不匮，求之典则，道实未宏。何者？夏禹哲王，致美於祭服；周公大孝，备物於宗祀。圣人设教，夫岂徒哉？然则身处卑宫，神居重屋，斯岂苟求壮丽，崇饰华侈？固亦致孝尊亲之道，因高事天之义，求其远趣，非无深旨。盖以神本虚元，无声无臭，视之不见，听之不闻，既杳冥而莫测，故广袤之度冈知。夫孝因心生，礼缘情立。心不可极，故备物以表其诚；情无以尽，故饰宫以广其敬。宣尼美叹，意在兹乎？自五帝迄今，代有损益，宫室制度，每越旧章，重屋规模，独亏前典。文祖过土阶之俭，世宗逾卑宫之陋。配天致极，理必未安。伏惟陛下以上圣之英灵，承皇天之眷命，一六合而光宅，得万国之欢心，九译之贡既承，明堂之位仍阙。永言殷荐，诚感自中。臣等亲奉德音，预参大议，思竭尘露，增崇山海。凡圣人有作，义重随时，万物斯睹，事资通变。若据蔡邕之说，则至理失於文繁；若依裴所为，则大体伤於质略。求之情理，未臻厥中。今之所议，非无用舍。请为五室重屋，上圆下方，既体有则象，又事多故实。下室备布政之居，上堂为祭天之所。人神不杂，礼亦宜之。其高下广袤之规，几筵尺丈之度，则并随时立法，因事制宜。自我而作，不必师古。图像备陈，决之圣虑，廓千载之疑议，为百王之懿范，不使泰山之下，惟闻黄帝之法；汶水之上，独称汉武之图。则通乎神明，庶几可俟。子来经始，成之不日。谨议。
    ○朝臣被推劾期以上亲不宜停侍卫入内议
    窃以刑辟之设，世轻世重，防奸虑祸，异代同归。《传》曰：“舜之诛也殛鲧，其举也兴禹。”《书》云：“父子兄弟，罪不相及。”此乃哲王盛德，称之自远。爰逮近古，渐为深防，刑人不在君侧，虽著《礼经》，子孙缘於父祖，犹无定式。故张汤伏辜，安世为汉朝名相；嵇康就戮，延祖为晋室忠臣。是知君有刑臣之道，下无雠天之义。至於子孙，方之昆弟，爱敬不同，非无等级。考之刑宪，参详古今，科条既殊，节文又异。量轻重以原情，因亲疏以定制。疏而不漏，简而易从。示无私之心，坦至公之路。论德则可大，为法则可久。不失理，不害义，因循弗革，切为未允。至若被推劾者，期以上亲不许入内，此由罪状初发，君怒未怠，父子兄弟，义不自安，上展睿圣之心，下申恐惧之意，且不听入，未为失理，依旧不改，亦非乖谬。谨议。
    ○嫂叔舅服议
    臣窃闻之，礼所以决嫌疑，定犹豫，别同异，明是非者也，非从天降，非从地出，在人情而已矣。人道所先，在乎敦睦九族。九族敦睦，由乎亲亲，以近及远。亲属有等差，故丧纪有降杀。亲疏有九，服术有六，随恩以薄厚，称情以立文。舅之与姨，虽为同气，推之於母，轻重相悬。何则？舅为母之本宗，姨乃外戚他族，求之母族，姨不预焉。考之经文，舅诚为重。故周王念齐，每称舅甥之国；秦伯怀晋，实切渭阳之诗。今在舅服止一时，为姨居丧五月，徇名丧实，逐末弃本。此古人之情，或有未达，今之损益，实在兹乎。《记》曰：“兄弟之子犹子也，盖引而进之也；嫂叔之无服，盖推而远之也。”礼，继父同居者，则为之期；未尝同居，则不为服。从母之夫，舅之妻，二人相为服。或曰同爨缌。然则继父之徒，并非骨肉，则服重由乎同爨，恩轻在乎异居。故知制服虽系於名文，盖亦缘恩之厚薄者也。或有长年之嫂，遇孩童之叔，劬劳鞠养，恩若所生，分饥共寒，契阔偕老，譬同居之继父，方他人之同衅，情义之深浅，宁可同日而言哉？在其生也，爱之同於骨肉，及其死也，则曰推而远之，求之本原，深所未喻。若推而远之为是，则不可生而共居；生而共居为是，则不可死同行路。重其生而轻其死，厚其始而薄其终，称情立文，其义安在？且事嫂见称，载籍非一，郑仲虞则恩礼甚笃，颜宏都则竭诚致感，马援则见之必冠，孔则哭之为位，此并躬践教义，仁深孝友，察其所行之旨，岂非先觉者乎？但於其时，上无哲王，礼非下之所议，遂使深情郁於千载，至礼藏於万古，其来久矣，岂不惜哉？今属钦明御宇，光华再旦，五礼详洽，一物无遗，犹且永念慎终，凝神远想，以为尊卑之叙，虽焕乎大备，丧纪之帛，或情理未除，爰命秩宗，详议损益。臣等奉遵明旨，触类旁求，采摭群经，讨论传记，或损其有馀，益其不足，使无文之礼咸秩，敦睦之情毕举，变薄俗於既往，垂笃义於将来，信六籍所不能谈，超百王而独得者也。其损益之事，备陈如左。谨按高祖父母旧服齐衰三月，请加为齐衰五月；适子妇旧服大功，请加为期；众子妇旧服小功，今请与兄弟子同为大功九月；嫂叔旧无服今请服小功五月；服其弟妻及夫兄，亦小功五月；舅旧服缌麻，请与从母同服小功五月。谨议。
    ○象古建侯未可议
    臣闻三代之利建藩屏，保皇家；两汉之大启山河，同奖王室。故楚国不恭，齐桓有召陵之师；诸吕称难，朱虚奋北军之谋。九鼎绝而复安，诸侯傲而还肃。比夫秦之孤立，子弟为匹夫，魏氏虚名，藩捍若囹圄，岂可同年而语哉？至於同忧共乐之谈，百不一存，始蒙圣帝敷至仁以流宏泽，沐春风而沾夏雨，一朝弃之，为诸侯之隶，众心未定，或致逃亡，其未可一也。既立诸侯，当建社庙，礼乐文物，仪卫左右，顿阙则理必不安，粗修则事在未暇，其未可二也。大夫卿士，咸资禄俸，薄赋则官府困穷，厚敛则人不堪命，其未可三也。王畿千里，征税不多，至於贡赋所资，在於侯甸之外，今并分为国邑，京师府藏必虚，诸侯朝宗，无所取给，其未可四也。今燕秦赵代，俱带蕃夷，黠羌旅拒，匈奴未灭，追兵内地，远赴边庭，不堪其劳，将有他变，难安易动，悔或不追，其未可五也。原夫圣人举事，贵在相时，时或未可，理资通变。敢进刍尧之议，惟明主择焉。谨议。
    ○赏旧左右议
    昔晋文反国，爰议从亡之赏；汉皇定鼎，先说入蜀之功；太宗兆协大横，未亡代邸之旧；光武符膺赤伏，犹念颍川之勤。此一霸三王，名高前代，岂溺情於近习，曲私於一物哉？盖理有必然，义不得已也。《书》曰：“人惟求旧。”左右等攀附鳞翼，多历岁年，入参社稷之守，出为羁绁之仆，冒犯锋镝，契阔险难，或力尽鞍甲，恩泽莫沾，或身没战场，子孙未录。群议不息，实由於此。今时来有运，天门已开，故攀柱之欢未绝，积薪之叹尚深，若不申此大通，（疑）考之群望，介之推高洁，犹未免言。臣等虑不及远，辄申狂瞽，伏惟深察，悚栗谨议。
    ○与徐世书
    自隋末乱离，群雄竞逐，跨州连郡，不可胜数，魏公起自叛徒，奋臂大呼，四方响应，万里风驰，□合雾聚，众数十万，威之所被，将半天下。破世充于洛口，摧化及於黎山，方欲西蹈咸阳，北陵元阙，扬旌瀚海，饮马渭川，翻以百胜之威，败於奔亡之虏，固知神器之重，自有所归，不可以力争。是以魏公思皇天之乃眷，入函谷而不疑。公生於扰攘之时，感知已之遇，根本已拔，确乎不动，鸠合遗散，据守一隅。世充以乘胜馀勇，息其东略；建德因侮亡之势，不敢南谋。公之英声，足以振於今古。然谁无善始，终之虑难，去就之机，安危大节。若策名得地，则九族荫其馀辉；委质非人，则一身不能自保。殷鉴不远，公所闻见。孟贲犹豫，童子先之。知几其神，不俟终日。今公处必争之地，乘宜速之机，更事迟疑坐观成败，恐凶狡之辈，行人生心，则公之事去矣。
    ○诸王善恶录序
    观夫膺期受命，握图御宇，咸建懿亲，藩屏王室，布在方策，可得而言。自轩分二十五子，舜举十六族，爰历周汉，以逮陈隋，分裂山河，大启磐石者众矣。保王家，与时升降，或失其土宇，不祀忽诸。然考其盛衰，察其兴灭，功成名立，咸资始封之君，国丧身亡，多因继体之后。其故何哉？始封之君，时逢草昧，见王业之艰阻，知父兄之忧勤，是以在上不骄，夙夜匪懈，或设体以求贤，或吐飧而接士，故甘忠言之逆耳，得百姓之欢心，树至德於生前，流遗爱於身後。暨乎子孙继体，多属隆平，生自深宫之中，长居妇人之手，不以高危为忧惧，岂知稼穑之艰难，昵近小人，疏远君子，绸缪哲妇，傲很明德，犯义悖礼，淫荒无度，不尊典宪，僭差越等，恃一顾之权宠，便怀匹嫡之心，矜一事之微劳，遂有无厌之望，弃忠贞之正路，蹈奸宄之迷途，愎谏违卜，往而不返，虽梁孝齐同之勋庸，淮南河东之才俊，摧摩霄之逸翮，成穷辙之涸鳞，弃桓文之大功，就梁董之显戮，垂为明戒，可不惜乎？皇帝以圣哲之姿，拯倾危之运，耀七德以清六合，总万国而朝百灵，怀柔四荒，亲睦九族，念华萼於棠棣，寄维城於宗子，心乎爱矣，靡日不思，爰命下臣，考览载籍，博求鉴镜，贻厥孙谋。臣辄竭愚浅，稽诸前训，凡为藩为翰有国有家者，其兴也必由於积善，其亡也皆在於积恶。故知善不积不足以成名，恶不积不足以灭身。然则祸福无门，吉凶由已，惟人所召，岂徒然哉？今录自古诸王行事得失，分为善恶，各为一篇，名曰《诸王善恶录》，欲使见善思齐，足以扬名不朽，闻恶能改，庶得免乎太过，从善则有誉改过。则无咎，兴亡是系，可不勉与？
    ○群书治要序
    窃惟载籍之兴，其来尚矣。左史右史，记事记言，皆所以昭德塞违，劝善惩恶。故作而可纪，薰风杨乎百代；动而不法，炯戒垂乎千祀。是以历观前圣，抚运膺期，莫不懔乎御朽，自强不息，朝乾夕惕，义在兹乎。近古皇王，时有撰述，并皆包括天地，牢笼群有，竞采浮艳之词，争驰迂诞之说，骋末学之传闻，饰雕虫之小技，流荡忘反，殊涂同致。虽辩周万物，愈失司契之源，术总百端，弥乖得一之旨。皇上以天纵之多才，运生知之睿思，性与道合，动妙几神。元德潜通，化前王之所未化；损已利物，行列圣所不能行。瀚海龙庭之野，并为郡国；扶桑若木之域，咸袭缨冤。天地成平，外内礻是福，犹且为而不恃，虽休勿休，俯协尧舜，式遵稽古。不察貌乎止水，将取鉴乎哲人。以为六籍纷纶，百家舂驳。穷理尽性，则劳而少功；周览观，则博而寡要。故爰命臣等，采摭群书，翦截浮放，光昭训典，圣思所存，务乎政术，缀叙大略，咸发神衷，雅致钩深，规摹宏远，网罗政体，事非一日。若乃钦明之后，屈已以救时，无道之君，乐身以亡国，或临难而知惧，在危而获安，或得志而骄居，业成以致败者，莫不备其得失，以著为君之难。其委质策名，立功树惠，贞心直道，亡躯殉国，身殒百年之中，声驰千载之後，或大奸巨猾，转日回天，社鼠城狐，反白作黑，忠良由其放逐，邦国因以危亡者，咸亦述其终始，以显为臣不易。其立德立言，作训垂范，为纲为纪，经天纬地，金声玉振，腾实飞英，雅论徽猷，嘉言美事，可以宏奖名教，崇太平之基者，固亦片善不遗，将以丕显皇极。至於母仪嫔则，懿后良妃，参徽猷于十乱，著深诫于辞辇，或倾城哲妇，亡国艳妻，候晨鸡以先鸣，待举烽而後笑者，时有所存，以备劝戒。爰自六经，讫乎诸子，上始古帝，下尽晋年，凡为五表，合五十卷。本求治要，故以治要为名。但皇览遍略，随方类聚，名目互显，首尾淆乱，文义断绝，寻究为难。今之所撰，异乎先作，总立新名，各全旧体，欲令见本知末，原始要终，并弃彼春华，采兹秋实。一书之内，牙角无遗；一事之中，羽毛咸尽。用之当今，足以殷鉴前古；传之来叶，可以贻厥孙谋。引而申之，触类而长。盖亦言之者无罪，闻之者足以戒。庶宏兹九德，简而易从；观彼百王，不疾而速。崇巍巍之盛业，开荡荡之王道。可久可大之功，并天地之贞观；日用日新之德，将金镜以长悬矣。其目录次第，编之如左。
    ○为李密檄荥阳守郇王庆文
    早挹芳猷，未谐披展，甚为尧伫，兴寝增劳，寒势转严，比得清吉，及处危城，无乃忧悴。自猜狂嗣位，多历岁年，剥削黔黎，涂毒天下。琼室瑶台之丽，未极骄奢，糟邱酒池之荒，非为淫乱。加以违忠臣之谏，从妇人之言，杀戮忠良，科税无已。是以胃毛而起，豹变其文，共举义旗，同翦凶虐。今者屯营巩洛，开发太仓，赈恤饥羸，或从充健。吴戈电照，隶首算而无穷；冀马□屯，宏羊计而难尽。是以八方并凑，万里俱来，莫不期入关以亡秦，争渡河而灭纣。东穷海岱，南洎江淮，凡厥遗黎，承风慕义。唐公起兵黎（疑作晋）阳，军临灞岸，三秦父老，千里犒师，协义同心，共为犄角。元宝藏武阳兴义，即取黎阳，燕赵之郊，来苏成咏。唯荥阳一郡仍独守迷。爰以宗盟，尚疑衔璧，敬陈针药，冀愈膏肓。
    夫微子纣之长兄，亲实为重；项伯籍之季父，戚乃非疏。然其去朝歌而处周，背西楚而归汉，岂不眷恋宗礻方，留连骨肉？但为识宝鼎之迁移，知神器之先改，河决不可壅，树颠不可维，所谓元览通人，明鉴君子者矣。而王之先代，家住山东，本姓郭氏，乃非杨族。只为宿与隋朝，颇有勋旧，遂得预沾磐石，名在葭莩。娄敬之与汉高，殊非血允；吕布之於董卓，良异天亲。芝焚蕙叹，事不同此。又王之昏主，心若豺狼，储忿同胞，乃甚沈阏。惟勇及谅，咸罄甸师。魏文之毒任城，汉武之鸩河献，假使宗祧是一，疏不间亲，况乃族类为非，有何疑阻？王之为臣，无所献纳，不能曲突徙薪，除烦去惑，致令四海鼎沸，百姓乱麻，高垒深沟，自固而已。藩屏之寄，岂若是乎？欲免大责，其可得也？为王计者，莫若举城从义，开门送款，识畿知变，足为美谈，乃至子孙，长守富贵。今王世充屡被摧破，偷存漏刻；段达等东都窘迫，自救无聊。世充朝亡，彼便夕死。又江都荒酣酒色，流湎忘归，内外崩离，人情怨愤。上江米船，皆被抄截，士卒饥馁，半粟不充，事切析骸，义均煮弩。举烽火於骊山，诸侯莫至；浮胶船於汉水，还日未期。近得朱粲启词，锐师百万，已破襄阳，总帅熊罴，沿流东下，克期指日，定灭江都。分项籍於五侯，切王莽於千段，王独守孤城，援绝千里，糇粮之计，仅有月馀，弊卒之多，才盈数百，何以恃赖，欲相抗拒？求枯鱼於市肆，即事未遥，因归雁以运粮，竟知何日？然城中豪杰，王之腹心，思杀长吏，将为内应。只恐祸生匕首，衅起萧墙，枉以七尺之形，徒偿千金之购，可为寒心，可为酸鼻者也。今貔貅百万，马首欲东，惟待王世充破了，鼓行东迈，梯冲乱舞，鼓角潜鸣，笑虢叔之死焉，悲襄阳之噍类。南阳守，封侯之事杳然；东门逐猎，临刑之叹何晚？深相爱惜，裂帛裁书，幸可三思，自求多福。
    ○砥柱山铭
    仰临砥柱，北望龙门。茫茫禹迹，浩浩长春。
    ○九成宫醴泉碑铭
    维贞观六年孟夏之月，皇帝避暑於九成之宫，此则隋之仁寿宫也。冠山抗殿，绝壑为池，跨水架楹，分岩阙，高阁周建，长廊四起，楝宇胶葛，台榭参差。仰视则{艹迢}{艹第}百寻，下临则峥嵘千仞。珠璧交映，金碧相辉，照灼□霞，蔽亏日月。观其移山回涧，穷泰极侈，以人从欲，良足深尤。至於炎景流金，无郁蒸之气；微风徐动，有凄清之凉。信安体之佳所，诚养神之胜地。汉之某泉，不能尚也。皇帝爰在弱冠，经营四方，逮乎立年，抚临亿兆，始以武功一海内，终以文德怀远人。东越青邱，南逾丹徼，皆献不琛奉贽，重译来王。西暨轮台，北拒元阙，并地列州县，人充编户，气淑年和，迩安远肃，群生咸遂，灵贶毕臻。虽藉二仪之功，终资一人之虑。遗身利物，栉风沐雨，百姓为心，忧劳成疾。同尧肌之如腊，甚禹足之胼胝。针石屡加，腠理犹滞。爰居京室，每弊炎暑，群下请建离宫，庶可怡神养性。圣上爱一夫之力，惜十家之产，深固拒，未肯俯从。以为隋氏旧宫，营於曩代，弃之则可惜，毁之则重劳，事贵因循，何必改作。於是斫为朴，损之又损，去其太甚，葺其颓坏，杂丹墀以砂砾，间粉壁以涂泥，玉砌接於土阶，茅茨续於室。仰观壮丽，可作鉴於既往；俯察卑俭，足垂训於後昆。此所谓至人无为，大圣不作，彼竭其力，我享其功者也。然昔之池沼，咸引谷涧，宫城之内，本乏水源，求而无之，在乎一物，既非人力所致，圣心怀之不忘。粤以四月甲申朔旬有六日己亥，上及中宫，历览台观，闲步西城之阴，踌躇高阁之下，俯察厥土，微觉有润，因而以杖导之，有泉随而涌出，乃承以石槛，引为一渠。其清若镜，味甘如醴。南注丹霄之右，东流度於双阙。贯穿青琐，萦带紫房。激扬清波，涤荡瑕秽。可以导养正性，可以莹心神。鉴映群形，润生万物。同湛恩之不竭，将元泽之常流。匪惟乾象之精，盖亦坤灵之宝。谨按《礼纬》云：“王者刑杀当罪，赏锡当功，得礼之宜，则醴泉出於阙庭。”《冠子》曰：“圣人之德，上及太清，下及太宁，中及万灵，则醴泉出。”《瑞应图》曰：“王者纯和，饮食不贡献，则醴泉出，饮之令人寿。”《东观汉纪》曰：“光武中元元年，醴泉出於京师，饮之者痼疾皆愈。”然则神物之来，实扶明圣，既可蠲兹沈痼，又将延彼遐龄。是以百辟卿士，相趋动色。我后固怀挹，推而弗有。虽休勿休，不徒闻於往昔；以祥为惧，实取验於当今。斯乃上帝元符，天子令德，岂臣之末学，所能丕显？但职在记言，属兹书事，不可使国之盛美，有遗典策。敢陈实录，爰勒斯铭。其词曰：
    惟皇抚运，奄壹寰宇。千载应期，万物斯睹。功高大舜，勤深伯禹。绝後光前，登三迈五。握机蹈矩，乃圣乃神。武克祸乱，文怀远人。书契未纪，开辟不臣。冠冕并袭，琛贽咸陈。大道无名，上德不德。元功潜运，几深莫测。凿井而饮，耕田而食。靡谢天功，安知帝力？上天之载，无臭无声。万类资始，品物流形。随感变质，应德效灵。介焉如响，赫赫明明。杂Ш景福，葳蕤繁祉。□氏龙官，龟图凤纪。日含五色，乌呈三趾。颂不辍工，笔无停史。上善降祥，上智斯悦。流谦润下，潺皎洁。旨醴甘，冰凝镜澈。用之日新，挹之无竭。道随时泰，庆与泉流。我后夕惕，虽休勿休。居崇茅宇，乐不般游。黄屋非贵，天下为忧。人玩其华，我取其实。还淳反本，代文以质。居高思坠，持满戒溢。念兹在兹，永保贞吉。
    ○唐故邢国公李密墓志铭
    观乎天造草昧之初，有圣经纶之始，原鹿逐而犹走，瞻乌飞而未定，必有异人间出，命世挺生，负问鼎之雄图，郁拔山之壮气，控御英杰，鞭挞区，志逸风飙，势倾海岳，或一丸请封函谷，或八千以割鸿沟，夏殷资以兴亡，楚汉由其轻重，懋功隳乎既立，奇策败於垂成，仰龙门以摧鳞，望天池而坠翼，求之前载，岂代有其人者哉？
    公讳密，字元邃，陇西成纪人。自种德降祉，宏道垂风，导碧海之长澜，竦阆峰之遥构，家传馀庆，明哲继轨，论文德则弼谐舜禹，语武功则经纶秦汉，其馀令闻令望，且公且侯，垂翠拖鸣玉者，盖亦耆旧未得尽传，良史莫能详载矣。曾祖弼，周太师上柱国卫公。祖曜，周太保魏公。父宽，隋上柱国大将军凉州总管蒲山郡公。并匡周之美，吕望愧其嘉谋；平吴之功，杜预惭其远略。公渥洼龙种，凡穴凤雏，降列象之元精，禀成形之秀气，□生五色，一日千里，起家左亲卫府东宫千牛备身，趋驰武帐，晕映廊庑，出入龙楼，光生道路。隋文帝精华已竭，义不断恩，始开陵长之源，将致覆宗之祸。公见机而作，谢病言归，优游经史，晦明藏用，风尘靡杂，宾友简通，交必一时之俊，谈必霸王之略。尚书令景武公杨素，崖岸峻峙，天资宏亮，壁立千仞，直上万寻，嗣关西之孔子，追陕东之姬旦，深谋远鉴，独步当时。公年甫弱冠，时人未许，景武一见风神，称其杰出，乃命诸子，从而友焉。并结以始终之期，申以死生之分。暨有隋二世，肆虐黔首，三象雾塞，五岳尘飞。妖灾所臻，匪唯血落星陨；怨读所动，宁止石言鬼哭？辙迹遍於天下，舶戍穷於海外。冤魂塞宇宙，白骨蔽原野。坟垄发掘，城郭邱墟，万里萧条，人烟断绝。公与楚公协契，共拯横流，未息溟海之波，几及昆冈之火。亡自道中，窜身草泽，奋臂大呼，群雄向起，豹变梁楚，凤翔巩洛，据敖庾庚而塞圜辕，登太行而临白马。九服诸侯，四方豪杰，或跨州连郡，或称帝图王，合从缔交，争亡秦族者，莫不驱兹青犊，背彼黑山，击长谷以雷奔，望高旗而电集，不期而会者以百千数。遂大开幕府，肇启霸图，敷七德以宣威，掩八而取俊，鳞羽毕萃，草泽无遗。於是发人文以化之，播仁义以乘之，应时机以鼓之，总群策以决之。九野风驰，六合雷骇，弹压赵燕，振惊江汉。世充甚昆阳之败，炀帝同望夷之祸，化及师歼於黎阳，建德稽颡於河朔，七国之地，四为我有，五都之所，三在域中。胡骑千群，长戟百万，馀马则河洛可竭，作气则嵩华自飞，近无不怀，远无不肃，声溢寰宇，威慑华夷。属人神乏主，以天下为已任，荒裔伫来苏之望，遗黎有息肩之所。虽实下民伊赖，然非上帝所临，壮志展於人谋，雄图屈於天命，始先鸣於大树，终垂翅於群孽。乃眷西顾，举兹东夏，载驱周道，来谒承明。帝曰念功，降兹休命上柱国邢国公，拜光禄卿。
    公威虽未振，主自为谋。盖当世旧部先附，多出其右；故吏後来，或居其上。怀渔阳之愤愤，耻从吴耿後列；同淮阴之怏怏，羞与绛灌为伍。负其智勇，颇不自安。俄属元帅秦王，经营洛，亦亲承秘策，率卒先行。既出鸡鸣之关，方次休牛之塞，诏命施号，更尽嘉谋。公想□梦之伪游，虑青衣之诈反，心辞魏阙之下，志在江湖之上，慕范蠡之高蹈，追赤松之远游。熊耳峰危，羊肠路险，降吴不可，归蜀无路，短兵既接，修途已穷。阴陵失道，讵展拔山之力？骓马不逝，徒切虞兮之歌。临阵丧元，时年三十有七。故吏上柱国黎阳总管曹国公徐世等表请收葬。有诏许焉。
    公体质贞明，机神警悟，五行一览，半面十年，雅善书剑，尤精文史，轻一夫之勇，学万人之敌。至於三令五申之法，七纵七擒之功，出天入地之奇，拔帜拥沙之策，莫不动如神化，应变无穷。负纵横之才，遇风□之会，望紫气以骧首，凌扶摇而振翮，总不召之众，问独夫之罪，从我如流，三分将二，遂有囊括四海之志，并吞六合之心。既而神器有归，朝宗天阙，率从义之旅，为勤王之师。更以名重自疑，功高是惧，将远游以避难，翻途穷而及祸。
    惜乎！高鸟未尽，良弓遽折；敌国犹梗，谋臣已丧。天子过细柳以兴嗟，闻鼓鼙而轸虑，雅重事人之节，方申诏葬之礼。粤以武德二年某月日，葬於黎阳山西南五里之平原，礼也。故吏徐世等，或同婴世网，共涉艰难，感意气於一言，托风□於千载。所恨并发唐代，不列元凯之功；俱为汉臣，独漏山河之誓。是以恸深栾布，悲甚向雄。虑陵谷之推移，勒斯铭於泉户。庶使神游楚国，无惭项羽之臣；魂往齐都，不愧田横之家。乃为铭曰：
    如马唐臣，犹龙周史。宏道百世，迈德千祀。带地深源，极天峻峙。玉种逾润，兰芳不已。成形腾气，成象降精。馀庆锺美，惟公挺生。少表奇智，早擅英声。符采发越，志略纵横。隋道方衰，始开陵长。睹兹兆乱，缅然长想。闭关晦迹，招弓莫往。盘桓利居，不婴世网。运居道消，时逢改卜。朱旗爰止，素灵已哭。野战群龙，驰走原鹿。竞窥周鼎，争亡秦族。时遭蠖屈，运偶凤翔。劬劳百战，经营四方。振荡六合，牢笼八荒。始闻楚霸，终基汉王。群雄并起，莫恢王度。圣人既作，皇天乃顾。爰自东夏，言遵西路。来拟窦融，宠逾英布。爵穷五等，位登九棘。帷幄参谋，高衢骋力。海运方远，图南未极。纵壑摧鳞，摩天坠翼。熊耳失路，新安殒身。长男丧楚，少女留秦。惊魂靡托，反葬何因。列树松贾，唯馀故人。
    ●卷一百四十二
    ☆李百药（一）
    百药字重规，隋内史令德林子，开皇时袭爵安平公，武德中授泾州司户，太宗朝累官宗正卿。贞观二十二年卒，年八十四，谥曰康。
    ○赞道赋
    下臣侧闻先圣之格言，常览载籍之遗则。伊天地之元造，洎皇王之建国。曰人纪与人纲，资立言与立德。履之则率性成道，违之则罔念作忒。望兴废如从钧，视吉凶于纠纟墨。至乃受图膺，握镜君临。因万物之思化，以百姓而为心。体太仪之潜运，阅往古以来今。尽为善于乙夜，惜勤劳于寸阴。故能释增水于瀚海，变寒谷于带林。总人灵以胥悦，极穹壤而怀音。赫矣圣唐，大哉灵命。时维太始，运钟上圣。天纵皇储，固本居正。机悟宏远，神姿凝映。顾三善而必宏，四德而为行。每趋庭而为礼，常问寝而资敬。奉圣训以周旋，讠是天文之明命。迈观桥而望梓，即元龟与明镜。自大道云革，礼教斯起。以正君臣，以笃父子，君臣之礼，父子之亲。尽情义以兼极，谅宏道之在人。岂夏启与周诵，亦丹朱与商均。既雕且琢，温故知新。惟忠与敬，曰孝与仁。则可以下光四海，上烛三辰。昔三王之教子，兼四时以齿学。将交发于中外，乃先之以礼乐，乐以移风易俗，礼以安上化人。非有悦于钟鼓，将宣志以和神。宁有怀于玉帛，将克已而庇身。生于深宫之中，处于群后之上。未深思于王业，不自珍於匕鬯。谓富贵之自然，恃崇高以矜尚。必恣骄很，动愆礼让。轻师傅而慢礼义，狎奸谄而纵淫放。前星之耀遽隐，少阳之道斯失。虽天下之为家，蹈夷险之非一。或以才而见升，或见谗而受黜。足可以省厥休咎，观其得失。请粗略而陈之，觊披文而相质。在宗周之积德，乃执契而膺期。赖昌发而作贰，启七百之鸿基，逮扶苏之副秦，非有亏于闻望。以长嫡之隆重，监偏师于亭障。始祸则金以寒离，厥妖则火不炎上。既树置之违道，见宗祧之遄丧，伊汉氏之长世，固明两之递作，高惑戚而宠赵，以天下而为谑。惠结皓而因良，致羽翼于寥廓。景有惭于邓子，成纵理之淫虐。终生患于强吴，由发怒于争博。彻居储两，时犹幼冲。防衰年之绝义，识亚夫之矜功。故能恢宏祖业，绍三代之遗风。据开博望，其明未融。哀时命之奇舛，遇谗贼于江充。虽借兵以诛乱，竟背义而凶终。宣嗣好儒，大猷行阐。嗟被尤于德教。美发言于忠謇。始闻道於韦匡，终获戾于恭显。太孙杂艺，虽异定陶；驰道不绝，抑惟小善。犹见重于通人尚传芳于前典。中兴上嗣，明章济济。俱达时政，咸通经礼。极至情于敬爱，敦友于于兄弟。是以固东海之遗堂，因西周之继体。五官在魏，无闻德音。或受讥于妲已，且自悦于从禽。虽才高而学富，竟取累于荒淫。暨诒厥于明皇，构崇基于三世。得秦帝之奢侈，亚汉武之才艺。遂驱役于群臣，亦无救于弊。中抚宽爱，相表多奇。重桃符而致感，纳钜鹿之明规，竟能扫江表之氛秽，举要荒而见羁，惠处东朝，察其遗迹。在圣德其如初，实御床之可惜。悼愍怀之云废，遇烈风之吹沙。尽性灵之神艺，亦自败于凶邪。安能奉其粢盛，保此邦家？惟圣上之慈爱，训义方于至道。同论政于汉幄，修致戒于京高阝，鄙韩子之所赐，重经术而为宝。咨政理之美恶，亦文身之黼藻。庶有择于愚夫，惭乞言于遗老。致庶绩於咸宁，先得人而为盛。帝尧以前哲垂裕，文王以多士兴咏，取之以正人，鉴之于灵镜。量其器能，审其检行。必宜度机而分职，不可违方以从政。若其惑于听受，暗於知人。则有道者咸屈，无用者必伸。讠舀谀竞进以求媚，玩好不召而自臻。直言正谏，以忠信而获罪；卖官鬻狱，以货贿而见亲。於是亏我王度，ル我彝伦。九鼎遇奸回而远逝，万姓望抚我而归仁。盖造化之至育，惟人灵之为贵。狱讼不理，有生死之异途；冤结不伸，乖阴阳之和气。士之通塞，属之以深文；命之修短，悬之於酷吏。是故帝尧画象，陈恤隐之言；夏禹泣辜，尽哀矜之志。因取象於大壮，乃峻宇而雕墙。将瑶台以琼室，岂画栋以虹梁。或凌□以遐观，或通天而纳凉。极醉饱而形人力，命痿蹙而身受殃。是故言惜十家之产，汉帝以昭俭而垂裕；虽成百里之囿，周文以子来而克昌。彼嘉会而通礼，重旨酒之为德。至醉归而受祉，在齐圣而温克。若其酗以致昏，沈湎而成惑。痛殷受与灌夫，亦亡家而丧国。是故伊尹以酣歌而作戒，周公以乱邦而贻则。咨幽闲之令淑，实好逑於君子。辞玉辇而割爱，固班姬之所耻。脱簪珥而思愆，亦宣姜之为美。乃有祸晋之骊姬，亡周之姒。尽妖妍於图画，极凶悖於人理。倾城倾国，思昭示於後王；丽质冶容，宜永监於前史。复有狩之礼，驰射之场。不节之以正义，必自致於禽荒。匪外形之疲极，亦中心而发狂。夫高深不惧，胥靡之徒；纟为娱，小竖之事。以宗┙之崇重，持先王之名器。与鹰犬而并驱。陵艰险而逸辔。马有衔橛之理，兽骇不存之地。犹有於获多，独无情而内愧。以小臣之愚鄙，忝不赀之恩荣。擢无庸於草泽，齿陋质於簪缨。遇大道行而两仪泰，喜元良会而万国贞。以监抚之多暇，每讲论而肃成。仰惟神之敏速，叹将圣之聪明。自礼贤於秋实，足归道於春卿。芳年淑景，时和气清。华殿邃兮帘帷静，灌木森兮风□轻。花飘香兮动笑，莺娇啭兮相呜。以物华之繁靡，尚绝思於将迎。犹允蹈而不倦，极耽玩以研精。命庸才以载笔，谢ゼ藻於天庭。异洞箫之娱侍，殊飞盖之缘情。阙雅言以赞德，思报恩以轻生。敢下拜而稽首，愿永树於风声。奉皇灵之遐寿，冠振古之鸿名。
    ○鹦鹉赋
    嘉灵禽之擢秀，资品物以呈祥。含金精於兑域，体耀质於炎方。候风海而作贡，备黼黻以成章。绣领绮翼，红衿翠裳。饰以朱紫，间以元黄。碧鸡仰而寝色，金鹅对以韬光。亘万里之重阻，隋四夷而来王。既逾岭以自致，亦凌江而溯翔。开神情之聪辨，发枢机而抑扬。粤惟上圣，先天成命。在万物而毕睹，举四海而咸镜。仁沾草木，信暨翔泳。咨此鸟之来仪，亦摄生而遂性。辨方物於图象，具灵表於言咏。酬对清敏，发吐祥正。实靡靡而可悦，虽喋喋而无竞。徘徊阿阁，容与堂皇。背风□之遐路，承日月之休光。听箫韶之逸响，味椒掖之馀芳。更无叹於罗，终怀恩於稻粱。齐鹏於一指，属雏而两忘。翠融孔质，鸿骞鹗寺。应舞节以鸾回，慕知来而鹊起。先假道於朱朱，方徐行於绀趾。配六象以表德，参四灵而效祉。庭开雾夕，景净霞空。乍褰珠网，始出金笼。游万年於木末，玩四照於花丛。窥仙盘而饮露，登井干以承风。怀故乡之远思，恋羁雌之旧侣。望天衢以寄声，托归飞而延伫。不假物以自卫，必任真於出处。以薄伎而见知，亦无忧於鼎俎。不违道以饰智，故忘情於所语。岂止往来丹陛，周旋玉除。悦芝英之藿靡，爱荚之扶疏。将以整六翮而遐逝，望一举而冲虚。希九成之兆吉，觊七日以传书。时光华而始旦，岁蹉跎而遽晚。彼候雁与宾鸿，违风霜而未返。嗟衔芦以避缴，恨日暮而途远。羡嘤嘤之好音，独迁乔於上苑。仰上林之爽垲，袭昆阆之重规。实神秘之栖息，萃群飞之羽仪。翔灵囿，游天池。翳丛薄，涟漪。况能言之擅美，冠同类以称奇。奉皇恩之亭育，将谢生而莫施。惟一人之有庆，愿千载其若斯。
    ○笙赋
    马南郡天才艳发，含章挺生。既研精於旧史，变流悦於新声。佩银章於东洛，分竹使於南荆。芬盛德於兰ぇ，猎香风於杜蘅。纵调文於雅笛，留神思於和笙。客有遇於郢都者，闻结风之妙曲，预高堂之欢宴。拂长袖而善留，绝飞缨以增眄。重凤翼之次羽，爱鸾音之清转。请体物而味言，寄风流於藻绚。君曰：“悬匏出自西河，奇生於南国。山川载挺之异，班亻垂摅思之德。固常人之所知，无假言於翰墨。至於曲引繁会之美，才人妖丽之则。实有动於余衷，庶陈辞而祛惑。觊传芳於风雅，将永代於刊勒。”客曰：“唯唯。”惟八音之递作，总六律而相旋。徐疾短长之攸济，寒暑风雷之所宣。清庙象功，则韶武播於金石；良辰欢宴，则郑卫流於管弦。岂无求於变俗，将区分而在焉。於是元英变吕，青阳戒律。□卷蕙楼，风生兰室。柳佩翠而辞寒，梅含香而受日。始觉华树莺啼早，不悟雕梁燕来疾。纵胜气之逍遥，眷春光而怡逸。命郊驿以迎宾，烂华茵而促膝。玉馔厉而不爽，金湛而将溢，佳丽新妆，徐步长廊。风摇裙佩，日照钗梁。惯同雕辇，乍出闲房。时顾步而疑进，或轻临而欲翔。耀千金之重价，婉二八而成行。发繁弦於流徵，动浮磬於清商。舒披莲於舞席，散垂藻於歌床。独仙吹之容裔，将凌□而抑扬。见秦赵之音劣，识巴渝之调下。掩众技而夺气，谅声高而和寡。歌狂会於楚谣，咏承筐於周雅。既骇听於吴札，亦留神於晋野。婉婉鸿惊，喈喈凤鸣。或万殊而竞响。乍孤啭而飞声。清则混之而不清，浊则澄之而不清。实当无而应有，固虚受而徐盈。舄奕多绪，纷纶难状。抑之则徘徊绵密，申之则散朗寥亮。始掩敛以夷，靡终优游以怊怅。随流睇而煦愉，应微而凄怆。挫玉箫之清管，息琼篁之虚唱。落遗啭於梁间，坠纤腰於掌上。既而重门半掩，高宴将终。飘馀音於霄汉，遏娇韵於房栊。远而听之，若游鸳翔鹤，嘹唳飞空。近而察之，譬琼枝玉树，响亮从风。信绝俗之神解，何变态之无穷。尔乃绮帐垂，妓行散。巫□敛，楚妃叹。独婉娈於瑶笙，尚缠绵於皓腕。苏合薰兮龙烛华，连理解兮鸳枕粲。既藉宠而横陈，恣深心之秘玩。惧管声之易歇，恐君爱之难终。起长歌於清夜，寄微意於春风。歌曰：“新声虽自知，旧宠会应移。无令枣下吹，变作一枯枝。”重歌曰：“为想雍门叹，当思执烛游。不惜妾身难再得，方期君寿度千秋。”
    ○皇德颂
    臣闻圣人与天地合其德，与日月合其明。含吐阴阳之气，弹压山川之精。叶吹万以亭育，总得一而为贞。我所以诞膺明命，大宝鸿名。（阙）惟皇唐之独运，冠风声之往初。练五气於圆盖，张四极於方舆。定群雄之逐鹿，拯方割之为鱼。在炎灵之交丧，属皇舆之败德。降荐瘥於上元，恣咆哮於中国。无小无大，图帝图王；匹夫匹妇，为蝥为贼。举率土而咸弃，虽同舟而作慝。彼独夫之肆志，何汨典而乱常？固违道而灭德，实罔念而作狂。始结怨於庶黎，终自绝於彼苍。八荒九有，山溃川竭。天轴且回，地维将绝。文章咸荡，风雅咸缺。在忠良而必焚，罄冠晚而同裂。或滔天而嫁祸，或触山而作孽。极殷区以陆沈，尽汉涂而喋血。天纵神武，景属上皇。自白水而龙跃，肇参墟而凤翔。在中涂而听诵，将再驾而翦商。惟神机之独运，乃抚翼而高骧。命苍兕而临河曲，杀黑龙而济冀方。指牧野而大誓，师鸣条而悔亡。惟圣德之怀远，敷彝伦於绝漠。在穷而毕冠，伊左衽而俱削。戎亭虚警，守大荒之外，地阴悉平，夷中国之轶，合綦会而作贡，极遐方而献琛，荐环裘而委质，候风海而发心。周八荒而率俾，重九译而相寻。效狻猊於昧谷，维神屏於邓林。应咸池而率舞，游上苑而怀音。竭宝用而咸竞，罄虚心而毕举。乍鸣观阁，时游林。文表仁义，声谐律吕。下神雀於帝台，道甘泉於神渚。龟书龙匣，河洛将游。东鲽西鹣，□亭载伫。其馀藏山秘泽之珍，摭实排虚之侣。俱叶契於图牒，差无得而称序。昔天灵之八万千岁，姬周之三十六王。盖历数之眇小，曾不足以揄扬。惟圣朝之期运，符上帝之会昌。臣下拜而稽首，献福寿之无疆。资卜年与卜历，共地久而天长。
    ○劝封禅表
    大礼与天地同节，大乐与天地同和。六宗五帝，祀惟永。名山大川，飨礼无辍。而告成方岳，独异师古，自朝及野，驰心荡虑。伏愿御六气之辨，顺四序之和，升彼岱宗，具斯盛礼。听万岁之逸响，绍千载之遐踪。
    ○请放宫人封事
    自陛下受命已来，诏示天下，薄赋轻徭，恤刑慎狱，躬行节俭，减损服御，虽尧舜德音，无以过此。然阴气郁积，亦恐是旱之咎徵。往年虽出宫人，未为尽善。窃闻大安宫及掖庭内，无用宫人，动有数万。衣食之费，固自倍多，幽闭之冤，足感和气。亢阳为害，亦或由兹。
    ○安置突厥议
    突厥虽云一国，然其种类区分，各有酋帅。今宜因其离散，各即本部署为君长，使不相臣属。纵欲存立阿史那氏，惟可使存其本族而已。国分则弱而易制，执敌则难相吞灭，各自保全，必不能抗衡中国矣。仍请於定襄置都护府，为其节度，此安边之长策也。
    ○大乘庄严经论序
    臣闻天帝受无上之法，景福会昌，轮王致正真之道，神合德。是则圣人执契，元化潜通，至诚所感，冥功斯应。皇情西顾，法海东流，如开洪范之图，似得圆光之梦。持线妙典，发金口而秘纶言；书叶旧章，自龙宫而升麟阁。昔迦维驭世，大启法门，悬明镜於无象，运虚舟於彼岸。空有兼谢，生灭俱忘。绝智希夷之表，遗形动寂之外。然随缘利见，应迹生知。震大地而萃人天，放神光而掩日月。百亿须弥，俱г声教；三千世界，尽入提封。愍三毒之锁，矜五阴之缠盖。惜飞电於浮生，叹悬藤於逝水。八关云辟，开慧识於幽途；三乘方轨，运慈心於朽宅。龙兴雾集，神动天随。大道为心，望法□而遐举；闻声悟道，渐初地而依仁。迁柰苑之乔枝，入园之奥室。酌智水之馀润，承慧日之末光。既而税驾连河，归真双树，圣灵逾远，像教浸微，大义或乖，斯文将坠，穿凿异端，分析多绪。是末非古，殊涂别氵瓜。天亲初学之辈，尚致西河之疑；龙树究竟之俦，弥深东鲁之叹。仰惟法宝，尽谛无为。故经文云：“佛以法为师。”佛从法生，佛依法住，岂止研几尽性，妙物穷神，出入无间，包含元气而已。若夫惟天为大，寒暑运其功；谓地盖厚，山泽通其气。是以姬文以大圣之姿，幽赞易道；邱明怀同耻之德，祖述微言。诸经著论，俯同斯旨。《大乘庄严论》者，无著菩萨焉。菩萨以如来灭度之後，含章秀发。三十二相，具体而微；八千亿结，承风俱解。宏通正法，庄饰经王，明真如功德之宗，显大士位行之地。破小乘执著，成大乘纲纪。其菩提一品，最为微妙，转八识以成四智，束四智以具三身，详诸经论，所未会有，可谓闻所未闻，见所未见。圣上受飞行之宝命，总步骤於前王。屈天师之尊，智周万物；应人皇之运，道照三明。慈慧外宣，神机内湛，端而役百灵，垂拱而朝万国。弥纶造化之初，含吐阴阳之际，功成作乐，既章韶舞，治定制礼，言动翠华。金轮所王，封疆之固惟远；芥城虽满，龟鼎之祚无穷。光阐大猷，开导群品，凡诸内典尽令翻译。摩伽陀国三藏法师波罗颇伽罗蜜多罗，唐言明友，即中天竺刹利王之种姓也。以得大唐贞观元年十二月入京，法师戒行精勤，才识明敏，至德邻於初果，多能亚夫将圣继澄什之清尘，来仪上国，В生远之逸气，高步宏门。帝心简在，皇储礼敬，其博闻强记，探幽洞微，京城大德，莫不推许。粤以贞观四年，恭承明诏，又敕尚书左仆射邢国公房元龄、散骑常侍行太子左庶子杜正伦诠定义学，法师慧乘慧朗法常智解昙藏智首道岳惠明僧辨僧珍法琳灵佳慧赜慧净元谟僧伽等，於胜光寺共成胜业。又敕太府卿兰陵男萧监掌修缉。三藏法师云：“外国凡大小乘学，悉以此论为本，若於此不通，未可宏法。”是以覃思专精，特加研究。慧净法师聪敏博识，受旨缀元，元谟法师善达方言，又兼义解，至心译语，一无纰缪。以七年献春之始，撰定斯毕，勒成十有三卷二十四品。敕太子右庶子安平男李百药序之云尔。
    ●卷一百四十三
    ☆李百药（二）
    ○封建论
    臣闻经国庇民，王者之常制；尊主安上，人情之本方。思阐理定之规，以宏长代之业者，万古不易，百虑同归。然命历有赊促之殊，邦家有理乱之异，遐观载籍，论之详矣。咸云周过其数，秦不及期。存亡之理，在於郡国。周氏以鉴夏殷之长久，遵黄唐之并建，维城磐石，深根固本，虽王纲弛废，而枝干相持，故使逆节不生，宗祀不绝。秦氏背师古之训，弃先王之道，践华恃险，罢侯置守，子弟无尺土之邑，兆庶罕共理之忧，故一夫号呼，七庙隳圯。
    臣以为自古皇王，君临宇内，莫不受命上元，飞名帝，缔构遇兴王之运，殷忧属启圣之期。虽魏武携养之资，汉高徒役之贱非止意有觊觎，推之亦不能去也。若其狱讼不归，菁华已竭，虽帝尧之光被四表，大舜之上齐七政，非止情存揖让，守之亦不可固焉。以放勋重华之德，尚不能克昌厥後，是知祚之长短，必在天时，政或盛衰，有关人事。宗周卜世三十，卜年七百，虽沦胥之道斯极，而文武之器犹存，斯则龟鼎之祚，已悬定於沓冥也。至使南征不返，东迁避逼。祀如线，郊畿不守，此乃陵夷之渐，有累於封建焉。暴秦运短闰馀，数锺百六。受命之主，德异禹汤，继世之君，才非启诵。借使李斯王绾之辈，咸开四履，将闾子婴之徒，俱启千乘，岂能逆帝子之勃兴，抗龙颜之基命者也？
    然则得失成败，各有由焉。而著述之家，多守常辙，莫不情忘今古，理蔽浇淳，欲以百王之季，行三代之法。天下五服之内，尽封诸侯；王畿千乘之间，俱为采地。是则以结绳之化，行虞夏之朝；用象刑之典，治刘曹之末。纪纲弛紊，断可知焉。锲船求剑，未见其可；胶柱求音，弥所多惑。徒知问鼎隧，有惧勤王之师；白马素车，无复藩篱之援。不悟望夷之衅，未甚羿浞之灾，既罹高贵之殃，宁异申缯之酷？此乃钦明昏乱，自革安危，固非守宰公侯，以成兴废。且数世之後，王室浸微，始自藩屏，化为仇敌。家殊俗，国异政，强凌弱，众暴寡，疆场彼此，干戈日寻。狐骀之役，女子尽ヮ；崤陵之师，只轮不返。斯盖略举一隅，其馀不可胜数。陆士衡方规规然云：“嗣王委其九鼎，凶族据其大邑，天下晏然，以治待乱。”何斯言之谬也！而设官分职，任贤使能，以循良之才，膺共治之寄，刺郡分竹，何代无人。至使地或呈祥，天不爱宝，民称父母，政比神明。曹元首方区区然称：“与人共其乐者，人必忧其忧，与人同其安者，人必拯其危。”岂容委以侯伯，则同其安危；任之牧宰，则殊其忧乐。何斯言之妄也！
    封君列国，藉庆门资，忘其先业之艰难，轻其自然之崇贵，莫不世增淫虐，代益骄侈，自离宫别馆，切汉凌□，或形人力而将尽，或召诸侯而共落。陈灵则君臣悖礼，共侮徵舒；卫宣则父子聚尘，终诛寿朔。乃云为已思治，岂若是乎？内外群官，选自朝廷，擢士庶以任之，澄水镜以鉴之，年劳优其阶品，考绩明其黜陟。进取事切，砥砺情深，或俸禄不入私门，妻子不之官舍。颁条之贵，食不举火；剖符之重，衣惟补葛。南郡太守，敝布裹身；莱芜县长，凝尘生甑。专云为利图物，何其爽欤？总而言之，爵非世及，用贤之路斯广；民无定主，附下之情不固。此乃愚智所辩，安可惑哉？至如灭国杀君，乱常干纪，春秋二百年间，略无宁岁。次睢咸秩，遂用玉帛之君；鲁道有荡，每等衣裳之会。纵使西汉哀平之际，东洛桓灵之时，下吏淫暴，必不至此。为政之道，可一言以蔽之。
    伏惟陛下握纪御天，膺期启圣，救亿兆之焚溺，扫氛於寰宇。创业垂统，配二仪以立德；发号施令，妙万物以为言。独照宸衷，永怀前古，将复五等而修旧制，建万国以亲诸侯。窃以汉魏以还，馀风之弊未尽；勋华既往，至公之道斯革。况晋氏失驭，宇县崩离；後魏乘时，华夷杂处。重之以关河分阻，吴楚悬隔。习文学者，尚长短纵横之术；习武艺者，尽干戈战争之心。毕为狙诈之阶，弥长浇浮之俗。开皇在运，因籍外家。驱御群英，任雄猜之数；坐移时运，非克定之功。年逾二纪，民不见德，及大业嗣文，世道交丧，先王人物，扫地将尽。虽天纵神武，削平寇虐，兵威不息，劳止未康。
    自陛下仰顺圣慈，嗣膺宝历，情深致理，综前王，虽至道难名，言象所绝，略陈梗，实所庶几。爱敬蒸蒸，劳而不倦，大舜之孝也。访安内竖，亲赏御膳，文王之德也。每宪司谳罪，尚书奏狱，大小必察，枉直咸举，以断趾之法，易大辟之刑，情必隐恻，贯彻幽显，大禹之泣辜也。正色直言，虚心受纳，不简鄙陋，无弃刍尧，帝尧之求谏也。宏奖名教，敦劝学徒，既擢明经於青紫，将升硕儒於卿相，圣人之善诱也。群臣以宫中暑湿，寝膳或违，请徙御高明，营一小阁，遂惜十家之产，竟抑子来之愿，不吝阴阳之感，以安卑陋之居。去岁凶俭，普天饥馑，丧乱甫尔，仓廪虚空，圣情矜悯，勤加赈恤，竟无一人，流离道路。犹且食舀藜藿，乐彻иね，言必凄动，貌成瞿瘠。公旦喜於重译，文命矜其即序。陛下每见四夷款附，万里归仁，必退思进省，凝神动虑。恐妄劳中国，以求远方。不籍万古之英声，以存一时之茂实。心切忧劳，迹绝游幸。每旦视朝，听受无倦，智周於万物，道济於天下。罢朝之後，引进名臣，讨论是非，备尽肝膈，惟及政事，更无异辞。才及日昃。必命才学之士，赐以清闲，高谈典籍，杂以文咏，间以元言。一夜忘疲，中宵不寐。此之四道，独迈彳生初，斯实生民以来，一人而已。宏兹风化，昭示四方，信可以期月之间，弥纶天壤。而淳朴尚阻，浮诡未移，此由习之已久，难以卒变。请待琢雕成朴，以质代文，刑措之教一行，登封之礼云毕。然後定疆理之制，议山河之赏，未为晚焉。《易》称：“天地盈虚，与时消息，况於人乎？”美哉斯言也！
    ○化度寺故僧邕禅师舍利塔铭
    盖闻人灵之贵，天象攸凭，禀仁义之和，感山川之秀，穷理尽性，通幽洞微。研其虑者百端，宗其道者三教，殊源异轸，类聚群分。或博而无功，劳而寡要，文胜则史，礼烦斯黩。或控鹤乘鸾，有系风之谕；餐霞御气，致捕影之讥。至於察报应之方，穷死生之变，大慈（阙）运宏济群品，极众妙而为言，冠元宗以立德，其唯真如之设教焉。若夫性与天道，契协神交，贻照灵心，澄神禅观，则有化度寺僧邕禅师者矣。禅师俗姓郭氏，太原介休人。昔有周氏，积德累功，庆流长世，分星判野，大启藩维。蔡伯喈云：“虢者郭也。虢叔乃文王所咨，郭泰则人伦攸属。”圣贤遗烈，奕叶其昌。祖宪，荆州刺史，早擅风猷。父韶，博陵太守，深明典礼。禅师含灵福地，擢秀华宗，爰自弱龄，神识沈静，率由至道，冥符上德。因戏成塔，发自髫年；仁心救蚁。始於岁。世传儒业，门多贵仕。时方小学，齿骨上庠，始自趋庭，便观入室，精勤不倦，聪敏绝伦，博览群书，尤明老易。然雅有志尚，高迈俗情，时游僧寺，伏膺释典，风鉴疏朗，豁然开悟。闻法海之微妙，毛同喜；瞻满月之图像，身心俱净。於是锱铢轩冤，糟粕邱坟，年十有三，违亲入道，於邺西云门寺，依止稠禅师。稠公禅慧通（阙）戒行勤苦，道标方外，声溢区中。（阙）睹暗投，欣然惊异，即授受禅法，数日便诣幽深。稠公尝抚禅师而谓诸门徒曰：“五亭（阙）念尽在此矣。”头ヌ兰若，毕志忘疲，仍来往林虑山中，栖托游处。後属周武平齐，像往林虑，入白鹿深山，避时削迹，藏声戢曜，枕石漱流。（阙）岩之下葺茆成室，萝裳薜带，（阙）唯粪（阙）之衣；饵术餐松，尝无麻麦之饭。三迳斯绝，百（阙）为群，猛鸷毒螫之徒；潜形匿影，白鹿青鸾之辈。效祉呈祥，每梵音瞻礼，焚香读（阙二字）奇禽异兽，攒集庭宇，俱绝（阙）倚毕来俯伏，貌如恭敬，心疑听受。及开皇之初，宏（阙）释教，於时有魏州信行禅师，（阙）明佛性，大转法轮，实命世之异人，为元门之益（阙）以道隐之辰，习当根之业，智禅师Т世幽居，遣人告曰：“修道立行，宜以济度为先，（阙）善其身，非所闻也。宜尽宏益之方，昭示流俗。”禅师乃出山，与信行禅（阙）修苦行。开皇九年，信行禅师被敕徵召，乃相随入京。京师道俗，莫不遵奉信行禅（阙三字）之（阙二字）持徒众，以贞观五年十一月十六日，终於化度寺，春秋八十有九。圣上崇敬（阙二字）赠帛追福，即以其月廿二日，奉送灵塔於终南山下鸱鸣圯，禅师之遗令也。徒众收其舍利，起塔於信行禅师灵塔之左。禅师风范凝正，行业精勤。十二部经，尝甘露而俱尽；五百具戒，凌严霜而未。虽托迹禅林，避心定水，涉无为之境，绝有待之累，（阙）寓形岩穴，高步京华，常卑辞屈已，体道藏器。未若道安之游樊沔，对凿齿而自伐弥天；慧远之在庐山，折桓元之致敬人主。及迁神净土，委质ヌ林，四部奔驰，十方号慕，岂止寝歌辍相，舍佩捐珠而已？式昭景行，乃述铭云：
    绵邈神理，希夷法性。自有成空，从凡入圣。於昭大士，游（阙二字）正，德润慈□。心悬灵镜，（阙）蒙悟道，舍俗归真。累明成照，积智为津。行识非想，禅（阙三字）观尽三昧，情销六尘。结构穷岩，留连幽谷。灵应无像，神行匪速。敦彼开导，去兹（阙三字）绝有凭群生仰福，风火（阙）妄泡电同奔。达人忘已，真宅斯存。刹那（阙二字）净域（阙五字）乐永谢重昏。
    ○唐故都督徐州五州诸军事徐州剌史临淄定公房公碑
    易称：“易之为书也，有天道焉，有人道焉。”故君子居则观其象，动则观其变。智以藏往，感而遂通。是以进退之数有方，存亡之几可（阙）昔贾生董相，怀王佐之才，（阙五字）命世之（阙二字）屯於世故摈（阙二字）当年轶风电以长鸣，绝□霓而铩翮。而乐天知命，顺时守道，体忠信而夷险阻，凭清静以安悔吝。虽（阙）川寂其浸远，而盛德久而愈新。昔之玉质金相，求益友於千载；兰（阙）桂馥，想同气於九原。则有（阙三字）怀庶几之道，详观出处之迹。可以追踪胜业，继踵清尘者，其惟都督临淄定公焉。公讳彦谦，字孝冲，清河人也。七世祖谌，燕太尉掾，随慕容氏（阙）度寓於齐土，宋元嘉中，分（阙）郡之西部置东冀州东清（阙二字）绎幕县仍为此郡县人。至於简侯，又於东广川郡别立武强县，令子孙居之。丹陵诞圣，祥发庆灵，虞舜受（阙）光启侯服，导原注壑，若泻河汉之流，竦构干□，如仰嵩华之峻，（阙三字）植公之十三世祖也。积德固其宗礻方，纯嘏贻其长世，公侯之门必复，繁衍之祚攸归。高祖法寿，宋大明中州主簿武贲中郎将魏郡太守，立功归魏，封庄武侯使持节龙骧将军东冀州刺史，薨赠（阙三字）青州刺史，谥简侯，魏书有列传。重价香名，驰声南北，宏材秘略，兼姿文武。曾祖伯祖州主簿，袭爵庄武侯齐郡内史幽州长史（阙）行州事衣（阙）训俗露冕怀戎，累仁义而成基，处脂膏而不润。祖翼，年十六，郡辟功曹，州辟主簿，袭爵庄武伯宋安太守，居继母忧，庐於墓次，世承蒙嫡之重，门贻旌表之贶，乡闾之敬，有过知耻，宗族所尊，不（阙）而肃。（阙）伯熊，年廿，辟开府行参军，仍行（阙）州清河广川二郡太守（阙二字）神英迈，器量沈远。寝门之内，捧檄以慰晨昏；山泽之间，单车以清寇乱。公禀元精之和气，体粹之淑灵，心运天机，性与道合，温良恭俭，应言行之（阙）神采风尚，出仪形之表，博极图书，（阙）综遗逸，正经义（阙）时所留怀，绝简研几，下帷覃思，尽探隅奥，毕诣精微，或致元白之讥非止春秋之僻，吉凶礼制，今古异同，莫不穷根原，详悉指要。内（阙）亲表达之学徒负笈拥帚，质疑去惑，公凝神（阙二字）函丈无倦，声（阙三字）山谷对盈自迁定齐土，家已重世。班懿十纪，旌旗之盛未多；陈完八叶，鸣凤之祥斯在。况复里称冠盖，庭茂芝兰，行则结（阙）连骑，居则撞钟列鼎。虽范蠡货财本（阙）卿相阴家仆（阙）旧比封君（阙）之（阙二字）公心闲馆，以风素自居，清虚味道，沈冥寡欲，恭敬以撙节，退让以明礼。潜隐之操，始擅於州闾；高亮之风，日闻於海内。於是群公仰德，邦君致礼。物（阙）斯辩旌（阙）盈涂郡三辟功曹，州（阙）辟主簿，其後（阙三字）而从命。公明天人之际，述尧舜之道，其处也，将委质众妙之门，栖神不死之地。其出也，将宏奖名教，博利生民，舟楫可期，英灵有属，州郡（阙）职（阙）其志焉，然公以周隋禅代之交，纪纲弛紊，亦既从政，便以治乱为怀，眷言州壤，在情弥切，乃整齐风俗，申明狱讼，进善黜恶，导德齐礼。虽在乡国，若处王朝。政教严明，吏（阙）悦伏。见危拯难，临财洁已。利物之（阙）不自德，不贪之宝，必畏人知。开皇初，频诏搜扬人物，（阙）王出（阙）京洛致书辟召，州县并苦相敦逼，公辞以痼疾，且得遂情偃仰。其後隋文帝忌惮英俊，不许晦迹邱园。公且（阙）维絷方应荐举，七年始入京省，授吏部承奉郎。是时齐朝资荫，不复称叙，鼎贵高门，俱从九品释褐。朝廷以公望实之重，才艺之优，故别有此授，以明则哲之举。俄迁监察御史，每杖节巡省，纠逖奸慝心存（阙六字）转授秦州总管录事参军事。汉阳重镇，京辅户门，管辖一方，允斯盛选。寻以朝集入京，与左仆射齐公总论考课之法，黜陟之方。齐公对岳牧以下，大相叹服。其後具以公言敷奏。仍有十擢之（阙二字）非知（阙二字）主竟不能见用。（阙）迁许州长葛县令。公镇之以清静，文之以礼乐，讼以道息，灾因德弭，百姓感悦，咸不忍欺。爱之如慈亲焉，敬之如神明焉。纟强负知归，颂声载路。解代之后，吏民追思惠政，树碑颂德。在长葛秩未满，以考绩（阙）异，迁，州司马。此州荆邓之郊，华夷春杂，（阙）俗残犷（阙）情愉。公化之以仁爱，敦之以淳厚，期月之间，咸知迁革。寻以州废，解任言归。夜观星象，昼察人事，知天地之将闭，望箕颍以载怀。乃於（阙）山之阴，结构岩穴，非唯在乎避世，固亦潜以相时。然大业之初，始班新令，妙选贤良为司隶刺史。公首膺斯举，有诏追赴京洛。公以朝纲浸以颓坏，此职亦是宏济之一方，便起而就征。揽辔登车，即有清天下之志。於是激浊扬清，风驰草偃。行能之类，望景以听升迁；苛暴之徒，承风而解印绶。进擢者縻爵不致谢言，绳纪者受刑而无怨色。自非道在至公，信以被物，其孰能与於此焉？既而（阙）政陵夷，小人道长，忠言靡用，正士无施。大业十一年出为泾阳县令，未几而遘疾。粤以其年岁次乙亥五月壬辰朔十五日景午，终於官舍，春秋六十有九。降生一子，光辅帝唐，叶赞璇玑，参调玉烛，皇上情深遗烈，（阙二字）想於夷门；眷言才子，便有怀於袁焕。贞观三年十有二月。乃下诏曰：“纪功德，列代通典，崇礼饰终，著在方策。隋故司隶刺史房彦谦，世袭簪缨，璋特秀，温恭好古，明闲治术，爰在隋季，时属卷怀，未遂通涂，奄从运往，以忠训子，义（阙）过庭，佐命朝端，业隆功茂，宜锡以连率，光被九原，可赠使持节都督徐泗仁谯沂五州诸军事徐州刺史。”四年十一月，又发诏追封临淄公，食邑一千户，谥曰定公，礼也。粤以五年岁次辛卯三月庚申朔越二日辛酉，安措於本乡齐州亭山悬赵山之阳。惟公风格凝整，神理沈邃，内怀温润，外照光景，追思仪范，暧似文戍之图；邈想风（阙）懔若相如之气。时逢战争，术益从横，或耻问仁，用安嘉Т，收文武之将坠，殊山林而忘反。是故销声贵里，隐异迷邦，戢曜高门，处非绝俗，优柔六艺，纷纶百氏，采绝代之阙文，总前修之博物。虽昔（阙）明实（阙三字）识疏属之神辩（阙）鼠於汉朝，彰委也於霸业，无以尚也。虫小技，曾未（阙）怀，时有制述，将符作者，致极宏远，词穷典丽，足以克谐声律，感召风□，岂唯白雪阳春，郢中寡和而已？永唯书契之（阙六字）迹草隶之妙，冠绝当时。（阙二字）幼年孝友至，未离纟强褓，便遭极罚，裁有所识（阙），访家人发言号绝，不自胜处。年十有五，出後傍宗，深惟鞠养之慈，将阙晨昏之礼。辞违之辰，感切行路。及就养（阙二字）不异所生。两门丧纪，并逾制度。哀毁之至，声被朝野。（阙）以期功之感，甘旨未尝，朋友之丧，远近毕赴，人伦之纪，礼法之隆，近古以来，未之有也。且复留连宴赏，提携臭味，登山临水，必动咏言，清风朗月，（阙六字）满席且得（阙二字）之孙门（阙二字）通时许慈（阙）之御指无倦，解（阙）未已仁义（阙）厚资产屡空。以斯器望，穷兹至道，谓宜俯拾青紫，增曜台阶。而止类太丘，宏道下邑，遽同子产，空闻遗爱，报施之理，何其爽欤？若夫死生者形骸之劳息，夭寿者大化之自然。固知命之不忧，岂居常而为累也？然行周於物，寒暑不能易其心；智周於身，变通不能穷其数。而灵多忍，幽明永隔，散精气於风烟，委容质於泉壤，可不哀哉？於是四方同志之士，百里怀音之客，式遵盛烈，共勒丰碑。百药爰以畴昔，妄游兰芷，宁谓正始之音，一朝长谢，师资之德，百舍无从，义绝宾阶，哀缠宿草，思效薄技，觊申万一，仰惟治身之术，立德之基，固系辞可以尽言，岂言之而无愧也。乃为铭粤：
    遐观方册，历选人伦。名固难假，德必有邻。颜闵遗迹，曾史芳尘。同声比义，允属通人。於铄通人，（阙二字）膺庆司空规矩，民胥攸训。地灵贻福，天齐分命。世祚有徵，重光无竞。显允君子，丕承宠光。灵河擢秀，日观含章。元门味道，幽谷迷方。陆沈通德，朝隐康庄。仪凤潜灵，龙振藻。宏之在人，一变至道。昭章（阙）训，寂寥元草。文质彬彬，波澜浩浩。齐物无待，随时吐曜。导俗原，训民居要。州将贻喜，邦君长啸。乃眷韬钤，还归渔钓。三径虽阻，八方密。亻黾亻免末班，逶迤下秩。司宪邑宰，循名责实。御众以宽，在刑惟恤。履斯异行，乘（阙）丕基。才高位下，有志无时。和光偶俗，诞命膺期。（阙）扬投贾，唯兹在兹。树德不已，蹈仁无攵。遗构有凭，高门以辟。眷言上寿，方期永锡。载伫太阶，翻归厚夕。义高表墓，道贵扬名。式昭文物，用纪哀荣。抽簪故吏，制服诸生。一刊圜石，（阙二字）飞声。
    ○碑阴
    公之将葬，恩旨重叠，赠优渥，（阙四字）公及夫人，并令所司营造马，各给四马，从京师洛阳殡所送至本乡。其车辂仪仗出怀洛二州，给船载运（阙）道（阙）力至於墓所。仪从钱（阙）有阙（阙）者（阙二字）又发敕令，以官物修补。又文官式令例无鼓角，亦特给送至於葬所。又於常令给墓夫之外，别加兵千功役，临葬（阙）复降敕使驰驿祭以少牢。{止舟}後为供葬事，发敕旨行笔十有二条。近代以来，恩荣[
14A]赠，未有若此者也。中外姻戚，海内名士，并故吏门生，千里赴会，（阙）及州里道俗二千馀人。
    ○隋故益州总管府司马裴君碑铭（并序）
    粤惟上德，希世挺生，存则道照於人伦，没则名飞於史策。宜其计功伐，镂钟鼎，永贻长世，昭示後昆。君讳镜民，字君倩，河东闻喜人也。唐虞之盛，伯益控其遥原；殷周以还，仲衍膺其馀庆。徽则擅美当涂，宪则流芳中夏。金张旧业，远谢声尘，江汉英灵，多惭光价。祖靖虑，魏银青光禄大夫汾州刺史，银章青绶，登高能赋，扬波流恶，政以镇成。父（阙一字）汉周革路大夫仪同三司晋州刺史，雅道儒风，声动当世，班条布政，恩结去思。君上表□气，远膺星像，虚牝与贞固同归，爱景共严凝一致。悬河若讷，每括智囊，止水澄神，日开灵鉴。及择师请益，游方问道，性与稽古，心照神文，佩游夏之芳尘，为潘张之益友。立人之道，仁义靡遗，事亲之德，爱敬同尽。迹屈衡门，声驰上国，莫府交辟，公车致礼。晋荡公受博陆之图，处阿衡之寄，为其诸子精选府寮，辟为谭公大将军记（阙一字）府中为其语曰：“令德日新裴镜民，昔马越为其世子辟王安期，取其仪形之美，蒋济崇其府望辟阮嗣宗，重其文学之誉，我贻羔雁，兼而（阙一字）之。”寻以内艰去职，幡车方驾，金革在辰，丧礼未宏，多从权夺，朝廷以君羸瘵过甚，特诏终哀，感动风俗，皆此类也。建德初，以君为宋王侍读，寻授记室参军，迁司录宣政，一年授吏部上士，摄少吏部。研几汲引之方，游刃铨衡之地，能官在（阙一字）咸事无遗。大吏部竟陵公，即有随之滕王也，亮拔不群，英姿秀发，重君才行，深见褒奖，每（阙一字）裴楷清通之望，复见斯人。开皇受禅，其日除尚书在外兵郎，寻改为兵部侍郎。魏晋以还，台郎显要，官方始革，扬历是膺，是非器重望（阙一字）无以宏斯礼秩，华阳地险，控御遐长。蜀王秀以（阙一字）子之尊，拥旄作镇，寮属望重，妙简时贤，以君为西南道行台兵部侍郎。及行台废，除（阙一字）州总管府掾，寻改益州总管府司马。蜀王年止胜衣，童心未改，文武佐吏，多非正人，君言必尽忠，行惟直道，省府之内，莫不敬而惮之。（阙一字）台民间尚书陈茂，情恃惟旧，志多慢下，虽处行乖方，莫敢违异。惟君（阙一字）理抗直，未尝顺旨，兵部尚书京兆杜杲每谓人曰：“不值盘根错节，不表利器，裴君匪躬遑监，可谓美矣。”开皇十六年，西南夷（阙二字）从构乱，君总率士卒，应机致讨，後军不系，战危丧律，以三月癸丑朔十九日辛未，陷於贼庭。季路结缨，志无苟免；温序衔须，义不生辱。永怀斯道，盖君之平生风烈焉。惟君灵府浚彻，神（阙一字）开敏，英略外明，沈几内断。培风自远，背丹穴以来仪，（阙一字）气不群，望青霄而孤竦。许劭月旦之论，韫义生风；黄童日下之声，乘虚效响。弹冠莫府，掌记文房，媚韶景以华，啸清风而振藻。珥笔南宫，垂缨西蜀，戎事之重，必司善政。狩於是得时，风霜以之顺序，比明月於东曹，又典午於南正，眷熊掌（阙一字）重义，安马革以轻生。神迈（阙三字）峰（阙一字）构农夫辍（阙一字）而野祭，机妇捐珠而巷歌。西蜀父老，至于今思之。君第五子太仆少卿洛州都督（阙一字）长充上柱国翼城县开国公，（阙一字）雅道於（阙二字）构丕基於鸿绪，感四序之递变，睹万物而永言，思宏遗范，式昭贞石。其铭曰：
    灵河远派，大流光。美哉地德，郁矣（阙一字）芳。高门锺鼎，世（阙一字）旗常。鸿接翼，金玉其相。惟君载挺，道符人俊。灼灼外明，温温内润。瞻之忽後，仰之（阙一字）峻。抱朴澄清，含风（阙一字）韵。（阙二字）资（阙一字）公府驰名。永怀丧制，易俗申情。爰掌书记，俄属铨衡。清通之誉，远嗣家声。开皇在辰，万象咸镜。灵开尺（阙一字）典属军政。列宿上膺，中和俯咏。永怀神道，斯人斯命。层梁毁构，靖树（阙一字）风。戈纪（阙一字）鼐鼎铭功。柏庭永，泉路斯穷。九京不作，万古书忠。明（阙一字）重世，分茅锡社。仰嗣丕基，式宏良冶。绝□使翼，追风赭。以（阙四字）胸（下阙）
    ○太穆皇后哀册文
    维贞观九年岁次癸未冬十月辛丑朔二日壬寅，太穆皇后梓宫启自寿安陵，将於献陵。其日，至尊亲奉奠於太安宫，乃使兼太尉某设祖於行宫，礼也。龙攒夙启，翟辂朝陈，方靖德，圆魄虚神。哀子嗣皇帝讳，攀弓剑而长号，想衤韦プ之弗御；痛异宫之隔礼，切分心於穷虑。二南风化，万古徽音，式昭史册，如玉如金。其词曰：
    元功，景福氤氲。将开枢电，且应黄□。曰惟基命，於昭德性。配天不失，复夏无竞，门德丕承，华宗递兴。皇家汉氏，祥发庆膺。冥符世胄，并会休徵。帝妃北渚，圣母东陵。秘景阴陵，含章嫔则。柔顺宏范，幽闲毓德。率礼无违，尊师罔忒。言昭图史，声芳邦国。帝录将启，天妹言归。涂山表贶，渭增晖。外求才淑，内鉴几微。蘩夕牖，丝中闱。琴瑟匪谐，水霜惭洁。道叶离明，贞符兑悦。潜德勿用，内教爰设。世罕交泰，时亏地节。膺期集祉，含和履正。华渚降祥，高诞圣。潜著轩象，未彰灵命。奄御□衣，俄飞天镜。呜呼哀哉！受终抚运，驭极乘乾。物思厚德，政阙承天。瑶尊委奠，金屋虚筵。嗟故剑之无托，叹房乐之徒悬。呜呼哀哉！宸驾上仙，玉几垂裕。率土遏密，同轨毕赴。背栎阳之神宇，指原陵之封树。悼虞妃之不从，遵周典而迁。呜呼哀哉！苍茫昭世，冥漠神心。松庭幽寂，隧路凝深。俨龙せ而未进，切凤吹之哀吟。水滔滔而不息，日黯黯而将沈。百神惊而元兆邃，万国恸而寒山阴。晦重□於毕陌，结微霜於谷林。呜呼哀哉！极寰宇之仪训，播英声於先后。惟皇运之天长，配灵昆而地久。流凯风於椒掖，散白露於陵阜。轶任姒之高踪，迈嵩华而不朽。呜呼哀哉！
    ●卷一百四十四
    ☆于志宁（一）
    志宁字仲谧，京兆高陵人。高祖入关，迎谒长春宫，授银青光禄大夫。太宗朝官中书侍郎，加散骑常侍，行太子左庶子，迁侍中。永徽时封燕国公，拜尚书左仆射同中书门下三品。显庆四年拜太子太师。麟德二年卒，年七十八，赠幽州都督，谥曰定。
    ○让赐地奏
    臣代居关右，周魏以来，基迹不堕，行成等新营庄宅，尚少田园，於臣之馀，乞申私让。
    ○论李宏泰疏
    伏惟陛下情笃功臣，恩隆右戚，以无忌横遭诬告，事并是虚，欲戮告人，以明赏罚，一以绝诬谤之路，二以慰勋戚之心。又以所犯若是真，无忌便有破家之罪；今告为妄，宏泰即宜戮不待时。且真犯之人，事当罪逆，诬谤之类，罪惟及身。以罪校量，明非恶逆，若欲依律，合待秋分。今时属阳和，万物生育，而特行刑罚，此谓有伤春气，窃谓未安。《左传》声子曰：“赏以春夏，刑以秋冬。”顺天时也。又《礼月令》曰：“孟春之月，无杀昆虫。省囹圄，去桎梏，无肆掠，止狱讼。”又《汉书》董仲舒曰：“王者欲有所为。宜求其端於天。天道之大者在阴阳。阳为德，阴为刑。刑主杀而德主生。阳常居大夏，而以生育长养为事。阴常居大冬，而积於空虚不用之处。以此见天之任德不任刑也。”伏惟陛下纂圣祚，继明御极，追连胥之绝轨，蹈轩顼之良规，欲使举动顺於天时，刑罚依於律令。阴阳为之式序，景宿於是无差。风雨不愆，雩辍祀。今方太蔟统律，青阳应期，当生长之辰，施肃杀之令。伏愿暂回圣虑，察古之言，傥蒙垂纳，则生灵幸甚。
</div>
    <div class="pagination">
<a href="全唐文_page96.html">上一页</a><span>...</span><a href="全唐文_page92.html">92</a><a href="全唐文_page93.html">93</a><a href="全唐文_page94.html">94</a><a href="全唐文_page95.html">95</a><a href="全唐文_page96.html">96</a><span class="current-page">97</span><a href="全唐文_page98.html">98</a><a href="全唐文_page99.html">99</a><a href="全唐文_page100.html">100</a><a href="全唐文_page101.html">101</a><a href="全唐文_page102.html">102</a><span>...</span><a href="全唐文_page98.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
