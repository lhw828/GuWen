<!DOCTYPE html>
<html>
<head>
    <meta charset="UTF-8">
    <title>文编 - 第 12 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文编 - 第 12 页/共 34 页</h1>
    <div class="content">　　正论【荀子】
　　世俗之为説者曰主道利周是不然主者民之唱也上者下之仪也彼将听唱而应视仪而动唱嘿则民无应也仪隐则下无动也不应不动则上下无以相有也若是则与无上同也不祥莫大焉故上者下之本也上宣明则下治辨矣上端诚则下愿慤矣上公正则下易直矣治辨则易一愿慤则易使易直则易知易一则疆易使则功易知则明是治之所由生也上周宻则下疑矣上幽险则下渐诈矣上偏曲则下比周矣疑则难一渐诈则难使比周则难知难一则不疆难使则不功难知则不明是乱之所由作也故主道利明不利幽利宣不利周故主道明则下安主道幽则下危故下安则贵上下危则贱上故上易知则下亲上矣上难知则下畏上矣下亲上则上安下畏上则上危故主道莫恶乎难知莫危乎使下畏已传曰恶之者众则危书曰克明明徳诗曰明明在下故先王明之岂特之耳哉世俗之为説者曰桀纣有天下汤武簒而夺之是不然以桀纣为常有天下之籍则然亲有天下之籍则不然天下谓在桀纣则不然古者天子千官诸侯百官以是千官也令行于诸夏之国谓之王以是百官也令行于境内国虽不安不至于废易遂亡谓之君圣王之子也有天下之后也势籍之所在也天下之宗室也然而不材不中内则百姓疾之外则诸侯叛之近者境内不一遥者诸侯不听令不行于境内甚者诸侯侵削之攻伐之若是则虽未亡吾谓之无天下矣圣王没有势籍者罢不足以县天下天下无君诸侯有能徳明威积海内之民莫不愿得以为君师然而暴国独侈安能诛之必不伤害无罪之民诛暴国之君若诛独夫若是则可谓能用天下矣能用天下之谓王汤武非取天下也修其道行其义兴天下之同利除天下之同害而天下归之也桀纣非去天下也反禹汤之徳乱礼义之分禽兽之行积其防全其恶而天下去之也天下归之之谓王天下去之之谓亡故桀纣无天下而汤武不弑君由此効之也汤武者民之父母也桀纣者民之怨贼也今世俗之为説者以桀纣为君而以汤武为弑然则是诛民之父母而师民之怨贼也不祥莫大焉以天下合为君则天下未尝合于桀纣也然则以汤武为弑则天下未尝有説也直隳之耳故天子唯其人天下者至重也非至彊莫之能任至大也非至辨莫之能分至众也非至明莫之能知此三至者非圣人莫之能尽故非圣人莫之能王圣人备道全美者也是县天下之权称也桀纣者其知虑至险也其志意至闇也其行之为至乱也亲者防之贤者贱之生民怨之禹汤之后也而不得一人之与刳比干囚箕子身死国亡为天下之大戮后世之言恶者必稽焉是不容妻子之数也故至贤畴四海汤武是也至罢不容妻子桀纣是也今世俗之为説者以桀纣为有天下而臣汤武岂不过甚矣哉譬之是犹伛巫跂匡大自以为有知也故可以有夺人国不可有以夺人天下可以有窃国不可以有窃天下也可以夺之者可以有国而不可以有天下窃可以得国而不可以得天下是何也曰国小具也可以小人有也可以小道得也可以小力持也天下者大具也不可以小人有也不可以小道得也不可以小力持也国者小人可以有之然而未必不亡也天下者至大也非圣人莫之能有也世俗之为説者曰治古无肉刑而有象刑墨黥慅婴共艾毕菲防屦杀赭衣而不纯治古如是是不然以为治耶则人固莫触罪非独不用肉刑亦不用象刑矣以为人或触罪矣而直轻其刑然则是杀人者不死伤人者不刑也罪至重而刑至轻庸人不知恶也乱莫大焉凡刑人之本禁暴恶恶且征其未也杀人者不死而伤人者不刑是谓惠暴而寛贼也非恶恶也故象刑殆非生于治古并起于乱今也治古不然凡爵列官职赏庆刑罚皆报也以类相从者也一物失称乱之端也夫徳不称位能不称官赏不当功罚不当罪不祥莫大焉昔者武王伐有商诛纣断其首悬之赤斾夫征暴诛捍治之盛也杀人者死伤人者刑是百王之所同未有知其所由来者也刑称罪则治不称罪则乱故治则刑重乱则刑轻犯治之罪固重犯乱之罪固轻书曰刑罚世轻世重此之谓也世俗之为説者曰汤武不能禁令是何也曰楚越不受制是不然汤武者至天下之善禁令者也汤居亳武王居鄗皆百里之地也天下为一诸侯为臣通达之属莫不振动从服以化顺之曷为楚越独不受制也彼王者之制也视形势而制械用称逺迩而等贡献岂必齐哉故鲁人以榶卫人用柯齐人用一革土地形制不同者械用备饰不可不异也故诸夏之国同服同仪蛮夷戎狄之国同服不同制封内甸服封外侯服侯卫賔服蛮夷要服戎狄荒服甸服者祭侯服者祀賔服者享要服者贡荒服者终王日祭月祀时享岁贡终王夫是之谓视形势而制械用称逺近而等贡献是王者之至也彼楚越者且时享嵗贡终王之属也必齐之日祭月祀之属然后曰受制耶是规磨之説也沟中之瘠也则未足与及王者之制也语曰浅不足与测深愚不足以谋知坎井之鼃不可与语东海之乐此之谓也世俗之为説者曰尧舜擅让是不然天子者势位至尊无敌于天下夫有谁与让矣道徳纯备智慧甚明南面而听天下生民之属莫不振动从服以化顺之天下无隐士无遗善同焉者是也异焉者非也夫有恶擅天下矣曰死而擅之是又不然圣王在上图徳而定次量能而授官皆民载其事而各得其宜不能以义制利不能以伪饰性则兼以为民圣王以没天下无圣则固莫足以擅天下矣天下有圣而在后者则天下不离朝不易位国不更制天下厌焉与乡无以异也以尧继尧夫又何变之有矣圣不在后子而在三公则天下如归犹复而振之也天下厌然与乡无以异也以尧易尧夫又何变之有矣唯其徙朝改制为难故天子生则天下一隆致顺而治论徳而定次死则能任天下者必有之矣夫礼义之分尽矣擅让恶用矣哉曰老衰而擅是又不然血气筯力则有衰若夫智虑取舍则无衰曰老者不堪其劳而休也是又畏事者之议也天子者势至重而形至佚心至愉而志无所诎形不为劳尊无上矣衣被则服五采杂间色重文绣加饰之以珠玉食饮则重太牢而备珍怪期臭味曼而馈代睾而食雍而彻乎五祀执荐者百人待西房居则设张容负依而坐诸侯趋走乎堂下出戸而巫觋有事出门而宗祝有事乘大路越席以养安侧载睾芷以养鼻前有错衡以养目和鸾之声歩中武象驺中韶防以养耳三公奉轭持纳诸侯持轮挟舆先马大侯编后大夫次之小侯元士次之庶士介而坐道庶人隠窜莫敢望视居如大神动如天帝持老养衰犹有善于是者与不老者休也休犹有安乐恬愉如是乎故曰诸侯有老天子无老有擅国无擅天下古今一也夫曰尧舜擅让是虚言也是浅者之传陋者之説也不知逆顺之理小大至不至之变也未可与及天下之大理者也世俗之为説者曰尧舜不能教化是何也曰朱象不化是不然也尧舜至天下之善教化者也南面而听天下生民之属莫不振动从服以化顺之然而朱象独不化是非尧舜之过朱众之罪矣尧舜者天下之英也朱象者天下之嵬一时之也今世俗之为説者不怪朱象而非尧舜岂不过甚矣哉夫是之谓嵬説羿蠭门者天下之善射者也不能以拨弓曲矢中王梁造父者天下之善驭者也不能以辟马毁舆致逺尧舜者天下之善教化者也不能使嵬琐化何世而无嵬何时而无自太皡燧人莫不有也故作者不祥学者受其殃非者有庆诗曰下民之孽匪降自天噂沓背憎职竞由人此之谓也世俗之为説者曰太古薄葬棺厚三寸衣衾三领葬田不妨田故不掘也乱今厚葬饰棺故掘也是不及知治道而不察于抇不抇者之所言也凡人之盗也必以有为不以备不足足则以重有余也而圣王之生民也皆使当厚优犹知足而不得以有余过度故盗不窃贼不刺狗豕吐菽粟而农贾皆能以货财让风俗之美男女自不取于涂而百姓羞拾遗故孔子曰天下有道盗其先变乎虽珠玉满体文绣充棺黄金充椁加之以丹矸重之以曾青犀象以为树琅玕龙兹华觐以为实人犹且莫之抇也是何也则求利之诡缓而犯分之羞大也夫乱今而后反是上以无法使下以无度行知者不得虑能者不得治贤者不得使若是则上失天性下失地利中失人和故百事废财物屈而祸乱起王公则病不足于上庶人则冻馁羸瘠于下于是桀纣羣居而盗贼击夺以危上矣安禽兽行虎狼贪故脯巨人而炙婴儿矣若是则有何尤抇人之墓抉人之口而求利矣哉虽此倮而埋之犹且必抇也安得葬埋哉彼乃将食其肉而龁其骨也夫太古薄葬故不抇也乱今厚葬故抇也是持奸人之误于乱説以欺愚者而潮陷之以偷取利焉夫是之谓大奸传曰危人而自安害人而自利此之谓也子宋子曰明见侮之不辱使人不闘人皆以见侮为辱故闘也知见侮之为不辱则不鬬矣应之曰然则亦以人之情为不恶侮乎曰恶而不辱也曰若是则必不得所求焉凡人之鬬也必以其恶之为説非以其辱之为故也今俳优侏儒狎徒詈侮而不鬬者是讵知见侮之为不辱哉然而不鬬者不恶故也今人或入其央渎窃其猪彘则援剑防而逐之不避死伤是岂以防猪为辱也哉然而不惮鬬者恶之故也虽以见侮为辱也不恶则不鬬虽知见侮为不辱恶之则必鬬然则鬬与不鬬耶亡于辱之与不辱也乃在于恶之与不恶也夫今子宋子不能解人之恶侮而务説人以勿辱也岂不过甚矣哉金舌蔽口犹将无益也不知其无益则不知知其无益也直以欺人则不仁不仁不知辱莫大焉将以为有益于人耶则与无益于人也则得大辱而退耳説莫病是矣子宋子曰见侮不辱应之曰凡议必将立隆正然后可也无隆正则是非不分而辨讼不决故所闻曰天下之大隆也是非之封界分职名象之所起王制是也故凡言议期命是非以圣王为师而圣王之分荣辱是也是有两端矣有义荣者有势荣者有义辱者有势辱者志意修徳行厚知虑明是荣之由中出者也夫是之谓义荣爵列尊贡禄厚形势胜上为天子诸侯下为卿相士大夫是荣从外至者也夫是之谓势荣流淫污僈犯分乱理骄暴贪利是辱之由中出者也夫是之谓义辱詈侮捽搏捶笞膑脚斩断枯磔借靡舌是辱之由外至者也夫是之谓势辱是荣辱之两端也故君子可以有势辱而不可以有义辱小人可以有势荣而不可以有义荣有势辱无害为尧有势荣无害为桀义荣势荣唯君子而后兼有之义辱势辱唯小人然后兼有之是荣辱之分也圣王以为法士大夫以为道官人以为守百姓以为成俗万世不能易也今子宋子案不然独诎容为已虑一朝而改之説必不行矣譬之是犹以塼涂而塞江海也以僬侥而戴太山也蹎跌碎折不待顷矣二三子之善于子宋子者殆不若止之将恐得伤其体也子宋子曰人之情欲寡而皆以已之情欲为多是过也故率其羣徒辩其谈説明其譬称将使人知情欲之寡也应之曰然则亦以人之情为欲目不欲綦色耳不欲綦声口不欲綦味鼻不欲綦臭形不欲綦佚此五綦者亦以人之情为不欲乎曰人之情欲是已曰若是则説必不行矣以人之情为欲此五綦者而不欲多譬之是犹以人之情为欲富贵而不欲货也好美而恶西施也古之人为之不然以人之情为欲多而不欲寡故赏以富厚而罚以杀损也是百王之所同也故上贤禄天下次贤禄一国下贤禄田邑愿慤之民完衣食今子宋子以是之情为欲寡而不欲多然则先王以人之所不欲者赏而以人之所欲者罚耶乱莫大焉今子宋子严然而好説聚人徒立师学成文曲然而説不免于以至治为至乱矣岂不过甚矣哉















　　文编巻二十二
　　钦定四库全书
　　文编巻二十三
　　明　唐顺之　编
　　徐无鬼【庄子】
　　有暖姝者有濡需者有巻娄者所谓暖姝者学一先生之言则暖暖姝姝而私自説也自以为足矣而未知未始有物也是以谓暖姝者也濡需者豕虱是也择防鬛自以广宫大囿奎蹄曲隈乳间股脚自以为安室利处不知屠者之一旦鼔臂布草操烟火而已与豕俱焦也此以域进此以域退此其所谓濡需者也巻娄者舜也羊肉不慕蚁蚁慕羊肉羊肉羶也舜有羶行百姓悦之故三徙成都至邓之虚而十有万家尧闻舜之贤举之童土之地曰冀得其来之泽舜举乎童土之地年齿长矣聪明衰矣而不得休归所谓巻娄者也是以神人恶众至众至则不比不比则不利也故无所甚亲无所甚踈抱徳炀和以顺天下此谓真人于蚁弃知于鱼得计于羊弃意以目视目以耳听耳以心复心若然者其平也防其变也循古之真人以天待之不以人入天古之真人得之也生失之也死得之也死失之也生药也其实堇也桔梗也鸡防也豕零也是时为帝者也何可胜言句践也以甲楯三千栖于防稽唯种也能知亡之所以存唯种也不知其身之所以愁故曰鸱目有所适鹤胫有所节解之也悲故曰风之过河也有损焉日之过河也有损焉请只风与日相与守河而河以为未始其撄也恃源而徃者也故水之守土也审影之守人也审物之守物也审故目之于明也殆耳之于聪也殆心之于殉也殆凡能其于府也殆殆之成也不给改祸之长也兹萃其反也縁功其果也待久而人以为已寳不亦悲乎故有亡国戮民无已不知问是也故足之于地也践虽践恃其所不蹍而后善博也人之知也少虽少特其所不知而后知天之所谓也知大一知大隂知大目知大均知大方知大信知大定至矣大一通之大隂解之大目视之大均缘之大方体之大信稽之大定持之尽有天循有照冥有枢始有彼则其解之也似不解之者其知之也似不知之也不知而后知之其问之也不可以有崖而不可以无崖颉滑有实古今不代而不可以亏则可不谓有大扬防乎阖不亦问是已奚惑然为以不惑解惑复于不惑是尚大不惑
　　王命论【班彪】
　　昔在帝尧之禅曰咨尔舜天之厯数在尔躬舜亦以命禹暨子稷契咸佐唐虞光济四海奕世载徳至于汤武而有天下虽其遭遇异时禅代不同至于应天顺民其揆一也是故刘氏承尧之祚氏族之世着乎春秋唐据火徳而汉绍之始起沛泽则神母夜号以章赤帝之符由是言之帝王之祚必有明圣显懿之徳丰功厚利积累之业然后精诚通于神明流泽加于生民故能为鬼神所福飨天下所归徃未见运世无本功徳不纪而得崛起在此位者也世俗见髙祖兴于布衣不达其故以为适遭暴乱得奋其剑游説之士至比天下于逐鹿幸捷而得之不知神器有命不可以智力求也悲夫此世所以多乱臣贼子者也若然者岂徒闇于天道哉又不覩之于人事矣夫饿馑流饥寒道路思有裋褐之袭儋石之畜所愿不过一金然终于转死沟壑何则贫穷亦有命也况乎天子之贵四海之富神明之祚可得而妄处哉故虽遭罹阸防窃其权柄勇如信布疆如梁籍成如王莽然卒润镬伏质烹醢分裂又况么麽尚不及数子而欲闇奸天位者乎是故驽蹇之乘不骋千里之涂燕雀之俦不奋六翮之用楶棁之材不荷栋梁之任斗筲之子不秉帝王之重易曰鼎折足覆公餗不胜其任也当秦之末豪杰共推陈婴而王之婴母止之曰自吾为子家妇而世贫贱卒富贵不祥不如以兵属人事成少受其利不成祸有所归婴从其言而陈氏以宁王陵之母亦见项氏之必亡而刘氏之将兴也是时陵为汉将而母获于楚有汉使来陵母见之谓曰愿告吾子汉王长者必得天下子谨事之无有二心遂对汉使伏劒而死以固勉陵其后果定于汉陵为宰相封侯夫以匹妇之明犹能推事理之致探祸福之机而全宗祀于无穷垂防书于春秋而况大丈夫之事乎是故穷达有命吉凶由人婴母知废陵母知兴审此四者帝王之分决矣葢在髙祖其兴也有五一曰帝尧之苗裔二曰体貌多竒异三曰神武有征应四曰寛明而仁恕五曰知人善任使加之以信诚好谋达于听受见善如不及用人如由已从谏如顺流趣时如向赴当食吐哺纳子房之防防足挥洗揖郦生之説寤戍卒之言断懐土之情高四皓之名割肌肤之爱举韩信于行陈收陈平于亡命英雄陈力羣防毕举此髙祖之大畧所以成帝业也若乃灵瑞符应又可畧闻矣初刘媪任髙祖而梦与神遇震电晦有龙蛇之怪及其长而多灵有异于众是以王武感物而折劵吕公覩形而进女秦皇东游以厌其气吕后望云而知所处始受命则白蛇分西入闗则五星聚故淮隂留侯谓之天授非人力也歴古今之得失验行事之成败稽帝王之世运考五者之所谓取舍不厌斯位符瑞不同斯度而茍昧于权衡越次妄据外不量力内不知命则必防保家之主失天下之寿遇折足之凶伏鈇钺之诛英雄诚知觉寤畏若祸戒超然逺览渊然深识收陵婴之明分絶信布之觊觎距逐鹿之瞽説审神器之有授母贪不可几为二母之所笑则福祚流于子孙天禄永终矣
　　法象论【徐干】
　　夫法象立所以为君子法象者莫先乎正容貌慎威仪是故先王之制礼也为冕服采章以旌之为佩玉鸣璜以声之欲其尊也欲其庄也焉可以懈慢也容貌者人之仪表也容貌正故性情治性情治故仁义存仁义存故盛徳着故可以为法象斯谓之君子矣君子者无尺土之封而民尊之无刑罚之威而民畏之无羽籥之乐而民乐之无爵禄之赏而民懐之其所以致之者一也故孔子曰君子威而不猛泰而不骄诗云敬慎威仪维民之则若夫惰其威仪玩其胆视忽其辞令而望民之则我者未之有也莫之则者必慢之者至矣小人见慢也而致怨乎人患已之卑而不思其所以焉哀哉故书曰惟圣罔念作狂惟狂克念作圣人性之所简也存乎幽防人情之所忽也存乎孤独夫幽防者显之原也孤独者见之端也胡可简也胡可忽也是故君子敬孤独而慎幽防虽在隠蔽鬼神不得见其隙耳诗云肃肃兎罝施于中林处独之谓也又有颠沛而不可乱者则成王季路其人也昔成王将崩体被冕服然后发顾命之辞季路遭乱正冠结缨而后死白刅之难夫以弥留之困白刅之难犹不忘敬况于游宴乎故诗曰就其深矣方之舟之就其浅矣泳之游之言必济也君子者无戏谑之言言必有防无戏谑之行行必有检言必有防行必有检故虽妻妾不得而黩也虽朋友不得而狎也是以不愠怒而教行于闺门不諌论而风声纪乎乡党传称大人正已而物正者葢此之谓也以匹夫之居犹然况得志而行于天下乎唐尧之帝允恭克让而光被四表成汤不敢怠遑而奄有九域文王祗畏而造彼区夏易曰观盥而不荐有孚颙若言下观而化也祸败之所由也则有媟嫚以为阶可无慎乎昔宋闵碎首于碁局陈灵被矢于戏言阎邴造逆于相诟子公生弑于尝鼋是故君子居身也谦在敌也让临下也庄事上也敬四者备而怨咎不作福禄从之诗云靖共尔位正直是与神之听之式谷以女君子之交人也欢而不媟和而不同好而不佞诈学而不虚行易亲而难媚多恕而寡非故其絶交其误畔书曰慎始而敬终以不困夫礼也者人之急也可终身思而不可须防忘也须臾离则惂慢之行臻焉须臾忘则惂慢之心生焉况无礼而可以终始乎夫礼也者敬之经也敬也者礼之情也无敬无以行礼无礼无以节敬道不偏废相须而成是能尽敬以从礼者谓之成人过则生乱乱则灾及其身昔晋惠公以慢瑞无嗣文公以肃命兴国郄犫以傲享【缺】
　　以敬妻受服子圉以大明招乱防罢以既醉保禄良霄以鹑奔防家子展以草虫昌族君子感防懐之如彼见吉徳之如此故立以磬折坐必抱鼓周旋中规折旋中矩视不离于袺襘之间言不越乎表着之位声气可听精神可爱俯仰可宗揖让可贵作事有方动静有常师礼不荒故为万夫之望也
　　胠箧【庄子】
　　将为胠箧探囊发匮之盗而为守备则必摄缄縢固扄鐍此世俗之所谓知也然而巨盗至则负匮掲箧担囊而趋唯恐缄扃鐍之不固也然则乡之所谓知者不乃为大盗积者也故尝试论之世俗所谓知者有不为大盗积者乎所谓圣者有不为大盗守者乎何以知其然耶昔者齐国邻邑相望鸡狗之音相闻罔罟之所布耒耨之所刺方二千余里阖四境之内所以立宗庙社稷治邑屋州闾乡曲者曷尝不法圣人哉然而田成子一旦杀齐君而盗其国所盗者岂独其国邪并与其圣知之法而盗之故田成子有乎盗贼之名而身处尧舜之安小国不敢非大国不敢诛十二世有齐国则是不乃窃齐国并与其圣知之法以守其盗贼之身乎尝试论之世俗之所谓至知者有不为大盗积者乎所谓至圣者有不为大盗守者乎何以知其然邪昔者龙逢斩比干剖苌胣子胥靡故四子之贤而身不免乎戮故跖之徒问于跖曰盗亦有道乎跖曰何适而无有道邪夫妄意室中之藏圣也入先勇也出后义也知可否知也分均仁也五者不备而能成大盗者天下未之有也由是观之善人不得圣人之道不立跖不得圣人之道不行天下之善人少而不善人多则圣人之利天下也少而害天下也多故曰唇竭则齿寒鲁酒薄而邯郸围圣人生而大盗起掊击圣人纵舍盗贼而天下始治矣夫川竭而谷虚丘夷而渊实圣人巳死则大盗不起天下平而无故矣圣人不死大盗不止虽重圣人而治天下则是重利盗跖也为之斗斛以量之则并与斗斛而窃之为之权衡以称之则并与权衡而窃之为之符玺以信之则并与符玺而窃之为之仁义以矫之则并与仁义而窃之何以知其然耶彼窃钩者诛窃国者为诸侯诸侯之门而仁义存焉则是非窃仁义圣知耶故逐于大盗掲诸侯窃仁义并斗斛权衡符玺之利者虽有轩冕之赏弗能劝斧钺之威弗能禁此重利盗跖而使不可禁者是乃圣人之过也故曰鱼不可脱于渊国之利器不可以示人彼圣人者天下之利器也非所以明天下也故絶圣弃知大盗乃止擿玉毁珠小盗不起焚符破玺而民朴鄙掊斗折衡而民不争殚残天下之圣法而民始可与论议擢乱六律铄絶竽瑟塞瞽旷之耳而天下始人含其聪矣灭文章散五采胶离朱之目而天下始人含其明矣毁絶钩防而弃规矩攦工倕之指而天下始人有其巧矣故曰大巧若拙削曽史之行钳杨墨之口攘弃仁义而天下之徳始同矣彼人含其明则天下不铄矣人含其聪则天下不累矣人含其知则天下不惑矣人含其徳则天下不僻矣彼曽史杨墨师旷工倕离朱者皆外立其徳而以爚乱天下者也法之所无用也子独不知至徳之世乎昔者容成氏大庭氏伯皇氏中央氏栗陆氏骊畜氏轩辕氏赫胥氏尊卢氏祝融氏伏羲氏神农氏当是时也民结防而用之甘其食美其服乐其俗安其居邻国相望鸡狗之音相闻民至老死而不相徃来若此之时则至治已今遂至使民延颈举踵曰某所有贤者赢粮而趣之则内弃其亲而外去其主之事足迹接乎诸侯之境车轨结乎千里之外则是上好知之过也上诚好知而无道则天下大乱矣何以知其然邪夫弓弩毕弋机变之知多则鸟乱于上矣钩饵网罟罾笱之知多则鱼乱于水矣削格罗落罝罘之知多则兽乱于泽矣知诈渐毒颉滑坚白解垢同异之变多则俗惑于辨矣故天下每每大乱罪在于好知故天下皆知求其所不知而莫知求其所巳知者皆知非其所不善而莫知非其所已善者是以大乱故上悖日月之明下烁山川之精中堕四时之施惴耎之虫肖翘之物莫不失其性甚矣夫好知之乱天下也自三代以下者是已舍夫种种之机而悦夫役役之佞释夫恬淡无为而悦夫啍啍之意啍啍巳乱天下矣
　　五蠧【韩非子】
　　上古之世人民少而禽兽众人民不胜禽兽虫蛇有圣人作搆木为巢以避羣害而民悦之使王天下号曰有巢氏民食果蓏蜯蛤腥臊恶臭而伤害腹胃民多疾病有圣人作鑚燧取火以化腥臊而民悦之使王天下号之曰燧人氏中古之世天下大水而鲧禹决渎近古之世桀纣暴乱而汤武征伐今有搆木鑚燧于夏后氏之世者必为鲧禹笑矣有决渎于殷周之世者必为汤武笑矣然则今有美尧舜汤武禹之道于当今之世者必为新圣笑矣是以圣人不期修古不法常行论世之事因为之备宋人有耕田者田中有株兎走触株折颈而死因释其耒而守株冀复得兎兎不可复得而身为宋国笑今欲以先王之政治当世之民皆守株之类也古者丈夫不耕草木之实足食也妇人不织禽兽之皮足衣也不事力而养足人民少而财有余故民不争是以厚赏不行重罚不用而民自治今人有五子不为多子又有五子大父未死而有二十五孙是以人民众而货财寡事力劳而供养薄故民争虽倍赏累罚而不免于乱尧之王天下也有茅茨不剪采椽不斵粝粢之食藜藿之羮冬日麑裘夏日葛衣虽监门之服养不亏于此矣禹之王天下也身执耒臿以为民先股无胈胫不生毛虽臣仆之劳不苦于此矣以是言之夫古之让天子者是去监门之养而离臣仆之劳也故传天下而不足多也今之县令一日身死子孙累世絜驾故人重之是以人之于让也轻辞古之天子难去今之县令者薄厚之实异也夫山居而谷汲者膢腊而相遗以水泽居苦水者买庸而决窦故饥歳之春幼弟不饟穰歳之秋防客必食非防骨肉爱过客也多少之实异也是以古人易财非仁也财多也今之争夺非鄙也财寡也轻辞天子非髙也势薄也争土槖非下也权重也故圣人议多少薄厚为之政故罚薄不为慈诛严不为戾称俗而行也故事因于世而备适于事古者文王处丰镐之间地方百里行仁义而怀西戎遂王天下徐偃王处汉东地方五百里行仁义割地而朝者三十有六国荆文王恐其害已也举兵伐徐遂灭之故文王行仁义而王天下偃王行仁义而防其国是仁义用于古不用于今也故曰世异则事异当舜之时有苗不服禹将伐之舜曰不可上徳不厚而行武非道也乃修教三年执干戚舞有苖乃服共工之战鐡铦矩者及乎敌铠甲不坚者伤乎体是干戚用于古不用于今也故曰事异则备变上古竞于道徳中世逐于智谋当今争于气力齐将攻鲁鲁使子贡説之齐人曰子言非不辨也吾所欲者地也非斯言所谓也遂举兵伐鲁去门十里以为界故偃王仁义而徐亡子贡辩智而鲁削以是言之夫仁义辨智非所以持国也去偃王之仁息子贡之智循徐鲁之力使敌万乘则齐荆之欲不得行于二国矣
　　有度【韩非子】
　　国无常强无常弱奉法者强则国强奉法者弱则国弱荆庄王并国二十六开地三千里庄王之氓社稷也而荆以亡齐桓公并国三十启地三千里桓公之氓社稷也而齐以亡燕襄王以河为境以蓟为国袭涿方城残齐平中山有燕者重无燕者轻襄王之氓社稷也而燕以亡魏安厘王攻赵救燕取地河东魏之地加兵于齐私平陆之都攻韩防管胜于淇下睢阳之事荆军老而走蔡召陵之事荆军破兵四布于天下威行于冠带之国安厘王死而魏以亡故有荆庄齐桓则齐荆可以霸有燕襄魏安厘则燕魏可以强今皆亡国者其羣臣官吏皆务所以乱而不务所以治也其国乱弱矣又皆释国法而私其外则是负薪而救火也乱弱甚矣故当今之时能去私曲就公法者民安而国治能去私行行公法者兵强而敌弱故审得失有法度之制者加以羣臣之上则主不可欺以诈伪审得失有权衡之称者以听逺事则主不可欺以天下之轻重今若以誉进能则臣离上而下比周若以党举官则民务交而不求用于法故官之失能者其国乱以誉为赏以毁为罚也则好赏恶罚之人释公行行私术比周以相为也忘主外交以进其与则其下所以为上者薄矣交众与多外内朋党虽有大过其蔽多矣故忠臣危死于非罪奸邪之臣安利于无功忠臣之所以危死而不以其罪则良臣伏矣奸邪之臣安利不以功则奸臣进矣此亡之本也若是则羣臣废法而行私重轻公法矣数至能人之门不一至主之廷百虑私家之便不一图主之国属数虽多非所以尊君也百官虽具非所以任国也然则主有人主之名而实托于羣臣之家也故臣曰亡国之廷无人焉廷无人者非朝廷之衰也家务相益不务厚国大臣务相尊而不务尊君小臣奉禄养交不以官为事此其所以然者由主之不上断于法而信下为之也故明主使法择人不自举也使法量功不自度也能者不可弊败者不可饰誉者不能进非者弗能退则君臣之间明辨而易治故主讐法则可也贤者之为人臣北面委质无有二心朝廷不敢辞贱则军旅不敢辞难顺上之为从主之法虚心以待令而无是非也故有口不以私言有目不以私视而上尽制之为臣人者譬之若手上以修头下以修足清暖寒热不得不救镆铘傅体不敢不搏无私贤哲之臣无私事能之士故民不越乡而交无百里之慼贵贱不相逾愚智提衡而立治之至也今夫轻爵禄易去亡以择其主臣不谓防诈说逆法倍主强諌臣不谓忠行惠施利收下为名臣不谓仁离俗隠居而以非上臣不谓义外使诸侯内耗其国伺其危崄之陂以恐其主曰交非我不亲怨非我不解而主乃信之以国听之卑主之名以显其身毁国之厚以利其家臣不谓智此数物者险世之説也而先王之法所简也先王之法曰臣毋或作威毋或作利从王之指无或作恶从王之路古者世治之民奉公法废私术专意一行具以待任夫为之人主而身察百官则日不足力不给且上用目则下饰观上用耳则下饰声上用虑则下防辞先王以三者为不足故舍已能而因法数审赏罚先王之所守要故法省而不侵独制四海之内聪智不得用其诈险躁不得闗其佞奸邪无所依逺在千里外不敢易其辞势在郎中不敢蔽善饰非朝廷羣下直凑单防不敢相逾越故治不足而日有余上之任势使然也夫人臣之侵其主也如地形焉即渐以徃使人主失端东西易面而不自知故先王立司南以端朝夕故明主使其羣臣不游意于法之外不为惠于法之内动无非法法所以凌过游外私也严刑所以遂令惩下也威不贷错制不共门威制共则众邪彰矣法不信则君行危矣刑不断则邪不胜矣故曰巧匠目意中绳然必先以规矩为度上智防举中事必以先王之法为比故绳直而枉木斵准夷而髙科削权衡县而重益轻斗石设而多益少故以法治国举措而已矣法不阿贵绳不挠曲法之所加智者弗能辞勇者弗敢争刑过不避大臣赏善不遗匹夫故矫上之失诘下之邪治乱决缪绌羡齐非一民之轨莫如法属官威民退淫殆止诈伪莫如刑刑重则不敢以贵易贱法审则上尊而不侵上尊而不侵则主强而守要故先王贵之而传之人主释法用私则上下不别矣
　　刻意【庄子】
　　刻意尚行离世异俗髙论怨诽为亢而已矣此山谷之士非世之人枯槁赴渊者之所好也语仁义忠信恭俭推让为修而巳矣此平世之士教诲之人游居学者之所好也语大功立大名礼君臣正上下为治而已矣此朝廷之士尊主彊国之人致功并兼者之所好也就薮泽处闲旷钓鱼闲处无为而已矣此江海之士避世之人闲暇者之所好也吹呴呼吸吐故纳新熊经鸟伸为寿而已矣此道引之士养形之人彭祖寿考者之所好也若夫不刻意而高无仁义而修无功名而治无江海而闲不道引而寿无不忘也无不有也澹然无极而众美从之此天地之道圣人之徳也故曰夫恬惔寂漠虚无无为此天地之平而道徳之质也故曰圣人休休焉则平易矣平易则恬惔矣平易恬惔则忧患不能入邪气不能袭故其徳全而神不亏故曰圣人之生也天行其死也物化静而与隂同徳动而与阳同波不为福先不为祸始感而后应廹而后动不得巳而后起去知与故循天之理故无天灾无物累无人非无鬼责其生若浮其死若休不思虑不豫谋光矣而不耀信矣而不期其寝不梦其觉无忧其神纯粹其防不罢虚无恬惔乃合天徳故曰悲乐者徳之邪喜怒者道之过好恶者徳之失故心不忧乐徳之至也一而不变静之至也无所于忤虚之至也不与物交淡之至也无所于逆粹之至也故曰形劳而不休则精用而不已则劳劳则竭水之性不杂则清莫动则平郁闭而不流亦不能清天徳之象也故曰纯粹而不杂静一而不变淡而无为动而以天行此养神之道也夫有干越之剑者柙而藏之不敢用也寳之至也精神四达并流无所不极上际于天下蟠于地化育万物不可为象其名为同帝纯素之道唯神是守守而勿失与神为一一之精通合于天伦野语有之曰众人重利廉士重名贤士尚志圣人贵精故素也者谓其无所与杂也纯也者谓其不亏其神也能体纯素谓之真人
　　缮性【庄子】
　　缮性于俗学以求复其初滑欲于俗思以求致其明谓之蔽防之民古之治道者以恬养知生而无以知为也谓之以知养恬知与恬交相养而和理出其性夫徳和也道理也徳无不容仁也道无不理义也义明而物亲忠也中纯实而反乎情乐也信行容体而顺乎文礼也礼乐偏行则天下乱矣彼正而蒙已徳徳则不冒冒则物必失其性也古之人在混芒之中与一世而得澹漠焉当是时也隂阳和静鬼神不扰四时得节万物不伤羣主不夭人虽有知无所用之此之谓至一当是时也莫之为而常自然逮徳下衰及燧人伏羲始为天下是故顺而不一徳又下衰及神农黄帝始为天下是故安而不顺徳又下衰及唐虞始为天下兴治化之流□淳散朴离道以善险徳以行然后去性而从于心心与心识知而不足以定天下然后附之以文益之以博文灭质博溺心然后民始惑乱无以反其性情而复其初由是观之世防道矣道防世矣世与道交相防也道之人何由兴乎世世亦何由兴乎道哉道无以兴乎世世无以兴乎道虽圣人不在山林之中其徳隠矣隠故不自隠古之所谓隠士者非伏其身而弗见也非闭其言而不出也非藏其知而不发也时命大谬也当时命而大行乎天下则反一无迹不当时命而大穷乎天下则深根宁极而待此存身之道也古之存身者不以辨饰知不以知穷天下不以知穷徳危然处其所而反其性已又何为哉道固不小行徳固不小识小识伤徳小行伤道故曰正已而已矣乐全之谓得志古之所谓得志者非轩冕之谓也谓其无以益其乐而已矣今之所谓得志者轩冕之谓也轩冕在身非性命也物之傥来寄也寄之其来不可圉其去不可止故不为轩冕肆志不为穷约趋俗其乐彼与此同故无忧而已矣今寄去则不乐由是观之虽乐未尝不荒也故曰防已于物失性于俗者谓之倒置之民
　　人间世【庄子】
　　叶公子髙将使于齐问于仲尼曰王使诸梁也甚重齐之待使者葢将甚敬而不急匹夫犹未可动也而况诸侯乎吾甚栗之子尝语诸梁也曰凡事若小若大寡不道以懽成事若不成则必有人道之患事若成则必有隂阳之患若成若不成而后无患者唯有徳者能之吾食也执粗而不臧防无欲清之人今吾朝受命而夕饮氷我其内热与吾未至乎事之情而既有隂阳之患矣事若不成必有人道之患是两也为人臣者不足以任之子其有以语我来仲尼曰天下有大戒二其一命也其一义也子之爱亲命也不可解于心臣之事君义也无适而非君也无所逃于天地之间是之谓大戒是以夫事其亲者不择地而安之孝之至也夫事其君者不择事而安之忠之盛也自事其心者哀乐不易施乎前知其不可奈何而安之若命徳之至也为人臣子者固有所不得已行事之情而忘其身何暇至于恱生而恶死夫子其行可矣丘请复以所闻凡交近则必相靡以信逺则必忠之以言言必或传之夫传两喜两怒之言天下之难者也夫两喜必多溢美之言两怒必多溢恶之言凡溢之类妄妄则其信之也莫莫则传言者殃故法言曰传其常情无传其溢言则几乎全且以巧鬬力者始乎阳常卒乎隂泰至则多竒巧以礼饮酒者始乎治常卒乎乱泰至则多竒乐凡事亦然始乎谅常卒乎鄙其作始也简其将毕也必巨言者风波也行者实防也夫风波易以动实防易以危故忿设无由巧言偏辞兽死不择音气息茀然于是并生心厉尅核太至则必有不肖之心应之不知其然也茍为不知其然也孰知其所终故法言曰无迁令无劝成过度益也迁令劝成殆事美成在久恶成不及改可不慎与且夫乗物以游心托不得已以养中至矣何作为报也莫若为致命此其难者






　　文编巻二十三
　　钦定四库全书
　　文编巻二十四
　　明　唐顺之　编
　　天运【庄子】
　　天其运乎地其处乎日月其争于所乎孰主张是孰维纲是孰居无事推而行是意者其有机缄而不得已邪意者其运转而不能自止邪云者为雨乎雨者为云乎孰隆施是孰居无事淫乐而劝是风起北方一西一东有上彷徨孰嘘吸是孰居无事而披拂是敢问何故巫咸祒曰来吾语女天有六极五常帝王顺之则治逆之则凶九洛之事治成徳备监照下土天下戴之此谓上皇北门成问于黄帝曰帝张咸池之乐于洞庭之野吾始闻之惧复闻之怠卒闻之而惑荡荡黙黙乃不自得帝曰女殆其然哉吾奏之以人征之以天行之以礼义建之以太清然后调理四时太和万物四时迭起万物循生一盛一衰文武伦经一清一浊隂阳调和流光其声蛰虫始作吾惊之以雷霆其卒无尾其始无首一死一生一偾一起所常无穷而一不可待女故惧也吾又奏之以隂阳之和烛之以日月之明其声能短能长能柔能刚变化齐一不主故常在谷满谷在阬满阬涂郤守神以物为量其声挥绰其名髙明是故鬼神守其幽日月星辰行其纪吾止之于有穷流之于无止子欲虑之而不能知也望之而不能见也逐之而不能及也傥然立于四虚之道倚于槁梧而吟目知穷乎所欲见力屈乎所欲逐吾既不及已夫形充空虚乃至委蛇女委蛇故怠吾又奏之以无怠之声调之以自然之命故若混逐樷生林乐而无形布挥而不曵幽昏而无声动于无方居于窈或谓之死或谓之生或谓之实或谓之荣行流散徙不主常声世疑之稽于圣人圣也者达于情而遂于命也天机不张而五官皆备此之谓天乐无言而心説故有焱氏为之颂曰听之不闻其声视之不见其形充满天地苞褁六极女欲听之而无接焉而故惑也乐也者始于惧惧故祟吾又次之以怠怠故遁卒之于惑惑故愚愚故道道可载而与之俱也
　　齐物论【庄子】
　　南郭子綦隠几而坐仰天而嘘嗒焉似防其耦顔成子游立侍乎前曰何居乎形固可使如槁木而心固可使如死灰乎今之隠几者非昔之隠几者也子綦曰偃不亦善乎而问之也今者吾防我汝知之乎女闻人籁而未闻地籁女闻地籁而未闻天籁夫子游曰敢问其方子綦曰夫大块噫气其名为风是唯无作作则万窍怒号而独不闻之翏翏乎山林之畏佳大木百围之窍穴似鼻似口似耳似枅似圈似臼似洼者似汚者激者謞者叱者吸者呌者譹者宎者咬者前者唱于而随者唱喁冷风则小和飘风则大和厉风济则众窍为虚而独不见之调调之刁刁乎子游曰地籁则众窍是已人籁则比竹是已敢问天籁子綦曰夫吹万不同而使其自巳也咸其自取怒者其谁邪大知闲闲小知间间大言炎炎小言詹詹其寐也防交其觉也形开与接为搆日以心鬬缦者窖者宻者小恐惴惴大恐缦缦其发若机栝其司是非之谓也其留如诅盟其守胜之谓也其杀如秋冬以言其日消也其溺之所为之不可使复之也其厌也如缄以言其老洫也近死之心莫使复阳也喜怒哀乐虑叹变热姚佚启态乐出虚蒸成菌日夜相代乎前而莫知其所萌已乎已乎旦暮得此其所由以生乎非彼无我非我无所取是亦近矣而不知其所为使若有真宰而特不得其朕可行已信而不见其形有情而无形百骸九窍六藏赅而存焉吾谁与为亲汝皆说之乎其有私焉如是皆有为臣妾乎其臣妾不足以相治乎其逓相为君臣乎其有真君存焉如求得其情与不得无益损乎其真一受其成形不亡以待尽与物相刃相靡其行尽如驰而莫之能止不亦悲乎终身役役而不见其成功薾然疲役而不知其所归可不哀邪人谓之不死奚益其形化其心与之然可不谓大哀乎人之生也固若是芒乎其我独芒而人亦有不芒者乎夫随其成心而师之谁独且无师乎奚必知代而心自取者有之愚者与有焉未成乎心而有是非是今日适越而昔至也是以无有为有无有为有虽有神禹且不能知吾独且奈何哉夫言非吹也言者有言其所言者特未定也果有言邪其未尝有言邪其以为异于鷇音亦有辨乎其无辨乎道恶乎隐而有真伪言恶乎隠而有是非道恶乎徃而不存言恶乎存而不可道隠于小成言隠于荣华故有儒墨之是非以是其所非而非其所是欲是其所非而非其所是则莫若以明物无非彼物无非是自彼则不见自知则知之故曰彼出于是是亦因彼彼是方生之说也虽然方生方死方死方生方可方不可方不可方可因是因非因非因是是以圣人不由而照之于天亦因是也是亦彼也彼亦是也彼亦一是非此亦一是非果且有彼是乎哉果且无彼是乎哉彼是莫得其偶谓之道枢枢始得其环中以应无穷是亦一无穷非亦一无穷也故曰莫若以明以指喻指之非指不若以非指喻指之非指也以马喻马之非马不若以非马喻马之非马也天地一指也万物一马也可乎可不可乎不可道行之而成物谓之而然恶乎然然于然恶乎不然不然于不然物固有所然物固有所可无物不然无物不可故为是举莛与楹厉与西施恢恑憰怪道通为一其分也成也其成也毁也凡物无成与毁复通为一唯达者知通为一为是不用而寓诸庸庸也者用也用也者通也通也者得也适得而几矣因是已已而不知其然谓之道劳神明为一而不知其同也谓之朝三何谓朝三曰狙公赋芧曰朝三而莫四众狙皆怒曰然则朝四而莫三众狙皆悦名实未亏而喜怒为用亦因是也是以圣人和之以是非而休乎天钧是之谓两行古之人其知有所至矣恶乎至有以为未始有物者至矣尽矣不可以加矣其次以为有物矣而未始有封也其次以为有封焉而未始有是非也是非之彰也道之所以亏也道之所以亏爱之所以成果且有成与亏乎哉果且无成与亏乎哉有成与亏故昭氏之鼔琴也无成与亏故昭氏之不鼓琴也昭文之鼔琴也师旷之枝防也惠子之据梧也三子之知几乎皆其盛者也故载之末年唯其好之也以异于彼其好之也欲以明之彼非所明而明之故以坚白之昧终而其子又以文之纶终终身无成若是而可谓成乎虽我亦成也若是而不可谓成乎物与我无成也是故滑疑之耀圣人之所图也为是不用而寓诸庸此之谓以明今且有言于此不知其与是类乎其与是不类乎类与不类相与为类则与彼无以异矣虽然请尝言之有始也者有未始有始也者有未始有夫未始有始也者有有也者有无也者有未始有无也者有未始有夫未始有无也者俄而有无矣而未知有无之果孰有孰无也今我则已有谓矣而未知吾所谓之其果有谓乎其果无谓乎天下莫大于秋毫之未而太山为小莫寿乎殇子而彭祖为夭天地与我并生而万物与我为一既已为一矣且得有言乎既已谓之一矣且得无言乎一与言为二二与一为三自此以徃巧厯不能得而况其凡乎故自无适有以至于三而况自有适有乎无适焉因是已夫道未始有封言未始有常为是而有畛也请言其畛有左有右有伦有义有分有辨有竞有争此之谓八徳六合之外圣人存而不论六合之内圣人论而不议春秋经世先王之志圣人议而不辨故分也者有不分也辨也者有不辨也曰何也圣人懐之众人辨之以相示也故曰辨也者有不见也夫大道不称大辨不言大仁不仁大廉不嗛大勇不忮道昭而不道言辨而不及仁常而不成廉清而不信勇忮而不成五者园而几向方矣故知止其所不知至矣孰知不言之辨不道之道若有能知此之谓天府注焉而不满酌焉而不竭而不知其所由来此之谓葆光故昔者尧问于舜曰我欲伐宗脍胥敖南面而不释然其故何也舜曰夫三子者犹存乎蓬艾之间若不释然何哉昔者十日并出万物皆照而况徳之进乎日者乎齧缺问乎王倪曰子知物之所同是乎曰吾恶乎知之子知子之所不知邪曰吾恶乎知之然则物无知邪曰吾恶乎知之虽然尝试言之庸讵知吾所谓知之非不知邪庸讵知吾所谓不知之非知邪且吾尝试问乎女民湿寝则腰疾偏死防然乎哉木处则惴栗恂惧猨猴然乎哉三者孰知正处民食刍豢麋鹿食荐蝍蛆甘带鸱鸦耆鼠四者孰知正味猨猵狙以为雌麋与鹿交防与鱼游毛嫱丽姬人之所羙也鱼见之深入鸟见之髙飞麋鹿见之决骤四者孰知天下之正色哉自我观之仁义之端是非之涂樊然殽乱吾恶能知其辨齧缺曰子不知利害则至人固不知利害乎王倪曰至人神矣大泽焚而不能热河汉沍而不能寒疾雷破山风振海而不能惊若然者乗云气骑日月而游乎四海之外死生无变于巳而况利害之端乎瞿鹊子问乎长梧子曰吾闻诸夫子圣人不从事于务不就利不违害不喜求不缘道无谓有谓有谓无谓而游乎尘垢之外夫子以为孟浪之言而我以为妙道之行也吾子以为奚若长梧子曰是黄帝之所听荧也而丘也何足以知之且女亦大早计见卵而求时夜见弹而求鹗炙予尝为女妄言之女以妄听之奚旁日月挟宇宙为其脗合置其滑涽以相尊众人役役圣人愚芚参万嵗而一成纯万物尽然而以是相蕴予恶乎知说生之非惑邪予恶乎知恶死之非弱防而不知归者邪丽之姬艾封人之子也晋国之始得之也涕泣沾襟及其至于王所与王同筐牀食刍豢而后悔其泣也予恶乎知夫死者不悔其始之蕲生乎梦饮酒者旦而哭泣梦哭泣者旦而田猎方其梦也不知其梦也梦之中又占其梦焉觉而后知其梦也且有大觉而后知此其大梦也而愚者自以为觉窃窃然知之君乎牧乎固哉丘也与女皆梦也予谓女梦亦梦也是其言也其名为吊诡万世之后而一遇大圣知其解者是旦暮遇之也既使我与若辨矣若胜我我不若胜若果是也我果非也邪我胜若若不吾胜我果是也而果非也邪其或是也其或非也邪其俱是也其俱非也邪我与若不能相知也则人固受其黮闇吾谁使正之使同乎若者正之既与若同矣恶能正之使同乎我者正之既同乎我矣恶能正之使异乎我与若者正之既异乎我与若矣恶能正之使同乎我与若者正之既同乎我与若矣恶能正之然则我与若与人俱不能相知也而待彼也邪何谓和之以天倪曰是不是然不然是若果是也则是之异乎不是也亦无辨然若果然也则然之异乎不然也亦无辨化声之相待若其不相待和之以天倪因之以曼衍所以穷年也忘年忘义振于无竟故寓诸无竟罔两问景曰曩子行今子止曩子坐今子起何其无特操与景曰吾有待而然者邪吾所待又有待而然者邪吾待蛇蚹蜩翼邪恶识所以然恶识所以不然昔者庄周梦为胡蝶栩栩然胡蝶也自喻适志与不知周也俄然觉则蘧蘧然周也不知周之梦为胡蝶与胡蝶之梦为周与周与胡蝶则必有分矣此之谓物化
　　天道【庄子】
　　天道运而无所积故万物成帝道运而无所积故天下归圣道运而无所积故海内服明于天通于圣六通四辟于帝王之徳者其自为也昩然无不静者矣圣人之静也非曰静也善故静也万物无足以铙心者故静也水静则明烛须眉平中准大匠取法焉水静犹明而况精神圣人之心静乎天地之鉴也万物之镜也夫虚静恬淡寂漠无为者天地之平而道法之至故帝王圣人休焉休则虚虚则实实则伦矣虚则静静则动动则得矣静则无为无为也则任事者责矣无为则俞俞俞俞者忧患不能处年寿长矣夫虚静恬淡寂漠无为者万物之本也明此以南乡尧之为君也明此以北面舜之为臣也以此处上帝王天子之徳也以此处下圣素王之道也以此退居而间游江海山林之士服以此进为而抚世则功大名显而天下一也静而圣动而王无为也而尊朴素而天下莫能与之争美夫明白于天地之徳者此之谓大本大宗与天和者也所以均调天下与人和者也与人和者谓之人乐与天和者谓之天乐庄子曰吾师乎吾师乎骛万物而不为戾泽及万世而不为仁长于上古而不为寿覆载天地刻雕众形而不为巧此之谓天乐故曰知天乐者其生也天行其死也物化静而与隂同徳动而与阳同波故知天乐者无天怨无人非无物累无鬼责故曰其动也天其静也地一心定而王天下其鬼不祟其防不疲一心定而万物服言以虚静推于天地通于万物此之谓天乐天乐者圣人之心以畜天下也夫帝王之徳以天地为宗以道徳为主以无为为常无为也则用天下而有余有为也则为天下用而不足故古之人贵乎无为也上无为也下亦无为也是下与上同徳下与上同徳则不臣下有为也上亦有为也是上与下同道上与下同道则不主上必无为而用天下下必有为为天下用此不易之道也故古之王天下者知虽落天地不自虑也辨虽雕万物不自说也能虽穷海内不自为也天不产而万物化地不长而万物育帝王无为而天下功故曰莫神于天莫富于地莫大于帝王故曰帝王之徳配天地此乘天地驰万物而用人羣之道也本在于上末在于下要在于主详在于臣三军五兵之运徳之末也赏罚利害五刑之辟教之末也礼法度数形名比详治之末也钟鼔之音羽旄之容乐之末也哭泣衰绖隆杀之服哀之末也此五末者须精神之运心术之动然后从之者也末学者古人有之而非所以先也君先而臣从父先而子从兄先而弟从长先而少从男先而女从夫先而妇从夫尊卑先后天地之行也故圣人取象焉天尊地卑神明之位也春夏先秋冬后四时之序也万物化作萌区有状盛衰之杀变化之流也夫天地至神而有尊卑先后之序而况人道乎宗庙尚亲朝廷尚尊乡党尚齿行事尚贤大道之序也语道而非其序者非其道也语道而非其道者安取道是故古之明大道者先明天而道徳次之道徳已明而仁义次之仁义已明而分守次之分守已明而形名次之形名已明而因任次之因任已明而原省次之原省已明而是非次之是非已明而赏罚次之赏罚已明而愚知处宜贵贱履位仁贤不肖袭情必分其能必由其名以此事上以此畜下以此治物以此修身知谋不用必归其天此之谓太平治之至也故书曰有形有名形名者古人有之而非所以先也古之语大道者五变而形名可举九变而赏罚可言也骤而语形名不知其本也骤而语赏罚不知其始也倒道而言迕道而説者人之所治也安能治人骤而语形名赏罚此有知治之具非知治之道可用于天下不足以用天下此之谓辨士一曲之人也礼法数度刑名比详古人有之此下之所以事上非上之所以畜下也
　　庚桑楚【庄子】
　　老聃之役有庚桑楚者偏得老聃之道以北居畏垒之山其臣之画然知者去之其妾之挈然仁者逺之拥肿之与居鞅掌之为使居三年畏垒大穰畏垒之民相与言曰庚桑子之始来吾洒然异之今吾日计之而不足歳计之而有余庶几其圣人乎子胡不相与尸而祝之社而稷之乎庚桑子闻之南面而不释然弟子异之庚桑子曰弟子何异于予夫春气发而百草生正得秋而万寳成夫春与秋岂无得而然哉天道已行矣吾闻至人尸居环堵之室而百姓猖狂不知所徃今以畏垒之细民而窃窃然欲爼豆予于贤人之间我其杓之人耶吾是以不释于老聃之言弟子曰不然夫寻常之沟巨鱼无所还其体而鲵防为之制歩仞之丘陵巨兽无所隠其躯而防狐为之祥且夫尊贤授能先善与利自古尧舜以然而况畏垒之民乎夫子亦听矣庚桑子曰小子来夫函车之兽介而离山则不免于罔罟之患吞舟之鱼砀而失水则蚁能苦之故鸟兽不厌髙鱼鼈不厌深夫全其形生之人藏其身也不厌深而已矣且夫二子者又何足以称扬哉是其于辨也将妄凿垣墙而殖蓬蒿也简髪而栉数米而炊窃窃乎又何足以济世哉举贤则民相轧任知则民相盗之数物者不足以厚民民之于利甚勤子有杀父臣有杀君正昼为盗日中穴阫吾语汝大乱之本必生于尧舜之间其末存乎千世之后千世之后其必有人与人相食者也南荣趎蹵然正坐曰若趎之年者已长矣将恶乎托业以及此言邪庚桑子曰全汝形无使汝思虑营营若此三年则可以及此言也南荣趎曰目之与形吾不知其异也而盲者不能自见耳之与形吾不知其异也而聋者不能自闻心之与形吾不知其异也而狂者不能自得形之与形亦辟矣而物或间之耶欲相求而不能相得今谓趎曰全汝形抱汝生勿使汝思虑营营趎勉闻道达耳矣庚桑子曰辞尽矣曰奔蜂不能化藿蠋越鸡不能伏鹄卵鲁鸡固能矣鸡之与鸡其徳非不同也有能与不能者其才固有巨小也今吾才小不足以化子子胡不南见老子南荣趎赢粮七日七夜至老子之所老子曰子自楚之所来乎南荣趎曰唯老子曰子何与人偕来之众也南荣趎惧然顾其后老子曰子不知吾所谓乎南荣趎俯而慙仰而叹曰今者吾忘吾答因失吾问老子曰何谓也南荣趎曰不知乎人谓我朱愚知乎反愁我躯不仁则害人仁则反愁我身不义则伤彼义则反愁我已我安逃此而可此三言者趎之所患也愿因楚而问之老子曰向吾见若眉睫之间吾因以得汝矣今汝又言而信之若规规然若防父母掲竿而求诸海也汝亡人哉惘惘乎汝欲反汝情性而无由入可怜哉南荣趎请入就舍召其所好去其所恶十日自愁复见老子老子曰汝自洒濯孰哉郁郁乎然而其中津津乎犹有恶也夫外韄者不可繁而捉将内揵内者不可缪而捉将外揵外内者道徳不能持而况放道而行者乎南荣趎曰里人有病里人问之病者能言其病然其病病者犹未病也若趎之闻大道譬犹饮药以加病也趎愿闻卫生之经而已矣老子曰卫生之经能抱一乎能勿失乎能无卜筮而知吉防乎能止乎能巳乎能舎诸人而求诸已乎能翛然乎能侗然乎能儿子乎儿子终日嘷而嗌不嗄和之至也终日握而手不掜共其徳也终日视而目不瞚偏不在外也行不知所之居不知所为与物委蛇而同其波是卫生之经已南荣趎曰然则是至人之徳已乎曰非也是乃所谓氷解冻释者夫至人者相与交食乎地而交乐乎天不以人物利害相撄不相与为怪不相与为谋不相与为事翛然而徃侗然而来是谓卫生之经已曰然则是至乎曰未也吾固告汝曰能儿子乎儿子动不知所为行不知所之身若槁木之枝而心若死灰若是者祸亦不至福亦不来祸福无有恶有人灾也宇泰定者发乎天光发乎天光者人见其人人有修者乃今有恒有恒者人舍之天助之人之所舍谓之天民天之所助谓之天子学者学其所不能学也行者行其所不能行也辨者辨其所不能辨也知止乎其所不能知至矣若有不即是者天钧败之备物以将形藏不虞以生心敬中以达彼若是而万恶至者皆天也而非人也不足以滑成不可内于灵台灵台者有持而不知其所持而不可持者也不见其诚巳而发毎发而不当业入而不舍毎更为失为不善乎显明之中者人得而诛之为不善乎幽间之中者鬼得而诛之明乎人明乎鬼者然后能独行劵内者行乎无名劵外者志乎期费行乎无名者唯庸有光志乎期费者唯贾人也人见其跂犹之魁然与物穷者物入焉与物且者其身之不能容焉能容人不能容人者无亲无亲者尽人兵莫于志镆鎁为下宼莫大于隂阳无所逃于天地之间非隂阳贼之心则使之也道通其分也其成也毁也所恶乎分者其分也以备所以恶乎备者其有以备故出而不反见其鬼出而得是谓得死灭而有实鬼之一也以有形者象无形者而定矣出无本入无窍有实而无乎处有长而无乎本剽有所出而无窍者有实有实而无乎处者宇也有长而无本剽者宙也有乎生有乎死有乎出有乎入入出而无见其形是谓天门天门者无有也万物出乎无有有不能以有为有必出乎无有而无有一无有圣人藏乎是古之人其知有所至矣恶乎至有以为未始有物者至矣尽矣弗可以加矣其次以为有物矣将以生为防也以死为反也是以分已其次曰始无有既而有生生俄而死以无有为首以生为体以死为尻孰知有无死生之一守者吾与之为友是三者虽异公族也昭景也着戴也甲氏也着封也非一也有生黬也披然曰移是尝言移是非所言也虽然不可知者也腊者之有膍胲可散而不可散也观室者周于寝庙又适其偃焉为是举移是请尝言移是是以生为本以知为师因以乘是非果有名实因以已为质使人以为已节因以死偿节若然者以用为知以不用为愚以彻为名以穷为辱移是今之人也是蜩与鸴鸠同于同也蹍市人之足则辞以放骜兄则以妪大亲则已矣故曰至礼有不人至义不物至知不谋至仁无亲至信辟金彻志之勃解心之谬去徳之累达道之塞贵富显严名利六者勃志也容动色理气意六者谬心也恶欲喜怒哀乐六者累徳也去就取与知能六者塞道也此四六者不荡胷中则正正则静静则明明则虚虚则无为而无不为也道者徳之钦也生者徳之光也性者生之质也性之动谓之为为之伪谓之失知者接也知者谟也知者之所不知犹睨也动以不得已之谓徳动无非我之谓治名相反而实相顺也羿工乎中微而拙乎使人无已誉圣人工乎天而拙乎人夫工乎天而俍乎人者唯全人能之唯虫能虫唯虫能天全人恶天恶人之天而况吾天乎人乎一雀适羿羿必得之威也以天下为之笼则雀无所逃是故汤以胞人笼伊尹秦穆公以五羊之皮笼百里奚是故非以其所好笼之而可得者无有也介者移画外非誉也胥靡登髙而不惧遗死生也夫复謵不餽而忘人忘人因以为天人矣故敬之而不喜侮之而不怒者唯同乎天和者为然出怒不怒则怒出于不怒矣出为无为则为出于无为矣欲静则平气欲神则顺心有为也欲当则縁于不得已不得已之类圣人之道
　　大宗师【庄子】
　　知天之所为知人之所为者至矣知天之所为者天而生也知人之所为者以其知之所知以养其知之所不知终其天年而不中道天者是知之盛也虽然有患夫知有所待而后当其所待者特未定也庸讵知吾所谓天之非人乎所谓人之非天乎且有真人而后有真知何谓真人古之真人不逆寡不雄成不謩士若然者过而弗悔当而不自得也若然者登髙不栗入水不濡入火不热是知之能登假于道也若此古之真人其寝不梦其觉无忧其食不甘其息深深真人之息以踵众人之息以喉屈服者其嗌言若哇其嗜欲深者其天机浅古之真人不知説生不知恶死其出不防其入不距翛然而徃翛然而来而已矣不忘其所始不求其所终受而喜之忘而复之是之谓不以心捐道不以人助天是之谓真人若然者其心忘其容寂其颡頯凄然似秋暖然似春喜怒通四时与物有宜而莫知其极故圣人之用兵也亡国而不失人心利泽施乎万世不为爱人故乐通物非圣人也有亲非仁也天时非贤也利害不通非君子也行名失已非士也亡身不真非役人也若狐不偕务光伯夷叔齐箕子胥余纪它申徒狄是役人之役适人之适而不自适其适者也古之真人其状义而不朋若不足而不承与乎其觚而不坚也张乎其虚而不华也邴邴乎其似喜乎崔乎其不得已乎滀乎进我色也与乎止我徳也厉乎其似世乎謷乎其未可制也连乎其似好闭也悗乎忘其言也以刑为体以礼为翼以知为时以徳为循以刑为体者绰乎其杀也以礼为翼者所以行于世也以知为时者不得已于事也以徳为循者言其与有足者至于丘也而人真以为勤行者也故其好之也一其弗好之也一其一也一其不一也一其一与天为徒其不一与人为徒天与人不相胜也是之谓真人死生命也其有夜旦之常天也人之有所不得与皆物之情也彼特以天为父而身犹爱之而况其卓乎人特以有君为愈乎已而身犹死之而况其眞乎泉涸鱼相与处于陆相呴以湿相□以沫不如相忘于江湖与其誉尧而非桀也不如两忘而化其道夫大块载我以形劳我以生佚我以老息我以死故善吾生者乃所以善吾死也夫藏舟于壑藏山于泽谓之固矣然而夜半有力者负之而走昩者不知也藏小大有宜犹有所遯若夫藏天下于天下而不得所遯是恒物之大情也特犯人之形而犹喜之若人之形者万化而未始有极也其为乐可胜计邪故圣人将游于物之所不得遯而皆存善夭善老善始善终人犹效之又况万物之所系而一化之所待乎夫道有情有性无为无形可传而不可受可得而不可见自本自根未有天地自古以固存神鬼神帝生天生地在太极之先而不为髙在六极之下而不为深先天地生而不为久长于上古而不为老狶韦氏得之以挈天地伏戏得之以袭气母维斗得之终古不忒日月得之终古不息堪坯得之以袭昆仑冯夷得之以游大川肩吾得之以处大山黄帝得之以登云天颛顼得之以处宫禺强得之立乎北极西王母得之坐乎少广莫知其始莫知其终彭祖得之上及有虞下及五伯傅説得之以相武丁奄有天下乗东维骑箕尾而比于列星
　　杨权【韩非子】
　　凡聴之道以其所出反以为之入故审名以定位明分以辨类听言之道溶若甚醉彼自离之吾因以知之是非辐凑上不与构喜之则多事恶之则生怨故去喜去恶虚心以为道舍固闭内扄从室视庭以赏者赏以刑者刑若地若天孰踈孰亲能象天地凡治之极下不能得周合刑名民乃守职去此更求是谓大惑猾民愈众奸邪满侧故曰毋富人而贷焉毋贵人而逼焉毋专信一人而失其都国焉腓大于股难以趣走主失其神虎随其后彼求我予假仇人斧假之不可彼将用之以伐我黄帝有言曰上下一日百战下匿其私用试其上上操度量以割其下故度量之立主之寳也上失扶寸丁得寻常内索出圉必身自执其度量厚者亏之薄者靡之亏靡有量毋使民比周同欺其上亏之若月靡之若热简令谨诛必尽其罚毋弛而弓一栖两雄一栖两雄其鬬防防豺狼在牢其羊不繁为人君者数披其木毋使木枝扶踈木枝扶踈将塞公闾私门将实公庭将虚主将壅圉数披其木无使木枝外拒木枝外拒将逼主处数披其木毋使枝大本小枝大本小将不胜春风不胜春风枝将害心止之之道数披其木毋使枝茂木枝数披党与乃离掘其根本本乃不神填其汹渊毋使水清探其怀夺之威主上用之若电若雷















　　文编卷二十四
　　钦定四库全书
　　文编巻二十五
　　明　唐顺之　编
　　非十二子【茍子】
　　假今之世饰邪说文奸言以枭乱天下矞宇嵬使天下混然不知是非治乱之所存者有人矣纵情性安恣睢禽兽之行不足以合文通治然而其持之有故其言之成理足以欺惑愚众是它嚣魏牟也忍情性綦谿利跂茍以分异人为髙不足以合大众明大分然而其持之有故其言之成理足以欺惑愚众是陈仲史防也不知一天下建国家之权称上功用大俭约而僈差等曾不足以容辨异悬君臣然而其持之有故其言之成理足以欺惑愚众是墨翟宋钘也尚法而无法下脩而好作上则取听于上下则取从于俗终日言成文典及紃察之则倜然无所归宿不可以经国定分然而其持之有故其言之成理足以欺惑愚众是慎到田骈也不法先王不是礼义而好治怪说玩琦辩甚察而不恵辩而无用多事而寡功不可以为治纲纪然而其持之有故其言之成理足以欺惑愚众是恵施邓析也畧法先王而不知其统犹然而材剧志大闻见杂博案往旧造说谓之五行甚僻违而无类幽隐而无说闭约而无解案饰其辞而祗敬之曰此眞先君子之言也子思唱之孟轲和之世俗之沟犹瞀儒嚾嚾然不知其所非也遂受而传之以为仲尼子防为兹厚于后世是则子思孟轲之罪也若夫总方畧齐言行一统类而羣天下之英杰而告之以太古教之以至顺奥窔之间簟席之上敛然圣王之文章具焉佛然平世之俗起焉六说者不能入也十二子者不能亲也无置锥之地而王公不能与之争名在一大夫之位则一君不能独畜一国不能独容成名况乎诸侯莫不愿以为臣是圣人之不得势者也仲尼子弓是也一天下财万物养长生民兼利天下通达之属莫不服从六说者立息十二子者迁化则圣人之得势者舜禹是也今夫仁人将何务哉上则法舜禹之制下则法仲尼子弓之义以务息十二子之说如是则天下之害除仁人之事毕圣王之迹着矣
　　八奸【韩非子】
　　凡人臣之所道成奸者有八术一曰在同牀何谓同牀曰贵夫人爱孺子便僻好色此人主之所惑也托于燕处之虞乘醉饱之时而求其所欲此必听之术也为人臣者内事之以金玉使惑其主此之谓同牀二曰在旁何谓在旁曰优笑侏儒左右近习此人主未命而唯唯未使而诺诺先意承防观貌而察色以先主心者也此皆俱进俱退皆应皆对一辞同轨以移主心者也为人臣者内事之以金玉玩好外为之行不法使之化其主此之谓在旁三曰父兄何谓父兄曰侧室公子人主之所亲爱也大臣廷吏人主之所与度计也此皆尽力毕议人主之所必听也为人臣者事公子侧室以音声子女收大臣廷吏以辞言处约言事事成则益爵益禄以劝其心使犯其主此之谓父兄四曰养殃何谓养殃曰人主乐羙宫室台池好饰子女狗马以娱其心此人主之殃也为人臣者尽民力以美宫室防池重赋敛以饰子女狗马以娱其主而乱其心从其所欲而树私利其间此谓养殃五曰民萌何谓民萌曰为人臣者散公财以说民人行小恵以取百姓使朝廷市井皆劝誉巳以塞其主而成其所欲此之谓民萌六曰流行何谓流行曰人主者固壅其言谈希于听论议易移以辨说为人臣者求诸侯之辩士养国中之能说者使之以语其私为巧文之言流行之辞示之以利势惧之以患害施属虚辞以壊其主此之谓流行七曰威强何谓威强曰君人者以羣臣百姓为威强者也羣臣百姓之所善则君善之非羣臣百姓之所善则君不善之为人臣者聚带剑之客养必死之士以彰其威明为已者必利不为已者必死以恐其羣臣百姓而行其私此之谓威强八曰四方何谓四方曰君人者国小则事大国兵弱则畏强兵大国之所索小国必听强兵之所加弱兵必服为人臣者重赋敛尽府库虚其国以事大国而用其威求诱其君甚者举兵以聚边境而制敛于内薄者数内大使以震其君使之恐惧此之谓四方凡此八者人臣之所以道成奸世主所以壅刼失其所有也
　　行军【孙子】
　　孙子曰凡处军相敌絶山依谷视生处髙战隆无登此处山之军也絶水必逺水客絶水而来勿迎之于水内令半渡而击之利欲战者无附于水而迎客视生处髙无迎水流此处水上之军也絶斥泽唯亟去无留若交军于斥泽之中必依水草而背众树此处斥泽之军也平陆处易右背髙前死后生此处平陆之军也凡此四军之利黄帝之所以胜四帝也凡军好髙而恶下贵阳而贱隂养生处实军无百疾是谓必胜丘陵隄防必处其阳而右背之此兵之利地之助也上雨水沫至欲渉者待其定也凡地有絶涧天井天牢天罗天陷天隙必亟去之勿近也吾逺之敌近之吾迎之敌背之军旁有险阻潢井蒹葭林木蘙荟者必谨覆索之此伏奸之所也近而静者恃其险也逺而挑战者欲人之进也其所居易者利也众树动者来也众草多障者疑也鸟起者伏也兽骇者覆也尘髙而鋭者车来也卑而广者徒来也散而条达者樵采也少而往来者营军也辞卑而益备者进也辞强而进驱者退也轻车先出其侧者陈也无约而请和者谋也奔走而陈兵者期也半进半退者诱也杖而立者饥也汲而先饮者渴也见利而不进者劳也鸟集者虚也夜呼者恐也军扰者将不重也旌旗动者乱也吏怒者倦也杀马肉食者军无粮也悬缻不返其舍者穷寇也谆谆翕翕徐与人言者失众也数赏者窘也数罚者困也先暴而后畏其众者不精之至也来委谢者欲休息也兵怒而相迎乆而不合又不相去必谨察之兵非益多也虽无武进足以并力料敌取人而巳夫唯无虑而易敌者必擒于人卒未亲附而罚之则不服不服则难用卒已亲附而罚不行则不可用故令之以文齐之以武是谓必取令素行以教其民则民服令不素行以教其民则民不服令素行者与众相得也
　　诡使【韩非子】
　　圣人之所以为治道者三一曰利二曰威三曰名夫利者所以得民也威者所以行令也名者上下之所同道也非此三者虽有不急矣今利非无有也而民不化上威非不存也而下不听从官非无法也而治不当名三者非不存也而世一治一乱者何也夫上之所贵赏与其所以为治相反也夫立名号所以为尊也今有贱名轻实者世谓之髙设爵位所以为贱贵基也而简上不求见者世谓之贤威利所以行令也而无利轻威者世谓之重法令所以为治也而不从法令为私善者世谓之忠官爵所以劝民也而好名义不进仕者世谓之烈士刑罚所以擅威也而轻法不避刑戮死亡之罪者世谓之勇夫民之急名也甚其求利也如此则士之饥饿乏絶者焉得无岩居苦身以争名于天下哉故世之所以不治者非下之罪上失其道也常贵其所以乱而贱其所以治是故下之所欲常与上之所以为治相诡也今下而听其上上之所急也而惇慤纯信用心壹者则谓之窭守法固听令审则谓之愚敬上畏罪则谓之怯言时莭行中适则谓之不肖无二心私学听吏从教者则谓之陋难致谓之正难予谓之廉难禁谓之齐有令不听从谓之勇无利于上谓之愿少欲寛恵行徳谓之仁重厚自尊谓之长者私学成羣谓之师徒闲静安居谓之有思损人逐利谓之疾险躁佻反覆谓之智先为人而后自为类名号言泛爱天下谓之圣言大本称而不可用行而乖于世者谓之大人贱爵禄不挠上者谓之杰下渐行如此入则乱民出则不便也上宜禁其欲灭其迹而不止也又从而尊之是教下乱上以为治也凡所治者刑罚也今有私行义者尊社稷之所以立者安静也而躁险谗防者任四封之内所以听从者信与徳也而陂知倾覆者使令之所以行威之所以立者恭俭也不听上而岩居非世者显仓廪之所以实者耕农之本务也而綦组锦绣刻书为末作者富名之所以成城池之所以广者战士也今死战之孤饥饿乞子道而优笑酒徒之属乘车衣丝赏禄所以尽民力易下死也今战胜攻取之士劳而赏不霑而卜筮视手理狐虫为顺辞于前者日赐上握度量所以擅生杀之柄也今守度奉量之士欲以忠婴上而不得见巧言利辞行奸轨以幸偷世者数御据法直言名刑相当循防墨诛奸人所以为上治也而愈防逺謟施顺意从欲以危世者近习悉租税专民力所以备难充仓府也而士卒之逃事伏匿附托有威之门以避徭赋而上不得者万数夫陈善田利宅所以战士卒也而断头裂腹播骨乎平原旷野者无宅容身身死田夺而女妹有色大臣左右无功者择宅而受择田而食赏利一从上出所擅制下也而战介之士不得职而闲居之士尊显上以此为教名安得无卑位安得无危夫卑名位者必下之不从法令有二心无私学反逆世者也而不禁其行不破其羣以散其党又从而尊之用事者过矣上世之所以立廉耻者所以属下也今士大夫不羞污泥丑辱而宦女妹私义之门不待次而宦赏赐之所以为重也而战鬬有功之士贫贱而便辟优徒绍级名号诚信所以通威也而主揜障近习女谒并行百官主爵迁人用事者过矣大臣官人与下先谋比周不法行威利在下则主卑而大臣重矣立法令者以废夫私也法令行而私道废矣私者所以乱法也而士有二心私学岩居窞处托伏深虑大者非世细者惑下上不禁又从而尊之以名化之以实是无功而显无劳而富也如此则士之有二心私学者焉得无深虑勉知诈与诽谤法令以求索与世相反者也凡乱上反世者常士有二心私学者也故本言曰所以治者法也所以乱者私也法立则莫得为私矣故曰道私者乱道法者治上无其道则智者有私词贤者有私意上有私恵下有私欲圣智成羣造言作辞以非法措于上上不禁塞又从而尊之是教下不听上不从法也是以贤者显名而居奸人頼赏而富贤者显名而居奸人頼赏而富是以上不胜下也
　　说难【韩非子】
　　凡说之难非我知之有以说之之难也又非吾辩之能明吾意之难也又非吾敢横佚而能尽之难也凡说之难在如所说之心可以吾说当之所说出于为名髙者也而说之以厚利则见下莭而遇卑贱必弃逺矣所说出于厚利者也而说之以名髙则见无心而逺事情必不收矣所说隂为厚利而显为名髙者也而说之以名髙则阳收其身而实防之说之以厚利则隂用其言显弃其身矣此不可不察也夫事以宻成语以泄败未必其身泄之也而语及所匿之事如此者身危彼显有所出事而乃以成它故说者不徒知所出而已矣又知其所以为如此者身危规异事而当知者揣之外而得之事泄于外必以为已也如此者身危周泽未渥也而语极知説行而有功则徳忘説不行而有败则见疑如此者身危贵人有过端而説者明言礼义以挑其恶如此者身危贵人或得计而欲自以为功説者与知焉如此者身危强以其所不能为止以其所不能已如此者身危故与之论大人则以为间已与之论细人则以为卖重论其所爱则以为借资论其所憎则以为尝已径省其说则以为不智而拙之米盐博辩则以为多而交之畧事陈意则曰怯懦而不尽虑事广肆则曰草野而倨侮此说之难不可不知也凡说之务在知饰所说之所矜而灭其所耻彼有私急也必以公义示而强之其意有下也然而不能已说者因为之饰其美而少其不为也其心有髙也而实不能及说者为之举其过而见其恶而多其不行也有欲矜以智能则为之举异事之同类者多为之地使之资说于我而佯不知也以资其智欲内相存之言则必以美名明之而微见其合于私利也欲陈危害之事则显其毁诽而防见其合于私患也誉异人与同行者规异事与同计者有与同污者则必以大饰其无伤也有与同败者则必以明饰其无失也彼自多其力则毋以其难概之也自勇其断则毋以其谪怒之自智其计则毋以其败穷之大意无所拂忤辞言无所系縻然后极骋智辩焉此道所得亲近不疑而得尽辞也伊尹为宰百里奚为虏皆所以千其上也此二人者皆圣人也然犹不能无役身以进如此其污也今以吾言为宰虏而可以听用而振世此非能仕之所耻也夫旷日弥乆而周泽未渥深计而不疑引争而不罪则明割利害以致其功直指是非以饰其身以此相持此说之成也昔者郑武公欲伐胡先以其女妻胡君以娱其意因问于羣臣吾欲用兵谁可伐者大夫关其思对曰胡可伐武公怒而戮之曰胡兄弟之国也子言伐之何也胡君闻之以郑为亲已遂不备郑郑人袭胡取之宋有富人天雨墙壊其子曰不筑必将有盗其邻人之父亦云暮而果大亡其财其家甚智其子而疑隣人之父此二人说者皆当矣厚者为戮薄者见疑则非知之难也处知则难也故绕朝之言当矣其为圣于晋而为戮于秦也此不可不察昔者弥子瑕有宠于卫君卫国之法窃驾君车者罪刖弥子毋病人间往夜告弥子弥子矫驾君车以出君闻而贤之曰孝哉为母之故忘其刖罪异日与君防于果园食桃而甘不尽以其半防君君曰爱我哉忘其口味以防寡人及弥子色衰爱弛得罪于君君曰是固尝矫驾吾车又尝防吾以余桃故弥子之行未变于初也而以前之所以见贤而后获罪者爱憎之变也故有爱于主则智当而加亲有憎于主则智不当见罪而加踈故谏说谈论之士不可不察爱憎之主而后说焉夫龙之为虫也柔可狎而骑也然其喉下有逆鳞径尺若人有婴之者则必杀人人主亦有逆鳞说者能无婴人主之逆鳞则防矣
　　王覇篇【荀子】
　　国者天下之制利用也人主者天下之利势也得道以持之则大安也大荣也积美之源也不得道以持之则大危也大累也有之不如无之有也及其綦也索为匹夫不可得也齐湣宋献是也故人主天下之利势也然而不能自安也安之者必将道也故用国者义立而王信立而覇权谋立而亡三者明主之所谨择也仁人之所务白也故挈国以呼礼义而无以害之行一不义杀一无罪而得天下仁者不为也栎然扶持心国且若是其固也之所与为之者之人则举义士也之所以为布陈于国家刑法者则举义法也主之所极然帅羣臣而首向之者则举义志也如是则下仰上以义矣是其綦定也綦定而国定国定而天下定仲尼无置锥之地诚义乎志意加义乎身行着之言语济之日不隐乎天下名垂乎后世今亦以天下之显诸侯诚义乎志意加义乎法则度量着之以政事案申重之以贵贱杀生使袭然终始犹一也如是则夫名声之部发于天地之间也岂不如日月雷霆然矣哉故曰以国齐义一日而白汤武是也汤以亳武以镐皆百里之地天下为一诸侯为臣通达之属莫不从服无它故焉以济义矣是所谓义立而王也徳虽未至也义虽未济也然而天下之理畧奏矣刑赏已诺信乎天下矣臣下晓然皆知其可要也政令已陈虽覩利败不欺其民约结已定虽覩利败不欺其与如是则兵劲城固敌国畏之国一綦明与国信之虽在僻陋之国威动天下五覇是也非本政教也非致隆髙也非綦文理也非服人之心也乡方畧审劳佚谨畜积修战备齺然上下相信而天下莫之敢当故齐桓晋文楚庄吴阖闾越勾践是皆僻陋之国也威动天下强殆中国无它故焉畧信也是所谓信立而覇也絜国以呼功利不务张其义齐其信唯利之求内则不惮诈其民而求小利焉外则不惮诈其与而求大利焉内不修正其所以有然常欲人之有如是则臣下百姓莫不以诈心待其上矣上诈其下下诈其上则是上下析也如是则敌国轻之与国疑之权谋日行而国不免危削綦之而亡齐闵薛公是也故用强齐非以修礼义也非以本政教也非以一天下也绵绵尝以结引驰外为务故强南足以破楚西足以诎秦北足以败燕中足以举宋及以燕赵起而攻之若振槁然而身死国亡为天下大戮后世言恶则必稽焉是无它故焉唯其不由礼义而由权谋也三者明主之所谨择也仁人之所务白也善择者制人不善择者人制之国者天下之大器也重任也不可不善为择所而后错之错险则危不可不善为择道然后道之涂薉则塞危塞则亡彼国错者非封焉之谓也何法之道谁子之与也故道王者之法与王者之人为之则亦王道覇者之法与覇者之人为之则亦霸道亡国之法与亡国之人为之则亦亡三者明主之所谨择也而仁人之所务白也故国者重任也不以积持之则不立故国者世所以新者也是惮惮非变也改玉改行也故一朝之日也一日之人也然而厌焉有千歳之国何也曰援夫千歳之信法以持之也安与夫千歳之信士为之也人无百歳之寿而有千歳之信士何也曰以夫千歳之法自持者是乃千歳之信士矣故与积礼义之君子为之则王与端诚信全之士为之则霸与权谋倾覆之人为之则亡三者明主之所谨择也仁人之所务白也善择之者制人不善择之者人制之彼持国者必不可以独也然则强国荣辱在于取相矣身能相能如是者王身不能知恐惧而求能者如是强身不能不知恐惧而求能者安唯便僻左右亲比已者之用如是者危削綦之而亡国者巨用之则大小用之则小綦大而王綦小而亡小巨分流者存巨用之者先义而后利安不防亲踈不防贵贱唯诚能之求夫是之谓巨用之小用之者先利而后义安不恤是非不治曲直唯便僻亲比已者之用夫是之谓小用之巨用之者若彼小用之者若此小巨分流者亦一若彼也亦一若此也故曰粹而王駮而霸无一焉而亡此之谓也国无礼则不正礼之所以正国也譬之犹衡之于轻重也犹绳墨之于曲直也犹规矩之于方圆也故错之而人莫能诬也诗云如霜雪之将将如日月之光明为之则存不为之则亡此之谓也国危则无乐君国安则无忧民乱则国危治则国安今君人者急逐乐而缓治国岂不过甚矣哉譬之是犹好声色而恬无耳目也岂不哀哉夫人之情目欲綦色耳欲綦声口欲綦味鼻欲綦臭心欲綦佚此五綦者人情之所必不免也养五綦者有具无具则五綦者不可得而致也万乗之国可谓广大富厚矣加有治辩强固之道焉若是则恬愉无患难矣然后养五綦之具具也故百乐者生于治国者也忧患生于乱国者也急逐乐而缓治国者非知乐者也故明君者必将先治其国然后百乐得其中闇君者必将荒逐乐而缓治国故忧患不可胜校也必至于身死国亡然后止也岂不哀哉将以为乐乃得忧焉将以为安乃得危焉将以为福乃得死亡焉岂不哀哉于乎君人者亦可以察若言矣故治国有道人主有軄若夫贯日而治详一日而曲列之是以所使夫百吏官人为也不足以是伤逰玩安燕之乐若夫论一相以兼率之使臣下百吏莫不宿道乡方而务是夫人主之軄也若是则一天下名配尧禹之主者守至约而详事至佚而功垂衣裳不下簟席之上而海内之民莫不愿得以为帝王夫是之谓至约乐莫大焉人主者以官人为能者也匹夫者以自能为能者也人主得使人为之匹夫则无所移之百畆一守事业穷无所移之也今以一人兼听天下日有余而治不足者使人为之也大有天下小有一国必自为之然后可则劳苦耗悴莫甚焉如是则虽臧获不肻与天子易势业以是县天下一四海何故必自为之为之者役夫之道也墨子之説也论徳使能而官施之者圣王之道也儒之所谨守也传曰农分田而耕贾分货而贩百工分事而劝士大夫分軄而听建国诸侯之君分土而守三公总方而议则天子共已而已矣出若入若天下莫不平均莫不治辩是百王之所同也而礼法之大分也百里之地可以取天下是不虚其难者在人主之知之也取天下者非负其土地而从之之谓也道足以一人而已矣彼其人茍一则其土地且奚去我而适它故百里之地其等位爵服足以容天下之贤士矣其官軄事业足以容天下之能士矣脩其旧法择其善者而明用之足以顺服好利之民矣贤士一焉能士官焉好利之民服焉三者具而天下尽无有是其外矣故百里之地足以竭势矣致忠信着仁义足以竭人矣两者合而天下取诸侯后同者先危诗曰自西自东自南自北无思不服一人之谓也羿蠭门者善服射者也王良造父者善服驭者也聪明君子者善服人者也人服而势从之人不服而势去之故王者已于服人矣故人主欲得善射射逺中防则莫若羿蠭门矣欲得善驭及速致逺则莫若王良造父矣欲调一天下制秦楚则莫若聪明君子矣其用知甚简其为事不劳而功名致大甚易处而綦可乐也故明君以为寳而愚者以为难夫贵为天子富有天下名为圣王兼制人人莫得而制也是人情之所同欲也而王者兼而有是者也重色而衣之重味而食之重财而制之合天下而君之饮食甚厚声乐甚大防榭甚髙园囿甚广臣使诸侯一天下是又人情之所同欲也而天子之礼制如是者也制度以陈政令以挟官人失要则死公侯失礼则幽四方之国有侈离之徳则必灭名声若日月功积如天地天下之人应之如影向是又人情之所同欲也而王者兼而有是者也故人之情口好味而臭味莫羙焉耳好声而声乐莫大焉目好色而文章致繁妇女莫众焉形体好佚而安重间静莫愉焉心好利而糓禄莫厚焉合天下之所同愿兼而有之睾牢天下而制之若制子孙人茍不狂惑戆陋者其谁能睹是而不乐也哉欲是之主并肩而存违是之士不世絶千歳而不合何也曰人主不公人臣不忠也人主则外贤而偏举人臣则争軄而妬贤是其所以不合之故也人主胡不广焉无恤亲踈无偏贵贱唯诚能之求若是则人臣轻軄业让贤而安随其后如是则禹舜还至王业还起功一天下名配禹舜物由有可乐如是其羙者乎呜呼君人者亦可以察若言矣杨朱哭衢涂曰此夫过举蹞歩而觉跌千里者夫哀哭之此亦荣辱安危存亡之衢已此其为可哀甚于衢涂呜呼哀哉君人者千嵗而不觉也无国而不有治法无国而不有乱法无国而不有贤士无国而不有罢士无国而不有愿民无国而不有悍民无国而不有羙俗无国而不有恶俗两者并行而国在上偏而国安在下偏而国危上一而王下一而亡故其治法其佐贤其民愿其俗美而四者齐夫是之谓上一如是则不战而胜不攻而得甲兵不劳而天下服故汤以亳武王以镐皆百里之地也天下为一诸侯为臣通达之属莫不服从无他故焉四者齐也桀纣即序于有天下之势索为匹夫不可得也是无它故焉四者并亡也故百王之法不同若是所归者一也上莫不致爱其下而制之以礼上之于下如保赤子政令制度所以接下之人百姓有不理者如豪末则虽孤独鳏寡必不加焉故下之亲上欢如父母可杀而不可使不顺君臣上下贵贱长防至于庶人莫不以是为隆正然后皆内自省以谨于分是百王之所以同也而礼法之枢要也然后农分田而耕贾分货而贩百工分事而劝士大夫分軄而听建国诸侯之君分土而守三公总方而议则天子共已而正矣若出若入天下莫不平均莫不治辩是百王之所同而礼法之大分也若夫贯日而治平权物而称用使衣服有制宫室有度人徒有数防祭械用皆有等宜以是用挟于万物尺寸寻丈莫得不脩乎制数度量然后行则是官人使吏之事也不足数于大君子之前故君人者立隆政本朝而当所使要百事者诚仁人也则身佚而国治功大而名羙上可以王下可以覇立隆政夲朝而不当所使要百事者非仁人也则身劳而国乱功废而名辱社稷必危是人君者之枢机者也故能当一人而天下取失当一人而社稷危不能当一人而能当千人百人者説无之有也既能当一人则身有何劳而为垂衣裳而天下定故汤用伊尹文王用吕尚武王用召公成王用周公且卑者五霸齐桓公闺门之内悬乐奢泰游抏之修于天下不见谓修然九合诸侯一匡天下为五霸长是亦无它故焉知一政于管仲也是君人者之要守也知者易为之兴力而功名綦大舍是而孰足为也故古之有大功名者必道是者也防其国危其身者必反是者也故孔子曰知者之知固以多矣有以守少能无察乎愚者之知固以少矣有以守多能无狂乎此之谓也治国者分已定则主相臣下百吏各谨其所闻不务听其所不闻各谨其所见不务视其所不见所闻所见诚以齐矣则虽幽闲隠僻百姓莫敢不敬分安制以化其上是治国之徴也主道治近不治逺治明不治幽治一不治二主能治近则逺者理主能治明则幽者化主能当一则百事正夫兼听天下日有余而治不足者如此也是治之极也既能治近又务治逺既能治明又务见幽既能当一又务正百是过者也过犹不及也辟之是犹立直木而求其影之枉也不能治近又务治逺不能察明又务见幽不能当一又务正百是悖者也辟之是犹立枉木而求其影之直也故明主好要而闇主好详主好要则百事详主好详则百事荒君者论一相陈一法明一指以兼覆之兼炤之以观其盛者也相者论列百官之长要百事之听以饰朝廷臣下百吏之分度其功劳论其庆赏嵗终奉其成功以效于君当则可不当则废故君人劳于索之而休于使之
　　解蔽篇【茍子】
　　凡人之患蔽于一曲而闇于大理治则复经两疑则惑矣天下无二道圣人无两心今诸侯异政百家异説则必或是或非或理或乱乱国之君乱家之人此其诚心莫不求正而以自为也妬缪于道而人诱其所迨也私其所积唯恐闻其恶也倚其所私以观异术唯恐闻其美也是以与治虽走而是已不辍也岂不蔽于一曲而失正求也哉心不使焉则白黒在前而目不见雷鼓在侧而耳不闻况于使者乎徳道之人乱国之君非之上乱家之人非之下岂不哀哉数为蔽欲为蔽恶为蔽始为蔽终为蔽逺为蔽近为蔽传为蔽浅为蔽古为蔽今为蔽凡万物异则莫不相为蔽此心术之公患也昔人君之蔽者夏桀殷纣是也桀蔽于末喜斯观而不知关龙逄以惑其心而乱其行纣蔽于妲己飞亷而不知防子啓以惑其心而乱其行故羣臣去忠而事私百姓怨非而不用贤良退处而隠逃此其所以防九牧之地而虚宗庙之国也桀死于亭山纣悬于赤斾身不先知又莫之谏此蔽塞之祸也成汤鉴于夏桀故主其心而慎治之是以能长用伊尹而身不失道此其所以代夏王而受九有文王鉴于殷纣故主其心而慎治之是以能长用吕望而身不失道此其所以代王而受九牧逺方莫不致其珍故目视备色耳听备声口食备味形居备宫名受备号生则天下歌死则天下哭夫是之谓至盛诗曰鳯凰秋秋其翼若干其声若箫有鳯有凰乐帝之心此不蔽之福也昔人臣之蔽者唐鞅奚齐是也唐鞅蔽于欲权而逐载子奚齐蔽于欲国而罪申生唐鞅戮于宋奚齐戮于晋逐贤相而罪孝兄身为刑戮然而不知此蔽塞之祸也故以贪鄙背叛争权而不灭亡者自古及今未尝有之也鲍叔寗戚隰朋仁智且不蔽故能持管仲而名利福禄与管仲齐召公吕望仁智且不蔽故能持周公而名利福禄与周公齐传曰知贤之谓明辅贤之谓强勉之强之其福必长此之谓也此不蔽之福也昔賔孟之蔽者乱家是也墨子蔽于用而不知文宋子蔽于欲而不知得慎子蔽于法而不知贤申子蔽于势而不知知恵子蔽于辞而不知实庄子蔽于天而不知人故由用谓之道尽利也由俗谓之道尽嗛也由法谓之道尽数矣由数谓之道尽便矣由辞谓之道尽论矣由天谓之道尽因矣而此数具者皆道之一隅也夫道者体常而尽变一隅不足举之曲知之人观于道之一隅犹未之能识也故以为足而饰之内以自乱外以惑人上以蔽下下以蔽上此蔽塞之祸也孔子仁智且不蔽故学乱术足以为先王者也一家得周道举而用之不蔽于成积也故徳与周公齐名与三王并此不蔽之福也圣人知心术之患见蔽塞之祸故无欲无恶无始无终无近无逺无博无浅无古无今兼陈万物而中悬衡焉是故众异不得相蔽以乱其伦何谓衡曰道故心不可不知道心不知道则不可道而可非道人孰欲得恣而守其所不可以禁其所可以其不可道之心取人则必合于不道人而不知合于道人以其不可道之心与不可道之人论道乱之本也故曰心知道然后可道可道然后能守道以禁非道以其可道之心取人则合于道人而不合于不道之人矣以其可道之心与道人论非道治之要也何患不知故治之要存于知道人何以知道曰心心何以知曰虚一而静心者形之君也而神明之主也出令而无所受令自禁也自使也自夺也自取也自行也自止也故口可刼而使墨云形可刼而使诎申心不可刼而使易意是之则受非之则辞故曰心容其择也无禁必自见其物也杂博其情之至也不贰诗云采采巻耳不盈顷筐嗟我懐人寘彼周行顷筐易满也巻耳易得也然而不可以贰周行故曰心枝则无知倾则不精贰则疑惑以賛稽之万物可兼知也身尽其故则羙类不可两也故知者择一而一焉农精于田而不可以为田师贾精于市而不可以为贾师工精于器而不可以为器师有人也不能此三技而可使治三官曰精于道者也精于物者也精于物者以物物精于道者兼物物故君子一于道而以賛稽物一于道则正以賛稽物则察以正志行察论则万物官矣昔者舜之治天下也不以事诏而万物成处一之危其荣满侧飬一之防荣矣而未知故道经曰人心之危道心之防危防之几惟明君子而后能知之故人心譬如槃水正错而勿动则湛浊在下而清明在上则足以见须眉而察理矣防风过之湛浊动乎下清明乱于上则不可以得大形之正也心亦如是矣之以理养之以清物莫之倾则足以定是非决嫌疑矣小物引之则其正外易其心内倾则不足以决粗理也故好书者众矣而苍颉独传者一也好稼者众矣而后稷独传者一也好乐者众矣而夔独传者一也好义者众矣而舜独传者一也倕作弓浮游作矢而羿精于射奚仲作车乘杜作乘马而造父精于御自古及今未尝有两而能精者也曾子曰视其庭可以搏鼠恶能与我歌乎空石之中有人焉其名曰觙其为人也善射以好思耳目之欲接则败其思蚊虫之声闻则挫其精是以辟耳目之欲而逺蚊防之声闲居静思则通思仁若是可谓防乎孟子恶败而出妻可谓能自强矣有子恶卧而焠掌可谓能自忍矣未及好也辟耳目之欲可谓能自强矣未及思也蚊防之声闻则挫其精可谓危矣未可谓防也夫防者至人也至人也何强何忍何危故浊明外景清明内景圣人纵其欲兼其情而制焉者理矣夫何强何忍何危故仁者之行道也无为也圣人之行道也无疆也仁者之思也恭圣人之思也乐此理心之道也凡观物有疑中心不定则外物不清吾虑不清则未可定然否也防防而行者见寝石以为伏虎也见植林以为后人也防防蔽其明也醉者越百歩之沟以为歩之浍俯而出城门以为小之闺也酒乱其神也厌目而视者视一以为两掩耳而听者听漠漠以为防防势乱其官也故从山上望牛者若羊而求羊者不下牵也逺蔽其大也从山下望木者十仭之木若箸而求箸者不上折也髙蔽其长也水动而影摇人不以定羙恶水势也瞽者仰视而不见星人不以定有无用精惑也有人焉以此时定物则世之愚者也彼愚者之定物以疑决疑决必不当夫茍不当安能无过乎夏首之南有人焉曰防蜀梁其为人也愚以善畏明月而宵行俯见其影以为伏鬼也仰视其髪以为立魅也背而走比至其家失气而死岂不哀哉凡人之有鬼也必以其感忽之间疑之时正之此人之所以无有而有无之时也而已以正事故伤于湿而撃鼓鼓痹则必有蔽鼓防豚之费矣而未有俞疾之福也故虽不在夏首之南则无以异矣凡以知人之性也可以知物之理也以可知人之性求可知物之理而无所疑止之则没世穷年不能徧也其所以贯理焉虽亿万已不足以浃万物之变与愚者若一学老身长子而与愚者若一犹不知错夫是之谓妄人故学也者固学止之也恶乎止之曰止诸至足曷谓至足曰圣也圣也者尽伦者也王也者尽制者也两尽者足以为天下极矣故学者以圣王为师案以圣王之制为法法其法以求其统类以务象效其人向是而务士也类是而几君子也知之圣人也故有知非以虑是则谓之惧有勇非以持是则谓之贼察孰非以分是则谓之簒多能非以修荡是则谓之知辩利非以言是则谓之詍传曰天下有二非察是是察非谓合王制与不合王制也天下有不以是为隆正也然而犹有能分是非治曲直者耶若夫非分是非非治曲直非辩治乱非治人道虽能之无益于人不能之无损于人案直将治怪说玩竒辞以相挠滑也案强钳而利口厚顔而忍诟无正而恣睢妄辩而几利不好辞让不敬礼节而好相推挤此乱世奸人之说也则天下之治说者方多然矣传曰析辞而为察言物而为辩君子贱之博闻强志不合王制君子贱之此之谓也为之无益于成也求之无益于得也忧戚之无益于几也则广焉能克之矣不以自妨也不少顷干之胷中不慕往不闵来无邑怜之心当时则动动至而应事起而辩治乱可否昭然明矣周而成泄而败明君无之有也宣而成隠而败闇君无之有也故君人者周则谗言至矣而直言反矣小人迩而君子逺矣诗曰墨以为明狐狸而苍此言上幽而下险也君人者宣则直言至矣而谗言反矣君子迩而小人逺矣诗云明明在下赫赫在上此言上明而下化也
　　性恶篇【荀子】
　　人之性恶其善者伪也今人之性生而有好利焉顺是故争夺生而辞让亡焉生而有疾恶焉顺是故残贼生而忠信亡焉生而有耳目之欲有好声色焉顺是故滛乱生而礼义文理亡焉然则从人之性顺人之情必出于争夺合于犯分乱理而归于暴故必将有师法之化礼义之道然后出于辞让合于文理而归于治用此观之然则人之性恶明矣其善者伪也故构木必将待櫽栝烝矫然后直钝金必将待砻厉然后利今人之性恶必将待师法然后正得礼义然后治今人无师法则偏险而不正无礼义则悖乱而不治古者圣人以人之性恶以为偏险而不正悖乱而不治是以为之起礼义制法度以矫饰人之情性而正之以扰化人之情性而道之也使皆出于治合于道者也今人化师法积文学道礼义者为君子纵性情安恣睢慢礼义者为小人用此观之然则人之性恶明矣其善者伪也孟子曰人之学者其性善曰是不然是不及知人之性而不察乎性伪之分者也凡性者天之就也不可学不可事礼义者圣人之所生也人之所学而能所事而成者也不可学不可事而在人者谓之性可学而能可事而成在人者谓之伪是性伪之分也今人之性目可以见耳可以听夫可以见之明不离目可以听之聪不离耳目明而耳聪不可学明矣孟子曰今之人性善将皆失防其性故也曰若是则过矣今之人性生而离其朴离其资必失而防之用此观之然则人之性恶明矣所谓性善者不离其朴而美之不离其资而利之也使夫资朴之于美心意之于善若夫可以见之明不离目可以听之聪不离耳故曰目明而耳聪也今人之性饥而欲饱寒而欲暖劳而欲休此人之情性也今人饥见长而不敢先食者将有所让也劳而不敢求息者将有所代也夫子之让乎父弟之让乎兄子之代父弟之代兄此二行者皆反于性而悖于情也然而孝子之道礼义之文理也故顺情性则不辞让矣辞让则悖于情性矣用此观之然则人之性恶明矣其善者伪也问者曰人之性恶则礼义恶生应之曰凡礼义者是生于圣人之伪非故生于人之性也故陶人埏埴而为器然则器生于工人之伪非故生于人之性也故工人斵木而成器然则器生于工人之伪非故生于人之性也圣人积思虑习伪故以生礼义而起法度然则礼义法度者是生圣人之伪非故生于人之性也若夫目好色耳好声口好味心好利骨体肤理好愉怢是皆生于人之情性也感而自然不待事而后生之者也夫感而不能然必且待事而后然者人之生于伪是性伪之所生其不同之徴也故圣人化性而起伪伪起而生礼义礼义生而制法度然则礼义法度者是圣人之所生也故圣人之所以同于众其不异于众者性也所以异而过众者伪也夫好利而欲得者此人之情性也假之有弟兄资财而分者且顺情性好利而欲得若是则兄弟相拂夺矣且化礼义之文理若是则让乎国人矣故顺性情则弟兄争矣化礼义则让国人矣凡人之欲为善者为性恶也夫薄愿厚恶愿美狭愿广贫愿富贱愿贵茍无之中者必求于外故富而不愿财贵而不愿势茍有之中者不及于外用此观之人之欲为善者为性恶也今人之性固无礼义故强学而求有之也性不知礼义故思虑而求知之也然则性而已则人无礼义不知礼义人无礼义则乱不知礼义则悖然则性而已则悖乱在已用此观之人之性恶明矣其善者伪也孟子曰人之性善曰是不然凡古今天下之所谓善者正理平治也所谓恶者偏险悖乱也是善恶之分也已今诚以人之性固正理平治邪则有恶用圣王恶用礼义矣哉虽有圣王礼义将曷加于正理平治也哉今不然人之性恶故古者圣人以人之性恶以为偏险而不正悖乱而不治故为之立君上之势以临之明礼义以化之起法正以治之重刑罚以禁之使天下皆出于治合于善也是圣王之治而礼义之化也今当试去君上之势无礼义之化去法正之治无刑罚之禁倚而观天下民之相与也若是则夫强者害弱而夺之众者暴寡而哗之天下之悖乱而相亡不待顷矣用此观之然则人之性恶明矣其善者伪也故善言古者必有节于今善言天者必有徴于人凡论者贵其有辩合其符騐故坐而言之起而可设张而可施行今孟子曰人之性善无辨不合符验坐而言之起而不可设张而不可施行岂不过甚矣哉故性善则去圣王息礼义矣性恶则兴圣王贵礼义矣故櫽栝之生为构木也防墨之起为不直也立君上明礼义为性恶也用此观之然则人之性恶明矣其善者伪也直木不待櫽栝而直者其性直也构木必将待櫽栝烝矫然后直者以其性不直也今人之性恶必将待圣王之治礼义之化然后皆出于治合于善也用此观之则人之性恶明矣其善者伪也问者曰礼义积伪者是人之性故圣人能生之也应之曰是不然夫陶人埏埴而生瓦然则瓦埴岂陶人之性也哉工人斵木而生器然则器木岂工人之性也哉夫圣人之于礼义也辟亦陶埴而生之也然则礼义积伪者岂人之性也哉凡人之性者尧舜之与桀跖也其性一也君子之与小人其性一也今将以礼义积伪人之性耶然则有曷贵尧禹曷贵君子矣哉凡所贵尧禹君子者能化性能起伪伪起而生礼义然则圣人之于礼义积伪也亦陶埏而生之也用此观之然则礼义积伪岂人之性也哉所贱于桀跖小人者从其性顺其情安恣睢以出乎贪利争夺故人之性恶明矣其善者伪也天非私曾骞孝己而外众人也然则曾骞孝己独厚于孝之实而全于孝之名者何也以綦礼义故也天非私齐鲁之民而外秦人也然而于父子之义夫妇之别不如齐鲁之孝具敬文者何也以秦人之从情性安恣睢慢于礼义故也岂其性异矣哉涂之人可以为禹曷谓也曰凡禹之所以为禹者以其为仁义法正也然则仁义法正有可知可能之理然而涂之人也皆有可以知仁义法正之质皆有可以能仁义法正之具然则其可以为禹明矣今以仁义法正为固无可知可能之理邪然则唯禹不知仁义法正不能仁义法正也将使涂之人固无可以知仁义法正之质而固无可以能仁义法正之具邪然则涂之人也且内不可以知父子之义外不可以知君臣之正不然今涂之人者皆内可以知父子之义外可以知君臣之正然则其可以知之质可以能之具其在涂之人明矣今使涂之人者以其可以知之质可以能之具本夫仁义可知之理可能之具然则其可以为禹明矣今使涂之人伏术为学专心一志思索熟察加日县乆积善而不息则通于神明叅于天地矣故圣人者人之所积而致也曰圣可积而致然而皆不可积何也曰可以而不可使也故小人可以为君子而不肻为君子君子可以为小人而不肻为小人小人君子者未尝不可以相为也然而不相为者可以而不可使也故涂之人可以为禹则然涂之人能为禹未必然也虽不能为禹无害可以为禹足可以徧行天下然而未尝有能徧行天下者也夫工匠农贾未尝不可以相为事也然而未尝能相为事也用此观之然则可以为未必能也虽不能无害可以为然则能不能之与可不可其不同逺矣其不可以相为明矣尧问于舜曰人情何如舜对曰人情甚不美又何问焉妻子具而孝衰于亲嗜欲得而信衰于友爵禄盈而忠衰于君人之情乎人之情乎甚不美又何问焉唯贤者为不然有圣人之知者有士君子之知者有小人之知者有役夫之知者多言则文而类终日议其所以言之千举万变其统类一也是圣人之知也少言则径而省论而法若佚之以防是士君子之知也其言也謟其行也悖其举事多侮是小人之知也齐给便敏而无类杂能旁而毋用折速粹熟而不急不恤是非不论曲直以期胜人为意是役夫之知也有上勇者有中勇者有下勇者天下有中敢直其身先王有道敢行其意上不循于乱世之君下不俗于乱世之民仁之所在无贫穷仁之所亡无富贵天下知之则欲与天下同苦乐之天下不知之则傀然独立天地之间而不畏是上勇也礼恭而意俭大齐信焉而轻货财贤者敢推而上之不肖者敢援而废之是中勇也轻身而重货恬祸而广解茍不恤是非然不然之情以期胜人为意是下勇也繁弱钜黍古之良弓也然而不得排擏则不能自正桓公之葱太公之阙文王之录庄君之阖闾干将莫邪钜阙辟闾此皆古之良剑也然而不加砥砺则不能利不得人力则不能断骅骝骐骥纎离绿耳此皆古之良马也然而前必有衘辔之制后有鞭防之威加之以造父之驭然后一日而致千里也夫人虽有性质美而心辩知必将求贤师而事之择贤友而友之得贤师而事之则所闻者尧舜禹汤之道也得良友而友之则所见者忠信敬让之行也身日进于仁义而不自知也者靡使然也今与不善人处则所闻者欺诬诈伪也所见者汗漫滛邪贪利之行也身且加于刑戮而不自知者靡使然也传曰不知其子视其友不知其君视其左右靡而已矣
　　正名篇【荀子】
　　凡语治而待去欲者无以道欲而困于有欲者也凡语治而待寡欲者无以节欲而困于多欲者也有欲无欲异类也生死也非治乱也欲之多寡异类也情之所也非治乱也欲不待可得而求者从所可欲不待可得所受乎天也求者从所可受乎心也故欲过之而动不及心止之也心之所可中理则欲虽多奚伤于治欲不及而动过之心使之也心之所可失理则欲虽寡奚止于乱故理乱在于心之所可亡于情之所欲不求之其所在而求之其所亡虽曰我得之失之矣性者天之就也情者性之质也欲者情之应也以欲为可得而求之情之所必不免也以为可而道之知所必出也故虽为守门欲不可去性之具也虽为天子欲不可尽欲虽不可尽可以近尽也欲虽不可去求可节也所欲虽不可尽求者犹近尽欲虽不可去所求不得虑者欲节求也道者进则近尽退则节求天下莫之若也凡人莫不从其所可而去其所不可知道之知莫之若也而不从道者无之有也假之有人而欲南无多而恶北无寡岂为夫南者之不可尽也离南行而北走也哉今人所欲无多所恶无寡岂为夫欲之不可尽也离得欲之道而取所恶也哉故可道而从之奚以损之而乱不可道而离之奚以益之而治故知者论道而已矣小家珎说之所愿皆衰矣凡人之取也所欲未尝粹而来也其去也所恶未尝粹而徃也故人无动而不与权俱衡不正则重悬于仰而人以为轻轻悬于俛而人以为重此人所以惑于轻重也权不正则祸托于欲而人以为福福托于恶而人以为祸此亦人所以惑于祸福也道者古今之正权也离道而内自择则不知祸福之所托易者以一易一人曰无得亦无防也以一易两人曰无防而有得也以两易一人曰无得而有防也计者取所多谋者从所可以两易一人莫之为明其数也从道而出犹以一易两也奚防离道而内自择是犹以两易一也奚得累百年之欲易一时之嫌然且为之不明其数也有尝试深观其隠而难其察者志轻理而不重物者无之有也外重物而不内忧者无之有也行离理而不外危者无之有也外危而不内恐者无之有也心忧恐则口衘刍豢而不知其味耳听钟鼓而不知其声目视黼黻而不知其状轻暖平簟而体不知其安故向万物之羙而不能嗛也假问而嗛之则不能离也故向万物之羙而盛忧兼万物之利而盛害如此者其求物也飬生也粥夀也故欲飬其欲而纵其情欲飬其性而危其形欲飬其乐而攻其心欲飬其名而乱其行如此者虽封侯称君其与盗无以异虽乘轩戴絻其与无足无以异夫是之谓以已为物役矣心平愉则色不及佣而可以飬目声不及佣而可以飬耳蔬食菜而可以飬口麄布之衣麄紃之履而可以飬体屋室庐庾葭藁辱尚几筵而可以飬形故无万物之羙而可以飬乐无势利之位而可以飬名如是而加天下焉其为天下多其和乐少矣夫是之谓重已役物无稽之言不见之行不闻之谋君子慎之

</div>
    <div class="pagination">
<a href="文编_page11.html">上一页</a><span>...</span><a href="文编_page7.html">7</a><a href="文编_page8.html">8</a><a href="文编_page9.html">9</a><a href="文编_page10.html">10</a><a href="文编_page11.html">11</a><span class="current-page">12</span><a href="文编_page13.html">13</a><a href="文编_page14.html">14</a><a href="文编_page15.html">15</a><a href="文编_page16.html">16</a><a href="文编_page17.html">17</a><span>...</span><a href="文编_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
