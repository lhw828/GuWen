<!DOCTYPE html>
<html>
<head>
    <meta charset="UTF-8">
    <title>文选 - 第 23 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选 - 第 23 页/共 102 页</h1>
    <div class="content">　　登兹楼以四望兮，聊暇古雅日以销忧。冯衍显志赋曰：伏朱楼而四望，釆三秀之华英。孙卿子曰：多暇日者，其出入不远也。贾逵国语注曰：暇，闲也。暇或为假。楚辞曰：迁逡次而勿驱，聊假日以消时。边让章华台赋曰：冀弥日以销忧。汉书，东方朔曰：销忧者莫若酒。览斯宇之所处兮，实显敞而寡仇。说文曰：屋宇边，谓楼之宇也。西京赋曰：虽斯宇之既坦。李尤高安馆铭曰：增台显敞，禁室静幽。苍颉篇曰：敞，高显也。尔雅曰：仇，匹也。挟清漳之通浦兮，倚曲沮之长洲。挟，犹带也。山海经曰：荆山，漳水出焉，而东南注于睢。汉书地理志曰：汉中房陵东山，沮水所出，至郢入江。睢与沮同。背坟衍之广陆兮，临皋隰之沃流。杜预左氏传注曰：陆，道也。孟康汉书注曰：沃，灌溉也。北弥陶牧，西接昭丘。尔雅曰：弥，终也，谓终极也。盛弘之荆州记曰：江陵县西有陶朱公冢，其碑云是越之范蠡而终于陶。尔雅曰：郊外曰牧。荆州图记曰：当阳东南七十里有楚昭王墓，登楼则见，所谓昭丘。华实蔽野，黍稷盈畴。春秋文耀钩曰：春致其时，华实乃荣。说文曰：畴，耕治之田也。贾逵国语注曰：一井为畴。虽信美而非吾土兮，曾何足以少留？楚辞曰：虽信美而无礼。北征赋曰：曾不得乎少留。说文曰：曾，谓辞之舒也。
　　遭纷浊而迁逝兮，漫踰纪以迄今。纷浊，喻代乱也。楚辞曰：吸精粹而吐纷浊。孔安国尚书传曰：十二年曰纪。毛诗曰：以迄于今。毛苌曰：迄，至也。情眷眷而怀归兮，孰忧思之可任？韩诗曰：眷眷怀顾。毛诗曰：岂不怀归。毛苌曰：怀，思也。杜预左氏传注曰：任，当也。凭轩槛以遥望兮，向北风而开襟。言感北风逾增乡思也。小雅曰：冯，依也。汉书曰：天子自轩槛上隤铜丸。韦昭曰：轩槛，殿上栏轩上板也。风赋曰：有风然而至，王乃披襟而当之。平原远而极目兮，蔽荆山之高岑。楚辞曰：目极千里伤春心。汉书，临沮县，荆山在东北也。尔雅曰：山小而高曰岑。路逶迤而修迥兮，川既漾以上而济深。逶迤，长貌也。尔雅曰：迥，远也。韩诗曰：江之漾矣，不可方思。薛君曰：漾，长也。毛诗曰：济有深涉。尔雅曰：济，渡也。悲旧乡之壅隔兮，涕横坠而弗禁。楚辞曰：忽临睨夫旧乡。汉中山王胜曰：不知涕泣之横集。昔尼父之在陈兮，有归欤之叹音左氏传曰：孔丘卒，公诔之曰：尼父，无自律。论语，子在陈曰：归欤！归欤！锺仪幽而楚奏兮，庄显而越吟。左氏传曰：晋侯观于军府，见锺仪问曰：南冠而絷者谁也？有司对曰：郑人所献楚囚也。使税之，问其族，对曰：伶人也。使与之琴，操南音。公曰：乐操土风，不忘旧也。史记曰：陈轸适楚，秦惠王曰：子去寡人之楚，亦思寡人不？陈轸对曰：昔越人庄仕楚执珪，有顷而病。楚王曰：，故越之鄙细人也，今仕楚执珪，富贵矣，亦思越不？对曰：凡人之思故，在其病也。彼思越则越声，不思越则且楚声。人往听之，犹尚越声也。今臣虽弃逐之楚，岂能无秦声者哉！人情同于怀土兮，岂穷达而异心？穷，谓锺仪。达，谓庄。论语，子曰：小人怀土。孔安国曰：怀，思也。吕氏春秋曰：道德于此，穷达一也。
　　惟日月之逾迈兮，俟河清其未极。尚书云：日月逾迈，若弗云来。左氏传，郑子驷曰：周诗有之，俟河之清，人寿几何？杜预曰：逸诗也。尔雅曰：极，至也。冀王道之一平兮，假高衢而骋力。贾逵国语注曰：觊，望也。冀与觊同。尚书曰：王道正直。孔安国曰：王道平直也。高衢，谓大道也。薛君韩诗章句曰：骋，驰也。惧匏瓜之徒悬兮，畏井渫之莫食。论语，子曰：吾岂匏瓜也哉，焉能系而不食！郑玄曰：我非匏瓜，焉能系而不食者，冀往仕而得禄。周易曰：井渫不食，为我心侧。郑玄曰：谓已浚渫也，犹臣修正其身以事君也。张璠曰：可为侧然，伤道未行也，然不食以被任用也。步栖迟以徙倚兮，白日忽其将匿。毛诗曰：衡门之下，可以栖迟。楚辞曰：步徙倚而遥思。杜预左氏传注曰：匿，藏也。风萧瑟而并兴兮，天惨惨而无色。楚辞曰：萧瑟兮草木摇落而变衰。通俗文曰：暗色曰黪。惨与黪古字通。兽狂顾以求羣兮，鸟相鸣而举翼。楚辞曰：狂顾南行。王逸曰：狂，犹遽也。大戴礼夏小正曰：鸣也者，相命也。原野阒其无人兮，征夫行而未息。原野阒无农人，但有征夫而已。周易曰：窥其户，阒其无人。埤苍曰：阒，静也。毛诗曰：駪駪征夫。心凄怆以感发兮，意忉怛丁达而憯七感切恻。广雅曰：感，伤也。毛诗曰：劳心忉忉。毛苌曰：忧，劳也。又曰：劳心怛怛。毛苌曰：怛怛，犹忉怛也。循阶除而下降兮，气交愤于胸臆于力切。司马彪上林赋注曰：除，楼阶也。杜预左氏传注曰：交，戾也。王逸楚辞注曰：愤，懑也。说文曰：臆，胸也。夜参半而不寐兮，怅盘桓以反侧。方言曰：参，分也。韩子曰：卫灵公泊濮水，夜分而闻有鼓瑟者。毛诗曰：耿耿不寐。易曰：初九，盘桓，利居贞。广雅曰：盘桓，不进也。毛诗曰：展转反侧。
　　文选考异
　　注「古雅」　袁本、茶陵本无此二字，注末有「假古雅切」四字。案：二本是也。此音注「或为假」之「假」，不当移入正文「暇」字下。
　　注「说文曰屋宇边谓楼之宇也」　袁本、茶陵本无此十三字。案：有者盖误衍。
　　注「以上」　袁本、茶陵本作「漾以上切」，在注末，是也。
　　注「汉中山王胜曰」　陈云「汉」下当有「书」字。各本皆脱。案：谓景十三王传也。
　　注「对曰凡人之思」　何校「对」上添「中谢」二字，是也。此陈轸传文，各本皆脱。
　　注「道德于此」　陈云「德」当作「得」，是也。各本皆讹。
　　注「丁达」　袁本、茶陵本作「怛丁达切」，在注末，是也。
　　注「忧劳也」　袁本、茶陵本此下有「音刀」二字，是也。
　　注「犹忉怛也」　案：「怛」当作「忉」，各本皆讹。此齐风甫田传文。犹者，犹上章。
　　注「于力切」　袁本、茶陵本在注末，是也。
　　注「卫灵公泊濮水」　案：「泊」当作「宿」，各本皆讹。王正长杂诗注引有其证。
　　注「而闻有鼓瑟者」　袁本、茶陵本「瑟」作「琴」。案：「琴」是也。此韩子十过文，又载史记乐书，亦是「琴」字。
　　游天台山赋幷序　支遁天台山铭序曰：余览内经山记云：剡县东南有天台山。
　　孙兴公何法盛晋中兴书曰：孙绰，字兴公，太原人也。为章安令，稍迁散骑常侍，领著作郎，寻转廷尉卿，卒。于时才笔之士，绰为其冠。
　　天台山者，盖山岳之神秀者也。广雅曰：秀，异也。涉海则有方丈蓬莱，登陆则有四明天台。方丈、蓬莱，皆海中名山也。尔雅曰：高平曰陆。谢灵运山居赋注曰：天台、四明相接连。四明方石四面，自然开窗。皆玄圣之所游化，灵仙之所窟宅。名山略记曰：天台山，卽是定光寺诸佛所降葛仙公山也。夫其峻极之状，嘉祥之美，毛诗曰：嵩高维岳，峻极于天。东京赋曰：备致嘉祥。穷山海之瓌富，尽人神之壮丽矣。埤苍曰：瑰玮，珍琦也。所以不列于五岳，阙载于常典者，尔雅曰：太山为东岳，华山为西岳，衡山为南岳，常山为北岳，嵩山为中岳。常典，五经之流也。岂不以所立冥奥，其路幽迥。冥奥者，冥冥深奥也。幽迥，遐远也。或倒景于重溟，或匿峯于千岭。重溟，谓海也。山临水而影倒，故曰倒景也。始经魑魅之涂，卒践无人之境。杜预左氏传注曰：魑，山神。魅，怪物。庄子曰：其道幽远而无人。举世罕能登陟，王者莫由禋祀。刘兆谷梁注曰：举，尽也。楚辞曰：举世皆然将谁告。孔安国尚书传曰：精意以享谓之禋。故事绝于常篇，名标于奇纪。广雅曰：绝，灭也。篇，卽常典也。广雅曰：标，书也。奇纪，卽内经山记。
　　然图像之兴，岂虚也哉！非夫遗世翫道，绝粒茹芝者，乌能轻举而宅之？列仙传曰：赤松子好食松实，绝谷。孔安国尚书传曰：米食曰粒，音立。列仙传赞曰：吞水须，茹芝茎，断食休粮，以除谷气。广雅曰：茹，食也，让虑切。楚辞曰：愿轻举而远游。非夫远寄冥搜，笃信通神者，何肯遥想而存之？言非寄情遐远，搜访幽冥，笃信善道，通神感化者，何肯存之也。余所以驰神运思，昼咏宵兴，俛仰之间，若已再升者也。庄子，老聃谓崔臞曰：其疾也哉，俛仰之间，再抚四海之外也。王弼周易注曰：若，辞也。臞，音劬。方解缨络，永托兹岭。方，犹将也。缨络以喻世网也。说文曰：婴，绕也。缨与婴通。郭璞山海经注曰：络，绕也。不任吟想之至，聊奋藻以散怀。归田赋曰：挥翰墨以奋藻。
　　太虚辽廓而无阂，运自然之妙有，太虚，谓天也。自然，谓道也。无阂，谓无名。妙有，谓一也。言大道运彼自然之妙一而生万物也。管子曰：虚而无形谓之道。鵩鸟赋曰：寥廓忽荒。老子曰：天法道，道法自然。锺会曰：莫知所出，故曰自然。王弼曰：自然，无义之言，穷极之辞也。又曰：妙者，极之微也。老子曰：道生一。王弼曰：一数之始，而物之极也。谓之为妙有者，欲言有，不见其形，则非有，故谓之妙；欲言其物由之以生，则非无，故谓之有也。斯乃无中之有，谓之妙有也。阮籍通老子论曰：道者自然，易谓之太极，春秋谓之元，老子谓之道也。融而为川渎，结而为山阜。老子曰：三生万物。锺会曰：散而为万物也。融，犹销也。班固终南山赋曰：流泽遂而成水，停积结而为山。嗟台岳之所奇挺，寔神明之所扶持。广雅曰：挺，出也。鲁灵光殿赋序曰：岂非神明依凭支持者也。荫牛宿以曜峯，托灵越以正基。天台，越境，故云牛宿也。汉书曰：越地，牵牛之分野。结根弥于华岱，直指高于九疑。结，犹固也。南都赋曰：结根竦本。华、岱、九疑皆山名也。刘瓛周易义曰：弥，广也。应配天于唐典，齐峻极于周诗。配，犹对也。左氏传，周史谓陈侯曰：姜，太岳之后也。山岳则配天。杜预曰：姜姓之先，为尧四岳，故曰唐典也。
　　邈彼绝域，幽邃窈窕。王逸楚辞注曰：邈，远也。绝，远也。鲁灵光殿赋曰：琁室●娟以窈窕，洞房叫窱而幽邃。王逸曰：邃，深也。近智以守见而不之，之者以路绝而莫晓。近智，犹小智也。尔雅曰：之，往也。言近智守所见而不之，假有之者，以其路断绝，莫之能晓也。方言曰：晓，知也。哂夏虫之疑冰，整轻翮而思矫。言浅近小智，同乎夏虫，今既哂之，故整翮思矫也。马融论语注曰：哂，笑也。庄子，北海若谓河伯曰：夏虫不可以语于冰者，笃于时也。司马彪曰：厚信其所见之时也。方言曰：矫，飞也。理无隐而不彰，启二奇以示兆。刘向列女传曰：名无细而不闻，行无隐而不彰。二奇，赤城、瀑布也。贾逵国语注曰：兆，形也。赤城霞起而建标卑遥，瀑布飞流以界道。支遁天台山铭序曰：往天台当由赤城山为道径。孔灵符会稽记曰：赤城山名色皆赤，状似云霞。悬溜千仞，谓之瀑布。飞流洒散，冬夏不竭。天台山图曰：赤城山，天台之南门也。瀑布山，天台之西南峯。水从南岩悬注，望之如曳布。建标立物，以为之表识也。战国策曰：举标甚高。界道，谓为道疆界也。法华经曰：黄金为绳，以界八道。
　　覩灵验而遂徂，忽乎吾之将行。仍羽人于丹丘，寻不死之福庭。楚辞曰：仍羽人于丹丘兮，留不死之旧乡。王逸曰：因就众仙于明光也。丹丘，昼夜常明。山海经有羽人之国，不死之民。苟台岭之可攀，亦何羡于层城？薛君韩诗章句曰：羡，愿也。淮南子曰：掘昆崘墟以下，地中有层城九重是也。释域中之常恋，畅超然之高情。老子曰：域中有四大。汉书音义曰：畅，通也。老子曰：虽有荣观，宴处超然。被毛褐之森森，振金策之铃铃。七启曰：余好毛褐，未暇此服也。金策，锡杖也。铃铃，策声。披荒榛之蒙茏，陟峭崿之峥嵘。高诱淮南子注曰：丛木曰榛。孙子曰：草树蒙茏。文字集略曰：崿，崖也。字林曰：峥嵘，山高貌。济楢由溪而直进，落五界而迅征。顾恺之启蒙记注曰：之天台山，次经油溪。谢灵运山居赋曰：凌石桥之莓苔，越楢溪之萦纡。注曰：所居往来，要经石桥、过楢溪，人迹不复过此。楢字虽殊，并酉留切。落，邪行也。五界，五县之界。孔灵符会稽记曰：此山旧名，五县之余地。五县：余姚、鄞、句章、剡、始宁。服虔汉书注曰：鄞，音银。跨穹隆之悬磴丁邓，临万丈之绝冥。穹隆，长曲貌。西京赋曰：阁道穹隆。悬磴，石桥也。顾恺之启蒙记曰：天台山石桥，路径不盈尺，长数十步，步至滑，下临绝冥之涧。冥，幽深也。践莓苔之滑石，搏壁立之翠屏。莓苔，卽石桥之苔也。翠屏，石桥之上石壁之名也。异苑曰：天台山石有莓苔之险。孔灵符会稽记曰：赤城山上，有石桥悬度，有石屏风横绝桥上，边有过径，纔容数人。仲长子昌言曰：斧帐翠屏之不坐。莓，音梅。揽樛居求木之长萝，援葛藟力鬼之飞茎。顾恺之启蒙记注曰：济石桥者，搏岩壁，援女萝葛藟之茎。毛诗曰：南有樛木，葛藟累之。毛苌曰：木下曲曰樛。尔雅曰：女萝，丝。贾逵国语注曰：援，引也。虽一冒于垂堂，乃永存乎长生。汉爰盎谏上曰：臣闻千金之子，坐不垂堂。老子曰：长生久视之道。东方朔十洲记曰：桂英流丹，服之长生。必契诚于幽昧，履重崄而逾平。幽昧，谓道也。锺会老子注曰：幽冥晦昧，故称为玄。
　　既克隮于九折，路威夷而修通。言其道崄，曲折有九也。杜笃首阳山赋曰：九折萎嶵而多艰。韩诗曰：道威夷者也。恣心目之寥朗，任缓步之从容。列子曰：晏平仲问养生于管夷吾曰：恣目之所欲视，恣意之所欲行。寥朗，谓心虚目明也。说文曰：寥，虚空也。毛苌诗传曰：朗，明也。列子曰：子华之容，缓步阔视。尚书曰：从容以和。藉慈夜萋萋之纤草，荫落落之长松。以草荐地而坐曰藉。楚辞曰：春草生兮萋萋。杜笃首阳山赋曰：长松落落，卉木蒙蒙。觌翔鸾之裔裔，听鸣凤之嗈嗈。裔裔，飞貌也。尔雅曰：嗈嗈，和也，谓声之和也。过灵溪而一濯，疏烦想于心胸。灵溪，溪名也。广雅曰：濯，洗也。贾逵国语注曰：疏，除也。荡遗尘于旋流，发五盖之游蒙。因一濯而假言也。六尘虚假而能不住，故曰荡。虽遣而未能尽，故曰遗。中论曰：六尘，色、声、香、味、触、法。高诱淮南子注曰：旋流，深渊也。身意皆净而能不离，故曰发。五盖非真而蔽己善行，故曰游。大智度论曰：五盖，贪欲、瞋恚、睡眠、调戏、疑悔。礼记曰：昭然发蒙。五盖或为神表。追羲农之绝轨，蹑二老之玄踪。羲、农，伏羲、神农也。广雅曰：轨，迹也。又曰：蹑，履也。二老，老子、老莱子也。史记曰：老子者，楚苦县人，名耳，字聃，姓李氏。见周之衰，乃遂去。西至关，关令曰：子将隐矣，强为我著书。乃着上下二篇，言道德之意。又曰：老莱子，亦楚人也。著书十五篇，言道家之用，修道而养寿也。刘向别录曰：老莱子，古之寿者。
　　陟降信宿，迄于仙都。毛诗曰：陟降廷止。毛苌曰：陟降，上下。左氏传曰：凡师一宿为舍，再宿为信。尔雅曰：迄，至也。十洲记曰：沧浪海岛中有石室，九老仙都治处，仙官数万人。双阙云竦以夹路，琼台中天而悬居。朱阙玲珑于林间，玉堂阴映于高隅。顾恺之启蒙记注曰：天台山列双阙于青霄中，上有琼楼、瑶林、醴泉，仙物毕具。十洲记曰：承渊山金台玉楼，流精之阙，琼华之室，西王母之所治，真官仙灵之所宗也。晋灼汉书注曰：玲珑，明见貌。彤云斐亹亡匪以翼棂，曒公鸟日烱晃于绮疏。斐亹，文貌。翼，犹承也。棂，窗间子也。毛诗曰：有如曒日。烱晃，光明也。李尤东观铭曰：房闼内布，绮疏外陈。薛综西京赋注曰：疎，刻穿之也。然刻为绮文，谓之绮疎也。八桂森挺以凌霜，五芝含秀而晨敷。山海经曰：桂林八树，在贲隅东。郭璞曰：八树成林，言其大也。贲隅音番禺。神农本草经曰：桂叶冬夏常青不枯。又曰：赤芝一名丹芝，黄芝一名金芝，白芝一名玉芝，黑芝一名玄芝，紫芝一名木芝。冯衍显志赋曰：食五芝之茂英。惠风伫芳于阳林，醴泉涌溜于阴渠。边让章华台赋曰：惠风春施。宁，犹积也。伫与宁同。毛苌诗传曰：山南曰阳。郑玄周礼注曰：阳林生于山南。史记曰：昆仑山上有醴泉。白虎通曰：醴泉者美泉，状如醴。阴渠，山北之渠建木灭景于千寻，琪树璀璨而垂珠。淮南子曰：建木在广都，众帝所自上下。日中无景，呼而无响，盖天地之中也。山海经曰：神人之丘，有建木，百仞无枝。又曰：昆崘之墟，北有珠树、文玉树、玗琪树。璀璨，珠垂貌。玗，羽俱切。璀，七罪切。王乔控鹤以冲天，应真飞锡以蹑虚。列仙传曰：王子乔者，周灵王太子晋也。道人浮丘公接以上嵩高山。三十余年后，人于山上见之。告我家于七月七日待我于缑氏山头。果乘白鹤驻山头。毛苌诗传曰：控，引也。史记，楚庄王曰：有鸟不蜚，蜚乃冲天。百法论曰：幷及八辈应真僧。然应真，谓罗汉也。大智度论曰：菩萨常应二时，头陀常用锡杖、经传、佛像。骋神变之挥霍，忽出有而入无。言众仙既登正道，故能骋其神变，出于众有而入无为也。淮南子曰：出于无有，入于无为。
　　于是游览既周，体静心闲。王逸楚辞注曰：闲，静也。害马已去，世事都捐。庄子曰：黄帝将见大隗于具茨之山，适遇牧马童子。黄帝曰：请问为天下？小童曰：夫为天下者，亦奚以异乎牧马者哉？亦但去其害马者而已矣！郭璞曰：马以过分为害。归田赋曰：与世事乎长辞。投刃皆虚，目牛无全。庄子曰：庖丁为文惠君屠牛。文惠君曰：善哉技。庖丁对曰：臣好者道，进乎技矣。臣始解牛时，所见无非牛者，三年之后，未尝见全牛也。今臣以神遇，而不以目视也。凝思幽岩，朗咏长川。广雅曰：凝，止也。朗，犹清彻也。尔乃羲和亭午，游气高褰。楚辞曰：吾令羲和弭节兮。王逸曰：羲和，日御也。午，日中。徐爰射雉赋注曰：褰，开也。法鼓琅以振响，众香馥以扬烟。法华经曰：击大法鼓。又曰：烧众名香。肆觐天宗，爰集通仙。天宗，谓老君也。通仙，谓众仙也。其通犹通侯也。尚书曰：肆觐羣后。孔安国曰：肆，遂也。挹以玄玉之膏，嗽以华池之泉。毛苌诗传曰：挹，斟也。山海经曰：密山是生玄玉，玉膏之所出。郭璞曰：言玉膏中又出黑玉。史记曰：昆仑其上有华池。散荡然都遣，不知己之是己，不见物之为物，故浑齐万像以冥观，兀然同体于自然。孝经钩命决曰：地以舒形，万象咸载。冥，昧也，言不显视也。兀，无知之貌也。自然，已见上文。
　　文选考异
　　盖山岳之神秀者也　袁本、茶陵本无「者」字。
　　注「老子曰天法道」下至「极之微也」　此四十三字袁本、茶陵本无。案：此以尤所校添为是。
　　注「欲言其」　袁本、茶陵本「其」下有「无」字。案：有者是也。
　　近智以守见而不之　袁本、茶陵本「智」下有「者」字。案：二本不载校语，无可考也。
　　注「卑遥」　袁本、茶陵本作「卑遥切」，在注中「举标甚高」下，是也。
　　注「名色皆赤」　案：「名」当作「石」。各本皆讹而属上，非也。
　　注「丁邓」　袁本、茶陵本作「磴丁邓切」，在注中「下临绝冥之涧」下，是也。
　　注「顾恺之启蒙记曰」　袁本、茶陵本「记」下有「注」字，是也。
　　注「异苑曰天台山石」　何校「石」下添「桥」字。各本皆脱。
　　注「居求」又注「力鬼」　袁本、茶陵本作「居虬切」，「藟，力鬼切」，在注中「木下曲曰樛」下，是也。
　　注「道威夷者也」　陈云别本「道」上有「周」字，无「者也」。案：此脱「周」字，衍「者」字。别本今未见。
　　注「玲珑明见貌」　案：「玲珑」当作「珑玲」，此杨雄传「和氏珑玲」注也。善取同义，不拘语倒。其例全书尽然，不知者依正文乙转，非也。
　　注「亡匪」　袁本、茶陵本作「亹亡匪切」，在注中「文貌」下，是也。
　　注「宁犹积也伫与宁同」　陈云「宁」当作「贮」，是也。各本皆讹。
　　注「阳林生于山南」　案：「林」当作「木」，此「地官山虞」注也。善以「阳木」注「阳林」，不知者依正文改字，非也。
　　挹以玄玉之膏　案：「挹」当作「揖」。乃善「揖」、五臣「挹」而乱之，说见下。
　　注「挹斟也」　袁本、茶陵本此下有「揖与挹同」四字。案：二本有者最是也。善引诗传「挹」以注「揖」，故有是语，五臣因改为「挹」。袁、茶陵皆正文用五臣乱善而不载校语。尤本幷删此注，几莫可考，甚非。
　　注「荀粲列传」　案：「列」当作「别」。各本皆误。三国魏志荀彧传注有其证也。
　　芜城赋四言　集云：登广陵故城。汉书曰：广陵国，高帝十一年属吴，景帝更名江都，武帝更名广陵。江都易王非、广陵厉王胥皆都焉。
　　鲍明远沈约宋书：鲍昭，字明远，文辞赡逸。世祖时，昭为中书舍人，上好为文章，自谓物莫能及，昭悟其旨，为文多鄙言累句，当时咸谓昭才尽，实不然也。临海王子瑱为荆州，昭为前军掌书记之任。子瑱败，为乱兵所杀。
　　沵弭迤以尔平原，沵，相连渐平之貌也。广雅曰：迤，斜也。平原，卽广陵也。南驰苍梧涨张海，北走去声紫塞鴈门。南驰、北走，言所通者远也。汉书有苍梧郡。谢承后汉书曰：陈茂常渡涨海。如淳汉书注曰：走，音奏，趋也。崔豹古今注曰：秦所筑长城土色皆紫，汉塞亦然，故称紫塞。汉书有鴈门郡。柂以漕渠，轴以昆岗。广雅曰：柂，引也。漕渠，邗沟也。左氏传曰：吴城邗沟，通江、淮。杜预曰：通粮道。说文曰：漕，水转毂也。又曰：轴，持轮也。昆岗，广陵之镇平也，类车轴之持轮。河图括地象曰：昆岗之山，横为地轴。柂或为阹，轴或为袖。重江复关之隩，四会五达之庄。南临江曰重，滨带江南曰复。苍颉篇曰：隩，藏也。洛阳记曰：铜駞二枚在四会道头。尔雅曰：五达谓之康，六达谓之庄。当昔全盛之时，车挂轊卫，人驾肩。全盛，谓汉时也。史记，苏秦说齐王曰：临菑之涂，车击，人肩摩。说文曰：轊，车轴端。杜预左氏传注曰：驾，陵也，谓相迫切也。廛闬扑卜地，歌吹沸天。郑玄周礼注曰：廛，民居区域之称。说文曰：闬，闾也。方言曰：扑，尽也。郭璞曰：今种物皆生，云扑地出也。孳兹货盐田，铲利铜山。声类曰：孳，蕃也。孳、滋古字通也。海赋曰：陆死盐田。苍颉篇曰：铲，削平也，初产切。史记曰：吴有豫章郡铜山，吴王濞盗铸钱，煮海水为盐。才力雄富，士马精妍。班固传赞曰：材力有余，士马强盛。范晔后汉书曰：王元说隗嚣曰：今天水完富，士马最强。故能奓秦法，佚周令。声类曰：奓，侈字也。轶，过也。佚与轶通。西都赋曰：览秦制，跨周法。划崇墉，刳浚洫，图修世以休命。字林曰：佳刀曰划。刳，谓除消其土也。周易曰：刳木为舟。薛综西京赋注：墉，谓城；洫，池也。左氏传，北宫文子曰：其有国家，令问长世。尚书曰：俟天休命。春秋元命苞曰：命者，天之命也。
　　是以板筑雉堞之殷，井干寒烽橹之勤。郭璞曰：三苍解诂曰：板，筑墙上下板。筑，杵头铁沓也。郑玄周礼注曰：雉，长三丈，高一丈。杜预左氏传注曰：堞，女墙也。殷，盛也。淮南子曰：大构架，兴宫室，鸡栖井干。许慎曰：皆屋构饬也。郭璞上林赋注曰：橹，望楼也。格高五岳，袤广三坟。苍颉篇曰：格，量度也。五岳，已见天台赋。南北曰袤。三坟未详，或曰：毛诗曰，遵彼汝坟。又曰：铺敦淮坟。尔雅曰：坟莫大于河坟。此盖三坟。崪慈聿若断岸，矗丑六似长云。崪，高峻也。矗，齐平也。制磁石以御冲，糊壤以飞文。三辅黄图曰：阿房宫以磁石为门，怀刃者止之。广雅曰：冲，突也。字书曰：糊，黏也，户徒切。毛苌诗传曰：，赤也。七启曰：耀飞文。观基扃之固护，将万祀而一君。说文曰：扃，外闭之关也。凡文士之言基扃，泛论城阙，犹车称轸，舟谓之舻耳，非独指扃也。固护，言牢固也。出入三代五百余载，竟瓜剖而豆分！王逸广陵郡图经曰：郡城，吴王濞所筑。然自汉迄于晋末，故云出入三代五百余载也。汉书，贾谊上疏曰：高帝瓜分天下，王功臣也。
　　泽葵依井，荒葛罥涂。王逸楚辞注曰：风萍，水葵，生于池中。罥，犹绾也。坛罗虺吁鬼蜮羽逼，阶斗麏居筠鼯。王逸楚辞注曰：坛，堂也。毛诗曰：为鬼为蜮。毛苌曰：蜮，短狐也。公羊传曰：有麇而角。刘兆曰：麇，也。麏与麇音义同。鼯，鼯鼠也。木魅莫隗山鬼，野鼠城狐。说文曰：魅，老物精也，莫愧切。楚辞九歌有祭山鬼。汉书曰：苏武掘野鼠草实而食之。魏明帝长歌行曰：久城育狐，高墉多鸟声。风嘷雨啸，昏见晨趋。左氏传曰：豺狼所嘷也。胡高切。饥鹰厉吻，寒鸱吓雏。厉，摩也。郑玄周礼注曰：吻，口边也，亡粉切。郑玄毛诗笺曰：口拒人曰吓，火嫁切。郭璞尔雅注曰：雏生而能自食者，谓鸟子也。伏虣藏虎，乳血飧肤。字书曰：虣，古文暴字，蒲到切。虣或为甝。尔雅曰：甝，白虎。甝，户甘切。
　　崩榛塞路，峥嵘古馗。服虔汉书注曰：榛，木丛生也。广雅曰：峥嵘，深冥也。韩诗曰：肃肃罝，施于中馗。薛君曰：中馗，馗中九交之道也。仇悲切。白杨早落，塞草前衰。崔豹古今注曰：白杨叶圆。李陵书曰：凉秋九月，塞外草衰。塞或为寒。棱棱霜气，蔌蔌风威。棱棱霜气，严冬之貌。蔌蔌风声，劲疾之貌。蔌，素鹿切。孤蓬自振，惊砂坐飞。无故而飞曰坐飞。灌莽杳而无际，丛薄纷其相依。广雅曰：灌，丛也。王逸楚辞注曰：草木交曰薄。通池既已夷，峻隅又已颓。通池，城濠也。峻隅，城隅也。直视千里外，唯见起黄埃。王逸楚辞注曰：埃，尘也。凝思寂听，心伤已摧。天台山赋曰：凝思高岩。
　　若夫藻扃黼帐，歌堂舞阁之基。璇渊碧树，弋林钓渚之馆。藻扃，扃施藻画也。司马相如美人赋曰：芳香芬烈，黼帐高张。璇渊，玉池也。碧树，玉树也。吴蔡齐秦之声，鱼龙爵马之玩。楚辞曰：吴歈、蔡讴。汉书艺文志有齐歌、秦歌。西京赋曰：海鳞变而成龙。又曰：大雀踆踆。又曰：爵马同辔。皆熏歇烬灭，光沉响绝。杜预左氏传注曰：熏，香草也。又曰：烬，火之余木。东都妙姬，南国丽人。蕙心纨质，玉貌绛唇。陆机拟东城一何高曰：京洛多妖丽，玉颜侔琼蕤。然京洛卽东都也。曹子建诗曰：南国有佳人，华容若桃李。左九嫔武帝纳皇后颂曰：如兰之茂。好色赋曰：腰如束素。兰蕙同类，纨素兼名，文士爱奇，故变文耳。宋玉笛赋曰：颜臻，玉貌起。杨雄蜀都赋曰：姚朱颜，离绛唇。莫不埋魂幽石，委骨穷尘。委，犹积也。岂忆同舆之愉乐，离宫之苦辛哉！魏志曰：明帝悼毛皇后有宠，出入与帝同舆辇。长门赋曰：期城南之离宫。
　　天道如何？吞恨者多！抽琴命操，为芜城之歌。韩诗外传曰：孔子抽琴按轸，以授子贡。广雅曰：命，名也。琴道曰：琴有伯夷之操。夫遭遇异时，穷则独善其身，故谓之操。歌曰：边风急兮城上寒，井径灭兮丘陇残。周礼曰：九夫为井。又曰：夫间有遂，遂上有径。千龄兮万代，共尽兮何言！庄子曰：化穷数尽谓之死。
　　文选考异
　　芜城赋注「四言」　袁本无此二字。案：无者是也。凡四言、五言，皆诗题下注，赋不得有。茶陵本亦衍，与尤所见同误。或连之于下注「集云」读更误。集者，鲍明远集。茶陵本于「集云」上隔以「善曰」二字，则虽衍而未尝以为「四言集」也。今鲍集正有所云，亦可证。
　　注「登广陵故城」　陈云下当有「作」字。案：此依集校，是也。各本皆脱。
　　注「昭为前军」　何校下添「行参军」三字。陈云当有，是也。各本皆脱。
　　柂以漕渠　袁本、茶陵本云「柂」，善作「弛」。案：二本及尤所见，皆非也。考善注引广雅「拖引也」，必作「拖」字。其五臣济注「柂舟具也」，乃改之使配下句「轴」耳。不当以乱善，亦不得谓善别作「弛」也。注中「拖」字，尤、茶陵亦误「柂」。袁本尚未讹，可据以订正。
　　注「南临江曰重滨带江南曰复」　袁本、茶陵本「临」下有「二」字，「带」上无「滨」字。案：二本是也。又案：据此注似集云「重关复江」者，恐是误倒。何校正文取之，非矣。
　　孳货盐田　案：「孳」当作「滋」，注云：「孳，蕃也，孳、滋古字通也。」善必作「滋」字，故有是语。五臣因改为「孳」。各本所见以之乱善，袁、茶陵又不载校语，皆非。下文「奓秦法」，善「奓」、五臣「侈」。尤自不误，而二本亦无校语，正同此误。
　　注「佳刀曰划」　茶陵本「佳」作「注」。案：皆误也。当作「锥」，说文如此。陈云别本作「锥」。袁本仍作「佳」，亦误。
　　注「郭璞曰三仓解诂曰」　陈云上「曰」字衍，是也。各本皆衍。
　　注「爵马同辔」　案：「爵」当作「百」，此因正文云「爵马」而误，不知「爵」字上引「大雀踆踆」，已注讫，此但注「马」字也。各本皆误。
　　注「孔子抽琴按轸」　袁本「按」作「去」。案：「去」字是也。茶陵本亦误「按」。
　　井径灭兮　袁本、茶陵本「径」作「径」。案：「径」字是也。
　　　宫殿
　　
　　鲁灵光殿赋并序
　　王文考范晔后汉书曰：王逸，字叔师，南郡宜城人也。子延寿，字文考，有隽才，游鲁作灵光殿赋。后蔡邕亦造此赋，未成，及见延寿所为，甚奇之，遂辍翰而止。后溺水死，时年二十余。
　　张载注
　　鲁灵光殿者，盖景帝程姬之子恭王余之所立也。善曰：汉书景帝十三王传曰：程姬生鲁恭王余。初，恭王始都下国，好治宫室，善曰：汉书曰：恭王徙鲁，好治宫室。毛诗曰：命于下国。韦昭国语注曰：曲沃在绛下，故曰下国。然以天子为上国，故诸侯为下国。遂因鲁僖基兆而营焉。昔鲁僖公使大夫公子奚斯，上新姜嫄之庙，下治文公之宫，故曰遂因鲁僖基兆而营焉。善曰：史记，季友奉公子申立，是为厘公。厘与僖同。尔雅曰：兆，域也。遭汉中微，盗贼奔突，突，唐突也。诗云：昆夷突矣。自西京未央建章之殿，皆见隳坏，未央、建章，西京二殿之名。杜预左氏传注曰：隳，毁也。而灵光岿丘轨然独存。岿然，高大坚固貌也。善曰：孔丛子，孔子曰：夫山者岿然高。意者岂非神明依凭支持以保汉室者也。善曰：广雅曰：意，疑也。然其规矩制度，上应星宿音秀，亦所以永安也。善曰：上应星宿，谓觜陬也。赋曰：规矩应天，上宪觜陬。予客自南鄙，观蓺于鲁，南鄙，荆州也。广雅曰：鄙，国也。蓺，六经也。鲁有周公、孔子在焉。覩斯而眙丑吏切。愕视曰眙。本为蓺而来，见此惊也。曰：嗟乎！诗人之兴，感物而作。见可嗟之物，为作诗作赋。故奚斯颂僖，歌其路寝，而功绩存乎辞，德音昭乎声。善曰：韩诗曰：新庙奕奕，奚斯所作。薛君曰：奚斯，鲁公子也。言其新庙弈弈然盛。是诗公子奚斯所作也。左氏传，司马侯曰：先王务修德音，以享神人。毛诗曰：我有嘉宾，德音孔昭。物以赋显，事以颂宣，匪赋匪颂，将何述焉？遂作赋曰：
　　粤若稽古帝汉，祖宗浚哲钦明。若，顺也。稽，考也。言能顺天地，考行古之道者，帝也。浚，深也。哲，智也。又有深知钦明。诗云：浚哲维商。书云：放勋钦明。善曰：书曰：粤若稽古帝尧。又曰：浚哲文明。殷五代之纯熙，绍伊唐之炎精。善曰：殷，盛也。五代，周、殷、夏、唐、虞也。言汉盛于五代纯熙之道。而绍帝尧火德之运。毛诗曰：时纯熙矣。尔雅曰：纯，大也。孔安国尚书传曰：熙，广也。尔雅曰：绍，继也。诗含神务曰：庆都生伊尧。孔安国尚书传曰：尧以唐侯升为天子。李尤德阳殿赋曰：若炎唐稽古作先。东观汉记序曰：汉以炎精布耀，或幽而光。又冯衍说鲍永曰：社稷复存，炎精更辉。荷天衢以元亨，廓宇宙而作京。衢，道也。易曰：荷天之衢，道大行也。元，善之长也。亨，嘉之会也。天所覆为宇，中所由为宙也。善曰：方言曰：张小使大谓之廓。郑玄周易注曰：人君在上位，负荷天之大道。敷皇极以创业，协神道而大宁。皇极，皇建其有极，谓得中也。协和神明之道，而天下大宁，皆谓初汉之盛时也。善曰：孟子曰：君子创业垂统，谓可继也。周易曰：圣人以神道设教。于是百姓昭明，九族敦序，乃命孝孙，俾侯于鲁。善曰：尚书曰：百姓昭明。又曰：敦叙九族。孔安国曰：九族。高祖玄孙之亲也。尔雅曰：命，告也。毛诗曰：孝孙有庆。又曰：建尔元子，俾侯于鲁。锡介珪以作瑞，宅附庸而开宇。介，大也。圭长尺二寸谓之介。瑞，信也。诸侯锡大圭以为瑞信，又以为宝。申伯之封云：锡尔介圭，以作尔宝。古者附庸百里，鲁五百里之封也。成王以周公有大功，锡二十四等附庸，方七百里，以是开居也。善曰：毛诗曰：锡之山川，土田附庸。又曰：大启尔宇，为周室辅。乃立灵光之秘殿，配紫微而为辅。诗云：秘宫有侐。紫微至尊宫，斥京师也。善曰：毛苌诗传曰：秘，神也。西京赋曰：思比象于紫微。春秋合诚图曰：北辰，其星七，在紫微中，承明堂于少阳，昭列显于奎之分野。善曰：言承汉明堂而在少阳之位，其光昭列，显于奎之分野也。尔雅曰：分，次也。汉书曰：泰山郡奉高县有明堂，武帝造。又曰：少阳，东方也。又曰：鲁地，奎、娄之分野也。一曰春秋说题辞曰：心为天，明堂以布政教，言灵光承天之明堂，在少阳之地。
　　瞻彼灵光之为状也，则嵯峨嶵罪嵬隗，峞巍●。皆其形也。善曰：皆高峻之貌。峞，羌轨切。巍，五轨切。，卢罪切。●，枯罪切。吁！可畏乎其骇人也。骇，惊也，故覩斯而眙。孔安国尚书传曰：吁，疑怪之辞。迢峣倜傥，丰丽博敞，洞轇轕乎其无垠也。又其形也。博，广也。敞，高平也。善曰：迢峣，高貌也。倜傥，非常也。上林赋曰：张乐乎胶葛之。郭璞曰：言旷远深邈貌。邈希世而特出，羌瓌谲而鸿纷。羌，辞也。羌，亦乃也。善曰：瑰，异。谲，诡也。甘泉赋曰：上洪纷而相错。屹鱼乙山峙以纡郁，隆崛鱼勿岉勿乎青云。屹，犹孽也，高大貌。诗云：临冲弗弗，崇墉屹屹。隆屈也。西京赋曰：终南太一，隆屈崔崒。崛岉乎青云，言此物上逮青云。善曰：广雅曰：峙，止也。郁坱鞅圠乌黠以嶒七耕●宏，崱助力缯绫陵而龙鳞。崱，崱嶷然皆其形也。善曰：坱圠，无齐限之貌。嶒●，深空貌。缯绫，不平貌。甘泉赋曰：嵌岩其龙鳞。汩于笔硙硙五哀以璀璨，赫燡燡亦而爥坤。皆其形貌光辉也。善曰：汩，净貌。硙硙，高貌。璀璨，众材饰貌。燡，光明貌。爥坤，光照下土。状若积石之锵锵，又似乎帝室之威神。威神，言尊严也。善曰：积石，山名。西都赋曰：激神岳之嶈嶈。帝室，天帝之室。春秋合诚图曰：紫宫，太帝室也。崇墉冈连以岭属，朱阙岩岩而双立。墉，墙也。善曰：李尤德阳殿赋曰：朱阙岩岩。高门拟于阊阖，方二轨而并入。阊阖，天门也。王者因以为门。善曰：二轨，谓容两车也。郑玄仪礼注曰：方，并也。周礼曰：应门二辙。郑玄周礼注曰：轨，谓辙广。
　　于是乎乃历夫太阶，以造其堂。俯仰顾眄，东西周章。造其堂、观其状而赋之。善曰：孔安国尚书传曰：造，至也。彤彩之饰，徒何为乎？涆涆，流离烂漫。善曰：涆涆，光明盛貌。，古老切。涆，古旦切。流离烂漫，分散远貌。皓壁●曜以月照，丹柱歙赩而电烻。霞驳云蔚，若阴若阳。其色状也。善曰：●，白也，古老切。崔骃七依曰：丹柱雕墙，烻光盛起。烻，弋战切。瀖濩磷乱，炜炜煌煌。善曰：采色众多，眩曜不定也。瀖，音霍。濩，音获。隐阴夏以中处，霐寥窲以峥嵘。善曰：阴夏，向北之殿也。韦仲将景福殿赋曰：阴夏则有望舒凉室。亦与此同。霐寥窲、峥嵘，皆幽深之貌。霐，乌宏切。寥，鱼夭切。窲，音巢。鸿爌炾以爣阆，飋萧条而清泠。鸿，大也。爌炾、爣朗，皆宽明也。善曰：飋萧条，清凉之貌。爌，苦晃切。炾，呼广切。爣，土党切。阆，音朗。动滴沥以成响，殷雷应其若惊。善曰：言檐垂滴沥，纔成小响，室内应之，其声似雷之惊也。说文曰：滴沥，水下滴沥之也。耳嘈嘈以失听，目矎矎而丧精。言炫耀也。矎矎，目不正也。善曰：埤苍曰：嘈嘈，声众也。广雅曰：矎，视也。洞箫赋曰：愍眸子之丧精。矎，火县切。骈密石与琅玕，齐玉珰与璧英。琅玕，珠也，似玉。尚书曰：球琳琅玕。善曰：李轨法言注曰，骈，并也。国语曰：天子之室，加密石焉。韦昭曰：密，密理，谓砥也。然彼以密石磨琢，此亦为饰也。西都赋曰：裁金璧以饰珰。璧英，璧玉之英也。孝经援神契曰：玉英，玉有英华之色。
　　遂排金扉而北入，霄霭霭而晻暧。言深邃也。霄，冥也。旋室●娟以窈窕，洞房叫窱而幽邃。善曰：淮南子曰：倾宫、旋室，在昆崘阊阖之中。徐干七喻曰：连观飞榭，旋室回房，旋室，曲屋也。●娟，回曲貌。楚辞曰：姱容修态亘洞房。西京赋曰：望叫窱以经廷。西厢踟以闲宴，西厢，西序也。踟，连阁傍小室也。闲，清闲也，可以燕会。踟或移字。善曰：踟，相连貌。毛苌传曰：宴，安也，言安静也。东序重深而奥秘。东序，东厢也。互言之，文相避耳。尔雅曰：东西厢谓之序。善曰：广雅曰：奥，藏也。字书曰：秘，密也。屹铿瞑以勿罔，屑黡翳以懿濞。寂寞之形也。善曰：瞑，莫耕切。魂悚悚其惊斯，心●●而发悸。惊斯，于此惊也。善曰：苏林汉书注曰：葸葸，惧貌。●与葸同。说文曰：悸，心动也，渠季切。悸或为欷。
　　于是详察其栋宇，观其结构。欲安心定意审其事也。善曰：高诱吕氏春秋注曰：结，交也。构，架也。规矩应天，上宪觜陬。应天文星宿也。宪，法也。善曰：尔雅曰：觜陬之星，营室东壁也。毛诗曰：定之方中，作为楚宫。毛苌曰：定，营室也。觜，子移切。陬，子瑜切。倔佹云起，嵚崟离搂。善曰：甘泉赋曰：大夏云谲波诡。离搂，众木交加之貌。长门赋曰：罗丰茸之游树，离搂梧而相撑。倔，渠物切。佹，君委切。搂，力朱切。三间四表，八维九隅。室每三间，则有四表。四角四方为八维，幷中为九。万楹丛倚，磊砢相扶。楹，柱也。善曰：磊砢，壮大之貌。浮柱岧嵽以星悬，漂峣●而枝拄。枝柱，言无根而倚立也。善曰：甘泉赋曰：抗浮柱之飞榱。漂，轻貌。峣●，不安之貌。●，五结切。苍颉篇曰：柱，枝也，诛偻切。飞梁偃蹇以虹指，揭蘧蘧而腾凑。善曰：甘泉赋：历倒景而绝飞梁。西都赋曰：抗应龙之虹梁。崔骃七依曰：夏屋蘧蘧。高也，音渠。王逸楚辞注曰：凑，聚也。层栌磥垝以岌峩，曲枅要绍而环句。善曰：说文曰：欂栌，柱上枅。苍颉篇曰：枅，柱上方木。然枅栌为一，此重言之，盖有曲直之殊尔。要绍，曲貌。芝栭攒罗以戢，枝牚杈枒而斜据。芝栭，山节，方小木为之。牚，眉梁之上也。各长三尺。牚或作枨字。善曰：说文曰：栭，枅上梁。苍颉篇曰：攒，聚也。戢，众貌。，乃立切。说文曰：牚，柱也，耻孟切。杈枒，参差之貌。杈，楚加切。枒，音牙。毛苌诗传曰：据，依也。傍夭蟜以横出，互黝纠而搏负。善曰：夭蟜、黝纠，特出之貌。蟜，巨表切。黝，于纠切。搏负，负荷而攒搏也。下岪蔚以璀错，上崎嶬而重注。善曰：岪蔚，特起貌。璀错，众盛貌。岪，扶弗切。崎嶬，危崄貌。崎，音绮。嶬，音蚁。注，犹属也。捷猎鳞集，支离分赴。善曰：捷猎，相接貌。支离，分散也。纵横骆驿，各有所趣。善曰：纵横，四散也。骆驿，不绝。
　　尔乃悬栋结阿，天窗绮疎。天窗，高窗也。绮，文也。疎，刻镂也。善曰：周书曰：明堂咸有四阿，屋四垂也。绮疎，已见上文。圆渊方井，反植荷蕖。反植者，根在上而叶在下。尔雅曰：荷，芙蕖，种之于员渊方井之中，以为光辉。善曰：郑玄周礼注曰：植，根生之属。发秀吐荣，菡萏披敷。绿房紫菂，窋咤垂珠。绿房，芙蕖之房，刻缯为之，绿色。紫菂，菂中芍也。尔雅曰：其中菂。珠，珠之实窋咤也。善曰：尔雅曰：荷，其华菡萏。菡，胡感切。萏，徒感切。菂与芍同音的。说文曰：窋，物在穴中貌，张滑切。咤亦窋也，竹亚切。云楶藻梲，龙桷雕镂。云节，画云气为山节也。梲，梁上楹，又画水草之文。龙桷，画椽为龙。善曰：尔雅曰：栭谓之节。郭璞曰：节，栌也。楶与节同。论语曰：山节藻梲。包咸曰：梲者，梁上楹，画为藻文。郑玄礼记注曰：栭谓之梁。楚辞曰：仰观刻桷画龙蛇。飞禽走兽，因木生姿。为之形也。善曰：高唐赋曰：状似走兽，或象飞禽。奔虎攫挐以梁倚，仡奋舋而轩鬐。善曰：攫挐，相搏持也。羽猎赋曰：熊罴之挐攫。张揖汉书注曰：梁倚，相着也。仡，举头也。郭璞曰：鬐，背上鬣也。杜预左氏传注曰：舋，动也。虬龙腾骧以蜿蟺，颔若动而躨跜。善曰：杜预左氏传注曰：颔，摇头也，牛感切。李尤辟廱赋曰：万骑躨跜以攫挐。躨跜，动貌。躨音逵。跜音尼。朱鸟舒翼以峙衡，腾虵蟉虬而遶榱。榱，亦椽也。有三名，一曰椽，二曰桷，三曰榱。善曰：春秋汉含孳曰：太一之常居前朱鸟。衡，四阿之长衡也。淮南子曰：桁题不枅。文字曰：腾，蟉虬，曲貌。蟉，力鸟切。虬，巨绕切。白鹿孑蜺于欂栌，蟠螭宛转而承楣。善曰：古王子乔辞曰：王子乔参驾，白鹿云中遨。孑蜺，延首之貌。孑，甄热切。蜺，诣结切。方言曰：未升天龙，谓之蟠龙。狡跧伏于柎侧，猨狖攀椽而相追。善曰：说文曰：跧，蹴也，壮栾切。柎，音父。玄熊舑舕以龂龂，却负载而蹲跠。跠，踞也。善曰：舑舕，吐舌貌。舑，吐玷切。舕，吐暂切。苍颉篇曰：龂，齿根也，牛斤切。广雅曰：蹲跠，踞也。齐首目以瞪眄，徒眽眽而狋狋。齐首目以瞪眄，骈头而相观视。眽眽、狋狋，视貌。善曰：埤苍曰：瞪，直证切。尔雅曰：眽，相视也，莫革切。说文曰：狋，大怒貌，牛饥切。胡人遥集于上楹，俨雅跽而相对。仡欺●以鵰●，●顤顟而睽睢，状若悲愁于危处，憯嚬蹙而含悴。皆胡、夷之画形也。人尊于鸟兽，故着在上楹。俨雅而相对，言敬恭也。善曰：俨雅，跽貌。说文曰：跽，长跪也，奇几切。欺●，大首也。鵰●，如鵰之视也。声类曰：瞲，惊视也。●与瞲同，呼穴切。●●顟，大首深目之貌。●，乌交切。●，呼交切。顟，力交切。睽睢，张目貌。孟子曰：嚬蹙而言。嚬蹙，忧貌。神仙岳岳于栋间，玉女窥窗而下视。神女之人，又弥高也。善曰：岳岳，立貌。李尤函谷关铭曰：玉女流眄而下视。忽瞟眇以响像，若鬼神之髣。善曰：瞟眇，视不明之貌。说文曰：瞟，睽也。广雅曰：眇，莫也。响像，犹依俙，非正形声也。说文曰：彷佛相似，视不諟也。諟与谛同。
　　图画天地，品类羣生。杂物奇怪，山神海灵。写载其状，托之丹青。千变万化，事各缪形。随色象类，曲得其情。言委曲得情也。善曰：列子曰：千变万化，不可穷极。缪形，形不同也。淮南子曰：以镜视形，曲得其情。上纪开辟，遂古之初。更画太古开辟之时帝王之君也。善曰：尚书考灵耀曰：天地开辟，曜满舒光。楚辞曰：遂古之初，谁传道之。五龙比翼，人皇九头。善曰：春秋命历序曰：皇伯、皇仲、皇叔、皇季、皇少五姓，同期俱驾龙，周密与神通，号曰五龙。又曰：人皇九头，提羽盖，乘云车，出旸谷，分九河。宋均曰：九头，九人也。提羽盖，鸟之羽。伏羲鳞身，女娲蛇躯。女娲，亦三皇也。善曰：列子曰：伏羲、女娲，蛇身而人面，有大圣之德，玄中记曰：伏羲龙身，女娲蛇躯。鸿荒朴略，厥状睢盱。鸿，大也。朴，质也。略，野略。上古之世，为鸿荒之世也。画其形亦质而略。睢盱，质朴之形。善曰：法言曰：鸿荒之世，圣人恶之。尚书璇玑钤曰：帝喾以上朴略，有象难传。西京赋曰：睢盱跋扈。字林曰：睢，仰目也。盱，张目也。焕炳可观，黄帝唐虞。至于焕炳可观，唯黄帝、尧、舜以来。易曰：黄帝、尧、舜垂衣裳而天下治。善曰：尚书璇玑钤曰：帝尧焕炳，隆兴可观。轩冕以庸，衣裳有殊。车曰轩，冠曰冕。庸，用也。作此车服，以赐有功，章有德。书曰：车服以庸。上曰衣，下曰裳。有功者赏，无功者否，故曰殊也。下及三后，淫妃乱主。皆画其形也。三后，夏、殷、周也。善曰：国语，史苏曰：昔夏桀，妹嬉有宠而亡夏；殷辛，妲己有宠而亡殷；周幽，襃姒有宠，周于是乎亡。忠臣孝子，烈士贞女。忠臣，屈原、子胥之等。孝子，申生、伯奇之等。烈士，豫让、聂政之等。贞女，梁寡、昭姜之等。贤愚成败，靡不载叙。善曰：列子曰：但伏羲以来，贤愚好丑，成败是非，无不消灭也。恶以诫世，善以示后。善曰：家语曰：孔子观于明堂，覩四墉有尧、舜、桀、纣之象，而各有善恶之状，兴废之诫焉。孔丛子，子思曰：古者则有国史，书之以示后也。善以为示，恶以为诫也。
　　于是乎连阁承宫，驰道周环。驰道，驰马之道，旋宫而帀。毛苌诗传曰：年不顺成，驰道不修。善曰：驰道，人君所行之道也。君必乘车马，故以驰为名也。阳榭外望，高楼飞观。大殿无内室，谓之榭。春秋传曰：宣榭灾。榭而高大，谓之阳。长途升降，轩槛曼延。长途升降，阁道上下也。轩槛所以开明也。善曰：上林赋曰：长途中宿。郭璞曰：途，楼阁间陛道。渐台临池，层曲九成。善曰：言重高九层也。吕氏春秋曰：有娀氏有二佚女，为九成之台也。屹然特立，的尔殊形。高径华盖，仰看天庭。高径，所径高亢，上至华盖也。善曰：楚辞曰：登华盖兮乘旸谷。答宾戏曰：未仰天庭而覩白日。飞陛揭孽，缘云上征。善曰：揭孽，高貌。中坐垂景，俯视流星。言台之高，自中坐而乘日景也。楚辞曰：流星坠兮成雨。千门相似，万户如一。千门万户，言众多也。相似如一，言皆好也。善曰：汉书曰：建章宫度为千门万户。岩突洞出，逶迤诘屈。善曰：子虚赋曰：岩突洞房。周行数里，仰不见日。或二或三为数，非正之辞也。论语，孔子曰：加我数年，可以学易。何宏丽之靡靡，咨用力之妙勤。善曰：小雅曰：靡靡，细也。郭璞方言注曰：靡靡，细好也。妙勤，精妙功勤也。非夫通神之俊才，谁能克成乎此勋？善曰：移太常博士曰：圣上德通神明。汉书曰：益州刺史王襄，闻王襃有俊才。尔雅曰：勋，功也。
　　据坤灵之宝势，承苍昊之纯殷。易曰：地势坤。苍、昊，皆天之称也。春为苍天，夏为昊天。纯，大；殷，中也。言鲁承天之大中也。包阴阳之变化，含元气之烟熅。烟熅，天地之蒸气也。善曰：孙卿子曰：阴阳大化。周易曰：四时变化。春秋命历序曰：元气正则天地八卦孳。周易曰：天地絪缊，万物化醇。玄醴腾涌于阴沟，甘灵被宇而下臻。醴泉出地，故曰阴沟也。善曰：春秋元命包曰：天枢得则醴泉出。孝经援神契曰：德至天则甘露降。朱桂黝儵于南北，兰芝阿那于东西。黝儵、阿那，皆茂盛之貌。善曰：尚书大传曰：德光地序，则朱草生。礼斗威仪曰：君乘金而王其政平，则兰芝常生。郑玄曰：主调和也。伏俨子虚赋注曰：芍药，以兰桂调食也。然兰既为瑞，桂亦宜同。春秋运斗枢曰：摇光得陵黑芝。朱穆郁金赋曰：丹桂植其东。祥风翕习以洒，激芳香而常芬。风之散物，如洒然，及激溉草木，出其芳滋，故云翕习以洒。善曰：礼斗威仪曰：君乘火而王，其政平，则祥风至。翕习，盛貌。，素合切。神灵扶其栋宇，历千载而弥坚。善曰：甘泉赋曰：神莫莫而扶倾。尔雅曰：弥，益也。永安宁以祉福，长与大汉而久存。实至尊之所御，保延寿而宜子孙。善曰：丧服传曰：天子至尊。高唐赋曰：延年益寿千万岁。毛诗曰：宜尔子孙振振兮。苟可贵其若斯，孰亦有云而不珍？毛苌诗传曰：云，言也。尔雅曰：珍，美也。
　　乱曰：彤彤灵宫，岿嶵穹崇，纷庬鸿兮。善曰：皆高大之貌。嶵，助轨切。庬，莫董切。鸿，胡董切。崱屴嵫厘，岑崟崰嶷，骈巃嵸兮。善曰：皆峻崄之貌。崱，助力切。屴，音力。嵫，音兹。厘，音狸。崰，音菑。嶷，音疑。连拳偃蹇，崘菌蜷嵼，傍欹倾兮。善曰：皆特起之貌。崘，音伦。菌，巨贫切。蜷，巨免切。嵼，音产。歇欻幽蔼，云覆霮，洞杳冥兮。善曰：皆幽邃之貌。歇，许乞切。欻，许勿切。霮，杜咸切。，杜对切。葱翠紫蔚，礧碨瓌玮，含光晷兮。善曰：蔚，文貌。埤苍曰：礧，碨礧也。礧，力罪切。碨，于贿切。郭璞山海经注曰：礧硌，大石也，音洛。埤苍曰：瓌玮，珍琦也。穷奇极妙，栋宇已来，未之有兮。善曰：周易曰：上栋下宇，以庇风雨。神之营之，瑞我汉室，永不朽兮。
　　文选考异
　　注「丘轨」　袁本、茶陵本作「岿丘轨切」，在注末，是也。
　　注「若炎唐」　案：「若」上当有「粤」字。各本皆脱。
　　注「尔雅曰分次也」　袁本「尔」作「小」。案：「小」，是也。茶陵本亦误「尔」。今广诂「次也」条，脱此字。
　　注「孔安国尚书传曰吁」　袁本、茶陵本此在善注。案：二本是也。尤本上脱去「善曰」二字，甚非。凡东晋尚书传，尽善所引耳。又案：上注「杜预左氏传注曰：隳，毁也」、「广雅曰：鄙，国也」，下注「楚辞曰：流星坠兮成雨」。疑亦善引而系之于载注者，各本皆然，恐失其旧。
　　注「隆屈也」　陈云「屈也」二字误，或有脱文。今案：此当重「隆」字。「隆屈也」解「隆」，犹下注以「崱嶷然」解「崱」也。各本皆讹。
　　注「陵」　袁本、茶陵本作「缯如字，绫音陵」，在注末，是也。
　　注「嵌岩其龙鳞」　袁本重「岩」字，是也。茶陵本亦脱。
　　状若积石之锵锵　何校「锵」改「嶈」。陈云当作「嶈嶈」。案：皆据注引「西都嶈嶈」校也。考彼赋盖当作「将将」。后汉书作「嶈嶈」。此五臣翰注作「锵锵」。未审善果何作。
　　注「爌炾爣朗」　案：正文各本皆作「阆」，善注末云「阆音朗」。茶陵本载善「音朗」。此注似有误，盖当为「阆」也。集韵三十七荡有「阆云爣阆宽明貌」，卽取此，亦是一证。其射雉赋云「畏映日之傥朗」，则安仁用字不同也。
　　注「言炫耀也矎矎目不正也」　袁本、茶陵本作「矎矎言炫耀而目不正也」。案：二本是也。
　　霄霭霭而晻暧　袁本、茶陵本「霄」作「宵」。案：「宵」是也。
　　注「踟或移字」　茶陵本作「踟或作移」。袁本有「字」无「作」，与此同。案：各本皆非也。当云：「踟或作移字」，互有脱耳。下注「牚或作枨字」，是其例。又案：尔雅曰「连谓之簃」，郭注今呼之「簃厨」，「簃」卽「移」也。此赋盖本是「移厨」，亦又为「踟厨」，故张载以为「连阁傍小室」。李善云「相连貌」，五臣不解，妄云「缓步不进」，然则「厨」字有「足」旁，乃今善本为所乱也，幷订之如此。
　　注「欲安心定意」　袁本、茶陵本「欲」上有「详谓」二字。案：有者是也。
　　嵚崟离搂　袁本、茶陵本「搂」作「楼」，注同。案：「楼」字是也。长门赋可证。
　　漂峣●而枝拄　袁本、茶陵本「拄」作「柱」。案：「柱」字是也。此本注中亦皆作「柱」。
　　枝牚杈枒而斜据　袁本、茶陵本「杈枒」作「扠●」，注同。案：此或善、五臣有异，但不着校语，无可考也。
　　窋咤垂珠　袁本、茶陵本「咤」作「●」，注同。案：「●」字是也。
　　注「刻缯为之」　案：「缯」当作「绘」，言刻为房及菂，绘为绿及紫也。各本皆讹。景福殿赋注云「谓绘五彩于刻镂之中」，此「刻绘」之明证。
</div>
    <div class="pagination">
<a href="文选_page22.html">上一页</a><span>...</span><a href="文选_page18.html">18</a><a href="文选_page19.html">19</a><a href="文选_page20.html">20</a><a href="文选_page21.html">21</a><a href="文选_page22.html">22</a><span class="current-page">23</span><a href="文选_page24.html">24</a><a href="文选_page25.html">25</a><a href="文选_page26.html">26</a><a href="文选_page27.html">27</a><a href="文选_page28.html">28</a><span>...</span><a href="文选_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
