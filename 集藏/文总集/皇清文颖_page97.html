<!DOCTYPE html>
<html>
<head>
    <meta charset="UTF-8">
    <title>皇清文颖 - 第 97 页/共 274 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇清文颖 - 第 97 页/共 274 页</h1>
    <div class="content">　　讲筵窃见
　　皇子动容出辞温肃之气具备偶聆议论则穷本探原有经有纬未尝不私庆
　　皇子秉元善之徳而诚心体道不独文学逈出乎寻常也间出乐善堂文钞若干巻以示开章二篇则曰立身以至诚为本读书以明理为先此我
　　皇上御书以训勉
　　皇子者而即首以命题所为念兹在兹以廸元徳而会众善者莫不基于此矣至于推阐经义尚论古人穷极事理辨析羣言实有特出之见超乎前贤思议之外其或敷扬功徳吟咏性情可歌可诵使读者忠孝悱恻之情油然而生盖
　　皇子乐善之诚充积于中而英华外发有不知其然而然者昌黎韩愈所谓原于仁义而其言蔼如者于是集见之矣窃考六籍所载言善者甚详而乐善一语独发之孟子与道性善称尧舜之防更相表里
　　皇子诚由斯集而充之明善以诚身本之心而验之事则精一危微之训上接列圣之心传者莫不于此会其极而世际升平太和翔洽皥皥焉各相感于至善之中而可以被之赓歌垂之简册者其善为何如其乐又何如也谨序















　　壬戌会试录序　　　　　　　　鄂尔泰
　　皇上御极之七年【臣】鄂尔泰恭承
　　丕命再主春官之试于时羣士之集都下者五千九百九十三人三塲毕糊名易书以达内帘者五千七十三巻【臣】敬偕副考同考诸臣殚心甄别录定正榜三百一十九名明通榜六百九十名榜既揭例取义法尤合者锓板以呈
　　御览【臣】窃惟科举之设盖仿有虞氏敷奏以言及周官以三物賔兴兼用六艺之遗意然后防典乐必以直温寛栗为先乡大夫兴贤必以六徳六行为本故后世设科取士诗赋论防皆不若制艺为得其宗盖使防士束发受书即日诵五经四子之言则忠孝仁义之大原可以粗知其意至为文以代古圣贤人之语则其理之出入离合学之纯驳浅深分寸毫厘不能自掩自揣摩之説起而实学衰凡乡防试命题所不及者虽本经四书之传注多置而不讲其他经史子集盖有终其身而未尝一见者矣
　　世宗宪皇帝悯俗学之卑靡特颁
　　圣训制义必以清真古雅为宗我
　　皇上引而伸之谆谕文以载道与政治相通宜务质实而言有物
　　圣谟洋洋岂惟于制义之根源阐括无遗即古帝王典学兴贤之本意可以一贯之矣盖必研极经书潜心传注明于理而后文能清真必博观载籍挹取羣言优于学而后文能古雅至于质实而言有物则必性质高明学有根柢济于实用然后可庶几焉故曰即末以操其本可八九得也【臣】别择闱艺实持此以为防墨权衡其尽合者虽不可多觏然必偏得其一端始收而录之盖尝鉴观前代科举所得之人才其能以清谨奉职者其文多修洁而安详其能以猷畧济时者其文多沉雄而闳达其能以忠贞抗节者其文多卓烈而光明所谓文以载道与政治相通者于斯可畧见矣【臣】之所未能自慊者迩歳精力渐衰虽矻矻披览而此心怦怦未免有屈抑英才之惧耳故因进试录推原古今敎学之源流明彰两朝
　　圣主陶冶羣材之徳意庶几士之己进者争自濯磨未遇者识所祈向而凡有职于文敎者皆可以自审焉











　　学规类编序　　　　　　　　　蔡世逺
　　中丞仪封张先生以伊洛之传开闽中正学仰体皇上崇儒重道训饬士子之意特设正谊堂于三山防城手订学规类编一书示学者以从入之方用功之要书成命世逺序之因述先生之意而窃有言曰尧舜禹汤文武周公之道至孔子而大明孔子之道至孟子几息而复明孔子孟子之道至周程张朱久息而复益明凡其循循启廸皆使人复其性而已其要有三曰主敬曰穷理曰力行不主敬则无私之体何以澄之不穷理则天下古今当然之则何以考之不力行则所谓道听涂説而已何由有以复其性之本然哉明儒有言道学不明士子或趋于势利或溺于词章或流而入于禅学世逺窃以今世之病大半在于势利词章其后焉者也禅学又其后焉者也士子束发受书凡父所以教其子师所以教其弟者不过拾科第取利禄为急务身心性命有如外物甚或攀縁趋附以为进身之阶幸而得志则以持禄固位肥身保家为长防其有能卓然自立成一家之言足以垂不朽者有几人哉宋之睂山明之北地词章之雄者也虽其于道未能有闻然素所树立类皆高自位置有所不为岂肯与夫已氏者决荣辱得失于夫夫之口哉今之以词章自名而不杂于势利者实未数数见故曰今世之病词章其后焉者也宋朝当理学昌明之会周程张朱数君子比肩而起徳性问学之功昭昭若揭于天壤学者有厌苦于格物穷理之烦者倡为心学之説恃其超悟凌躐等级一以致虚立本为宗其弊不为佛氏明心见性之学不止是以有心斯道者起而攻之然其为人大都义利辨取与严出处正特以学术之差有以误天下后世不能不急为辨耳今之人方且营营逐逐于外而无所止尚虑其流入为明心见性之学哉故曰禅学又其后焉者此也先生以一代醇儒当倡明絶学之任欲返禅学于道药词章以正而力起夫势利者隠微深锢之病首刻是书尤为深切着明学者茍能纯主敬之功穷理力行以复其性之本然将歴圣相传之道万古犹一日也洛闽之学其复兴乎














　　古文雅正序　　　　　　　　　蔡世逺
　　康熙乙未歳余自京师囘闽家居数载评选歴代古文自汉至元约二百三十首子弟及门私自抄诵未敢以问世也雍正元年
　　特召入京与同志李君立侯张君季长叅论考订又是正之高安朱可亭先生迨季长作令长洲取以授梓余因而序之曰是选也采之各家文集者若干巻采之二十一史者若干篇若汉魏之丛书文选文粹文苑文类以及名臣奏议偶有所喜则登之文虽佳非有关于脩身经世之大者不录也言虽切而体裁不羙备则贤哲格言不能尽载也其事则可法可传其文则可歌可诵然后录之不及三传檀弓者檀弓经也三传虽传经也不及战国防者多机知害道之言也荀韩庄列不载者斥异学也呜呼虚车之饰与犬羊之鞹交讥也不加体察躬行之功徒夸闳博雕镂之用先儒之所羞称也言不能以足志文不能以行逺亦大雅之所弗尚也措之为君臣父子夫妇昆弟朋友之伦发之有经国大业不朽盛事之美言为心声辞尚体要斯集之所由选乎凡余所评论自写心得不伦不次贻笑大方弗恤也名之曰雅正者其词雅其理正也












　　皇五子奉
　　命祭告
　　阙里文庙序　　　　　　　　　　蔡世逺
　　尧舜禹汤文武周公之道至
　　孔子而集其成汉唐以来尊崇效法各致其隆至我皇上而立其凖心源契道法昭封五代以报功诣太学而亲享巍乎焕乎古未有也雍正八年九月重建阙里文庙告成黄瓦画栋悉仿
　　宫殿制度搏拊干戚罇俎豆笾之
　　颁自上方
　　皇上御书碑文勒石垂之永久礼部奏请遣官祭告上特重其典
　　诏皇五子承命以行世逺与
　　皇子晨夕相讲论者八年于此矣可无一言以敬献乎夫清明在躬志气如神希贤圣而则古先
　　皇子平日之澡浴者然也兹奉
　　君父之命以往未事之先蠲洁其心志俨恪其身容齐肃有加焉入
　　圣人之里逰
　　圣人之门仰瞻大成殿大成门
　　皇上之御笔也门曰圣时曰道
　　皇上之所手定也瞻
　　圣人之像貎盥荐奠斚明禋拜稽如睹其温良恭俭让之休也如聆其金声玉振之范也如亲其博文约礼之敎也共祀一堂及两庑者为四配为十一哲为七十二子为汉唐以来诸儒示我周行如临师保顔子之克已子路之喜闻过孟子之集义皆可师也汉儒之传经宋儒之体道皆可诵而可法也先哲后贤内圣外王其揆一也
　　皇子念之哉礼毕谒
　　孔林如泰安州祀事泰山夫
　　孔子之道犹泰山然登泰山之巅必由泰山之麓精义入神必始于敦伦体信孔子曰孝弟之至通于神明光于四海无所不通孝弟其至近而可循者乎会子传一贯之防以告门人曰夫子之道忠恕而已矣忠恕其至切而有要者乎此与登山之说何异
　　皇子念之哉肃将
　　君命祗谒
　　圣居近取诸身心道行于家庭对越昭事罔有斁焉此之谓有恪此之谓受福此之谓敬
　　亲此之谓法
　　圣


</div>
    <div class="pagination">
<a href="皇清文颖_page96.html">上一页</a><span>...</span><a href="皇清文颖_page92.html">92</a><a href="皇清文颖_page93.html">93</a><a href="皇清文颖_page94.html">94</a><a href="皇清文颖_page95.html">95</a><a href="皇清文颖_page96.html">96</a><span class="current-page">97</span><a href="皇清文颖_page98.html">98</a><a href="皇清文颖_page99.html">99</a><a href="皇清文颖_page100.html">100</a><a href="皇清文颖_page101.html">101</a><a href="皇清文颖_page102.html">102</a><span>...</span><a href="皇清文颖_page98.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
