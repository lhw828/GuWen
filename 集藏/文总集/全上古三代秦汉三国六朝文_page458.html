<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 458 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 458 页/共 658 页</h1>
    <div class="content">
卷三十二
卷三十二　　◎谢灵运（三）
　　◇谢对康乐侯表
　　昔强氐暴虐，恃僭历纪，既噬五都，志吞六合。阶没西河，倾覆南汉，凌籍纪郢，跨越淮泗。於时策画惟疑，地险已谢，咸惧君臣同泯，有生无馀，亡祖奉国威灵，董符戎重，尽心所事，克黜祸乱，功参盘鼎，胙土南服，逮至臣身。值遭泰路，日月改晖，荣落代运，输税唐化，生幸无已，不悟天道下济，鸿均曲成。乃眷遐绩，式是兴征。分虎钮龟，复显茅土，鸣玉拖绂，班景元勋，泽洽往德，恩覃来胤。永维先踪，远感崩结。岂臣弱，所当忝承。臣闻至公无私，甄善则一。皇恩远被，殊代可侔。是以信陵之贤，简在高祖之心，望诸之道，复获隆汉之封。观史叹古，钦兹盛美。岂谓荣渥，近沾微躬，倾宗殒元，心识其会。酬恩答厚，罔知所由。（《艺文类聚》五十一。）
　　◇诣阙自理表
　　臣自抱疾归山，於今三载，居非郊郭，事乖人间，幽栖穷岩，外缘两绝，守分养命，庶毕馀年。忽以去月二十八日得会稽太守臣ダ二十七日疏云：「比日异论尊沓，此虽相了，百姓不许寂默，今微为其防。」披疏骇惋，不解所由，便星言奔驰，归骨陛下。及经山阴，防卫彰赫，彭排马枪，断截衢巷，侦逻纵横，戈甲竟道。不知微臣罪为何事。及见ダ，虽曰见亮，而装防如此，唯有罔惧。臣昔忝近侍，豫蒙天恩，若其罪迹炳明，文字有证，非但显戮司败，以正国典，普天之下，自无容身之地。今虚声为罪，何酷如之。夫自古谗谤之，圣贤不免，然致谤来，要有由趣。或轻死重气，结党聚群，或勇冠乡邦，剑客驰逐。夫闻俎豆之学，欲为逆节之罪；山栖之士，而构陵上之衅。今影迹无端，假谤空设，终古之酷，未之或有。匪吝其生，实悲其痛。诚复内省不疚，而抱理莫申。是以牵曳疾病，束骸归款。仰凭陛下天鉴曲临，则死之日，犹生之年也。臣忧怖弥日，羸疾发动，尸存恍惚，不知所陈。（《宋书·谢灵运传》）
　　◇上书劝伐河北
　　自中原丧乱，百有馀年，流离寇戎，湮没殊类。先帝聪明神武，哀济群生，将欲荡定赵魏，大同文轨，使久凋反於正化，偏俗归於华风。运谢事乖，理违愿绝，仰德抱悲，恨存生尽。况陵茔未几，凶虏伺隙，预在有识，谁不愤叹。而景平执事，并非其才，且遘纷京师，岂虑托付。遂使孤城穷陷，莫肯拯赴。忠烈囚朔漠，绵河三千，翻为寇有。晚遣镇戍，皆先朝之所开拓，一旦沦亡，此国耻宜雪，被於近事者也。又北境自染逆虏，穷苦备罹，征调赋敛，靡有止已，所求不获，辄致诛殒，身祸家破，阖门比屋，此亦仁者所为伤心者也。
　　咸云西虏舍末，远师陇外，东虏乘虚，呼可掩袭。西军既反，得据关中，长围咸阳，还路已绝，虽遣救援，停住河东，遂乃远讨大城，欲为首尾。而西寇深山重阻，根本自固，徒弃巢窟，未足相拯。师老於外，国虚於内，时来之会，莫复过此。观兵翟威，实在兹日。若相持未已，或生事变，忽值新起之众，则异於今，苟乖其时，难为经略，虽兵食倍多，则万全无必矣。又历观前代，类以兼弱为本，古今圣德，未之或殊。岂不以天时人事，理数相得，兴亡之度，定期居然。故古人云：「既见天殃，又见人灾，乃可以谋。」昔魏氏之强，平定荆冀，乃乘袁、刘之弱，晋氏之盛，拓开吴、蜀，亦因葛、陆之衰。此皆前世成事，著於史策者也。自羌平之後，天下亦谓虏当俱灭，长驱滑台，席卷下城，夺气丧魄，指日就尽。但长安违律，潼关失守，用缓天诛，假延岁月，日来至今，十有二载，是谓一纪，曩有前言。况五胡代数齐世，虏期馀命，尽於来年。自相攻伐，两取其困，卞庄之形，验之今役。仰望圣泽，有若饥渴，注心南云，为日已久。来苏之冀，实归圣明，此而弗乘，後则未兆。即日府藏，诚无兼储，然凡造大事，待国富兵强，不必乘会，於我为易，则在得时。器械既充，众方粗足，方於前後，乃当有优。常议损益，久证冀州口数，百万有馀，田赋之沃，著自《贡》典，先才经创，基趾犹存，澄流引源，桑麻蔽野，强富之实，昭然可知，为国长久之计，孰若一往之费邪。
　　或征关西之败，而谓河北难守。二境形势，表里不同，关西杂居，种类不一，昔在前汉，屯军霸上，通火甘泉。况乃远戍之军，值新故交代之际者乎。河北悉是旧户，差无杂人，连岭判阻，三关作隘。若游骑长驱，则沙漠风靡；若严兵守塞，则冀方山固。昔陇西伤破，晁错兴言，匈奴慢侮，贾谊愤叹。方於今日，皆为赊矣。晋武中主耳，值孙皓虐乱，天祚其德，亦由钜平奉策，荀、贾折谋，故能业崇当年，区宇一统。况今陛下聪明圣哲，天下归仁，文德与武功并震，霜威共素风俱举，协以宰辅贤明，诸王美令，岳牧宣烈，虎臣盈朝，而天威远命，亦何敌不灭。矧伊顽虏，假日而已哉。伏惟深机志务，久定神谟。臣卑贱侧陋，窜景岩穴，实仰希太平之道，倾睹岱宗之封，虽乏相如之笔，庶免史谈之愤，以此谢病京师，万无恨矣。久欲上陈，惧在触，蒙赐恩假，暂违禁省，消渴十年，常虑朝露，抱此愚志，昧死以闻。（《宋书·谢灵运传》。）
　　◇与庐陵王义真笺
　　会境既丰山水，是以江左嘉遁，并多居之。但季世慕荣，幽栖者寡，或复才为时求，弗获从志。至若王弘之拂衣归耕，逾历三纪，孔淳之隐约穷岫，自始迄今，阮万龄辞事就闲，纂戎先业，浙河之外，栖迟山泽，如斯而已。既远同羲、唐，亦激贪厉竞。殿下爱素好古，常若布衣，每意昔闻，虚想岩穴，若遣一介。（《南史》作「个」。）有以相存，真可谓千载盛美也。（《宋书·王弘之传》，又南史二十四。）
　　◇与弟书
　　闻恶溪道中九十九里有五十九滩，王右军游此恶道，叹其奇绝，遂书「突星濑」於石。
　　◇答弟书
　　前月十二日至永嘉郡，蛎不如鄞县，车螯亦不如北海。（《御览》九百四十二。）
　　◇答范光禄书
　　辱告慰企，晚寒体中胜常，灵运脚诸疾，比春更甚忧虑，故人有情，信如来告，企咏之结，实成饥渴，山涧幽阻，音尘阔绝，忽见诸赞，叹慰良多，可谓俗外之咏，寻览三复，味玩增怀，辄奉和如别。虽辞不足观，然意寄尽此，从弟惠连，後进文悟，衰宗之美，亦有一首，并以远呈：
　　承祗洹法业日茂，随喜何极，六梁徽缘，窃望不绝。即时经始招提，在所住山南，南檐临涧，北户背岩，以此息心，当无所忝邪？平生缅然，临纸累叹。敬惜为先，继以音告。傥值行李，辄复承问。（并《广弘明集》十五。）
　　◇答王卫军问辨宗论书
　　灵运白：一悟理质以经诰，可谓俗文之谈。然书不尽意，亦前世格言。幽僻无事，聊与同行道人共求其衷。猥辱高难，词征理析，莫不精究，寻览弥日，欣若暂对。辄复更伸前论，虽不辨酬释来问，且以示怀耳。海峤回，披示无期，临白增怀，眷叹良深，灵运再拜。（《广弘明集》十八。）
　　◇答纲琳二法师书
　　披览双难，欣若暂对。藻丰论博，蔚然满目，可谓胜人之口。然未厌於心，聊伸前意，无由言对，执笔长怀，谢灵运和南。（《广弘明集》十八。）
　　◇晋书武帝纪论
　　世祖受命，祯祥屡臻。奇慝不作，万国欣戴。远至近安，足以彰天启其运，民乐其功矣。反古之道，当以美事为先。今五等罔刑，勿由王制，反诸礼律，未能是正。而采择嫔媛，不徇华门者。昔武王伐纣，归倾宫之女，不可助纣为虐。而世祖平皓，纳吴妓五千，是同皓之弊。妇人之封，六国乱政，如追赠外曾祖母，违古之道。凡此非事，并见前书，诚有玷於微猷，史氏所不敢蔽也。（《御览》九十六。）
　　◇辨宗论
　　同游诸道人，并业心神道，求解言外。余枕疾务寡，颇多暇日，聊申由来之意，庶定求宗之悟。释氏之论，圣道虽远，积学能至，累尽鉴生，不应渐悟。孔氏之论，圣道既妙，虽颜殆庶，体无鉴周，理归一极。有新论道士，以为寂鉴微妙，不容阶级，积学无限，何为自绝？今去释氏之渐悟，而取其能至，去孔氏之殆庶，而取其一极。一极异渐悟，能至非殆庶。故理之所去，虽合各取，然其离孔、释远矣。余谓二谈救物之言，道家之唱，得意之说。敢以折中自许，窃谓新论为然，聊答下意，迟有所悟。（已下并《广弘明集》十八。）
　　◇答法勖问
　　法勖问：敬览清论，明宗极虽微，而一悟顿了。虽欣新剖，窃有所疑。夫明达者，以体理绝欲，悠悠者以迷惑婴累。绝欲本乎见理，婴累由於乖宗。何以言之？经云：「新学者离般若，便如失明者无导。」是为怀理荡患，於兹显矣。若涉求未渐於大宗，希仰犹累於尘垢，则永劫劬劳，期果缅邈。既怀犹豫，伏迟嘉训。初答：道与俗反，理不相关，故因权以通之。权虽是假；旨在非假，智虽是真。能为非真。非真不伤真，本在於济物；非假不遂假，济物则反本。如此，之劫无为空勤，期果有如皎日。
　　勖再问：案论孔、释，其道既同，救物之假，亦不容异。而神道之域，虽颜也，孔子所不诲，实相之妙，虽愚也，释氏所必教。然则二圣建言，何乖背之甚哉？再答：二教不同者，随方应物，所化地异也。大而校之，华民易於见理，难於受教，故闭其累学，而开其一极；夷人易於受教，难於见理，故闭其顿了，而开其渐悟。渐悟虽可至，昧顿了之实；一极虽知寄，绝累学之冀。良由华人悟理无渐，而诬道无学，夷人悟理有学，而诬道有渐。是故权实虽同，其用各异。昔向子期以儒道为壹，应吉甫谓孔老可齐，皆欲窥宗，而况真实者乎？
　　勖三问：重寻答，以华夷有险易之性，故二圣敷异同之教，重方附俗，可谓美矣。然渊极朗鉴，作则於上，愚民蒙昧，伏从於下。故作则宜审其政，伏从必是其宗。今孔废圣学之路，而释开渐悟之迳。筌蹄既已纷错，群黎何由归真？三答：冬夏异性，资春秋为始末，昼夜殊用，缘辰暮以往复。况至精之理，岂可迳接至粗之人？是故旁渐悟者，所以密造顿解；倚孔教者，所以潜成学圣。学圣不出《六经》，《六经》而得，顿解不见三藏，而以三藏果。筌蹄历然，何疑纷错？鱼兔既获，群黎以济。
　　◇答僧维问
　　僧维问：承新论，法师以宗极微妙，不容阶级，使夫学者穷有之极，自然之无。有若符契，何须言无也？若资无以尽有者，焉得不谓之渐悟邪？初答：夫累既未尽，无不可得；尽累之弊，始可得无耳。累尽则无，诚如符契，将除其累，要须旁教。在有之时，学而非悟，悟在有表，托学以至。但阶级教愚之谈，一悟得意之论矣。
　　维再问：论云：悟在有表，得不以渐。使夫涉学希宗，当日进其明，不若使明不日进，与不言同。若日进其明者，得非渐悟乎？再答：夫明非渐至，信由教发，何以言之？由教而信，则有日进之功。非渐所明，则无入照之分。然向道善心起，损累出垢伏。伏似无同，善似恶乖，此所务不俱，非心本无累。至夫一悟，万滞同尽耳。
　　维三问：答云：由教而信，则有日进之功；非渐所明，则无入照之分。夫尊教而推宗者，虽不永用，当推之时，岂可不暂令无邪？若许其暂合，犹自贤於不合，非渐如何？三答，暂者假也，真者常也。假知无常，常知无假。今岂可以假知之暂，而侵常知之真哉？今暂合贤於不合，诚如来言，窃有微证。巫臣谏庄王之言，物赊於己，故理为情先，及纳夏姬之时；巳交於物，故情居理上。情理云互，物己相倾，亦中智之率任也。若以谏日为悟，岂容纳时之惑邪？且南为圣也，北为愚也。背北向南，非停北之谓，向南背北，非至南之称。然向南可以至南，背北非是停北。非是停北，故愚可去矣。可以至南，故悟可得矣。
　　◇答慧ら问
　　慧ら演僧维问：当假知之壹合，与真知同异？初答：真知异。
　　ら再问：以何为异？再答：假知者累伏，故理暂为用；用暂在理，不恒其知。真知者照寂，故理常为用；用常在理，故永为真知。
　　ら三问：累不自除，故求理以除累。今假知之一合，理实在心，在心而累不去，将何以去之乎？三答：累起因心，心触成累。累恒触者心日昏，教为用者心日伏。伏累弥久，至於灭累，然灭之时，在累伏之後也。伏累灭累，貌同实异，不可不察。灭累之体，物我同忘，有无壹观。伏累之状，他己异情，空实殊见，殊实空，异己他者，入於滞矣；壹无有，同我物者，出於照也。
　　◇答ら维问
　　维问：三世长於百年，三千广於赤县，四部多於户口，七宝妙於石沙。此亦方有小大，故化有远近，得不谓之然乎？初答：事理不同，恒成四端，自有小大，各得其宜。亦有贤愚违方而处，所谓世同时异，物是人非。譬割鸡之政，亦有牛刀，佩玺而听，岂皆唐虞？今谓言游体尽於武城，长世皆覃於天下，未之闻也。且俱称妙觉，而国土精粗，不可以精粗国土，而言圣有优劣。景迹之应，本非所征矣。
　　维再问：论曰，或道广而事狭，或事是而人非。今不可以事之大小，而格道之粗妙。诚哉斯言，但所疑不在此耳。设令周孔实未尽极。以之应世，故自居宗，此自是世去圣远，未足明极，夫降妙数阶，以接群粗，则粗者所不测，然数阶之妙，非极妙之谓。推此而言，抚世者於粗为妙，然於妙犹粗矣。以妙求粗，则无往不尽，以粗求妙，则莫睹其源。无往不尽，故谓之穷理，莫睹其源，故仰之弥高。今岂可就颜氏所崇，而同之极妙邪。再答，今不藉颜所推，而谓之为极，但谓颜为庶几，则孔知机矣。且许禹昌言，孔非本谈，以尧则天，体无是同。同体至极，岂计有之小大邪？
　　维三问，凡世人所不测，而又昌言者，皆可以为圣邪？三答：夫昌言贤者，尚许其贤，昌言圣者，岂得反非圣邪？日用不知，百姓之迷蒙，唯佛究尽实相之崇高。今欲以崇高之相，而令迷蒙所知，未之有也。苟所不知，焉得不以昌言为信？既以释昌为是，何以孔昌为非邪？
　　◇答法纲问
　　竺法纲问：敬披高论，探研宗极，妙判权实，存旨儒道，遗教孔释，昌言折中，允然新论，可谓激流导源，莹拂发挥矣。详复答勖、维之问，或谓因权以通，为学而非悟尔。为玄句徒设，无关於胸情焉。窃听未安，何以言之？
　　夫道形天隔，几二险绝，学不渐宗，曾无仿佛。驰骋有端，思不出位。神崖曷由而登，机峰何从而超哉？若勤务於有，而坐体於无者，譬犹挥豪锺、张之则，功侔羿、养之能，不然明矣。盖同有非甚碍，尚不可以玩此而善彼，岂况乎有无之至背，而反得以相通者邪？
　　又云：累既未尽，无不可得，尽累之弊，始可得无耳。论曰：夫膏肓大道，摧立路，莫尚於封有之累也。盖有不能祛有，祛有者必无。未有先尽有累，然後得无也。就如所言，累尽则无尔，为累之自去，实不无待？实不无待，则不能不无，故无无贵矣。如彼重暗自，无假火日。无假火日，则不能不设，亦明无尚焉。落等级而奇顿悟，将於是乎踬矣。暇任之馀，幸思嘉释。
　　答曰，来难云：同有非甚碍，尚不可以玩此而善彼，岂况乎有无之至背，而反得以相通者邪？此是拘於所习，以生此疑耳。夫专玩笔札者，自可不工於弧矢。弧矢既工，复玩笔札者，何为不兼哉？若封有而不向宗，自是封者之失。造无而去滞，何为不可得背？借不兼之有，以诘能兼之无，非惟锺、胡愧射於更、李，羿、养惭书於罗、赵，触类之踬，始克巧历之叹。今请循其本：夫凭无以伏有，伏久则有忘，伏时不能知，知则不复辨。是以坐忘日损之谈，近出老庄；数缘而灭，经有旧说。如此，岂累之自去，实无之所济。且明为晦新，功在火日。但火日不称功於幽暗，般若不言惠於愚蠢耳。推此而往，讵俟多云。
　　◇答慧琳问
　　释慧琳问云：三复精议，辨忄画二家，斟酌儒道，实有怀於论矣。至於去释渐悟，遗孔殆庶，蒙窃惑焉。释云有渐，故是自形者有渐。孔之无渐，亦是自道者无渐，何以知其然邪？中人可以语上，久习可以移性。孔氏之训也，一合於道场；非十地之所阶。释家之唱也，如此渐绝文论，二圣详言，岂独夷束於教。华拘於理，将恐斥离之辨，辞长於新论乎？勖道人难云：绝欲由於体理，当谓日损者，以理自悟也。论曰：道与俗反，本不相关，故因权以通之，物济则反本。问曰：权之所假，习心者亦终以为虑乎？为晓悟之日，与经之空理，都自反邪？若其永背空谈，翻为末说，若始终相扶，可循教而至不？答维ら假知中殊为藻艳，但与立论有违者，以旋迷丧理，不以钻火致惑。苟南向可以造越，背北可以弃燕，信燕北越南矣。虑空可以洗心，捐有可以祛累，亦有愚而空圣矣。如此，但当勤般若以日忘，瞻郢路而骤进，复何忧於失所乎，将恐一悟之唱，更踬於南北之譬邪。答曰：孔虽曰语上，而云圣无阶级。释虽日一合，而云物有佛性。物有佛性，其道有归，所疑者渐教。圣无阶级，其理可贵，所疑者殆庶。岂二圣异途，将地使之然？斥离之叹，始是有在，辞长之论，无乃角弓邪？难云：若其永背空谈，翻与末说；若始终相扶，可循教而至，可谓公孙之辞，辨者之囿矣。夫智为权本，权为智用。今取圣之意则智，即经之辞则权，旁权以为检，故三乘咸踬筌。既意以归宗，故般若为鱼兔，良民多愚也，故教迂矣。若人皆得意，亦何贵於摄悟。假知之论，旨明在有者，能为达理之谏。是为交赊相倾，非悟道之谓。与其立论，有何相违？燕北越南，有愚空圣。其理既当，颇获於心矣。若勤者日忘，瞻者骤进，亦实如来言。但勤未是得，瞻未是至。当其此时，可谓向宗，既得既至，可谓一悟。将无同辔来驰，而云异辙邪。（并《广弘明集》十八。）
　　◇答王卫军问
　　论曰：由教而信，有日进之功；非渐所明，无入照之分。问曰：由教而信，而无入照之分，则是暗信圣人。若暗信圣人，理不关心，政可无非圣之尤，何由有日进之功？答曰：颜子体二，未及於照，则向善已上，莫非暗信。但教有可由之理，我有求理之志，故曰关心。赐以之二，回以之十，岂直免尤而已，实有日进之功。
　　论曰：暂者假也，真者常也，假知无常，常知无假。又曰：假知累伏，理暂为用，用暂在理，不恒其知。问曰：暂知为假知者，则非不知矣，但见理尚浅，未能常用耳。虽不得与真知等照，然宁可谓无入照之分邪？若暂知未是见理，岂得云理暂为用？又不知以何称之。答曰：不知而称知者，正以假知得名耳。假者为名，非暂知如何？不恒其用，岂常之谓？既非常用，所以交赊相倾。故谏人则言政理，悦己则犯所知。若以谏时为照，岂有悦时之犯。故知言理者浮谈，犯知者沈惑。推此而判，自圣已下，无浅深之照。然中人之性，有崇替之心矣！
　　论曰：教为用者心日伏，伏累弥久，至於灭累。问曰：教为用而累伏，为云何伏邪？若都未见理，专心暗信，当其专心，惟信而已。谓此为累伏者，此是虑不能并，为此则彼废耳。非为理累相权，能使累伏也。凡厥心数，孰不皆然？如此之伏，根本未异，一倚一伏，循环无已。虽复弥久，累何由灭？
　　答曰：累伏者属此则废彼，实如来告。凡厥心数，孰不皆然，亦如来旨。更恨不就学人设言，而以恒物为讥耳。譬如药验者疾易痊，理妙者吝可洗。洗吝岂复循环，疾痊安能起灭？则事不侔，居然已辨。但无漏之功，故资世俗之善，善心虽在，五品之数，能出三界之外矣。平叔所谓冬日之阴，辅嗣亦云远不必携，聊借此语，以况入无，果无阻隔。（已上并《广弘明集》十八。）


卷三十三
◎谢灵运（四）
　　◇七济
　　翠媚□，朱裳妍形。（《御览》六百八十六。）
　　朝食既毕，摘果堂阴。春惟枇杷，夏则林擒。（《御览》九百七十一。）
　　◇游名山志
　　夫衣食人生之所资，山水性分之所适。今滞所资之累，拥其所适之性耳。俗议多云：欢足本在华堂，枕岩漱流者，乏於大志。故保其枯槁，余谓不然。君子有爱物之情，有救物之能，横流之弊，非才不治。故时有屈己以济彼，岂以名利之场，贤於清旷之域邪？语万乘则鼎湖有纵辔，论储贰则嵩山有绝控。又陶朱高揖越相，留侯愿辞汉傅，推此而言，可以明矣。
　　破石溪南二百馀里，又有石帆，修广与破石等度，质色亦同。传云：古有人以破石之半为石帆，故名彼为石帆，此名破石。
　　永宁安固二县中路东南，便是赤石。又枕海、巫湖三面悉高山，枕水，渚山溪涧，凡有五处，南第一谷，今在所谓石壁精舍。
　　石门涧六处，石门溯水，上入两山口，两边石壁，右边石岩，下临涧水。
　　神子溪南山与七里山分流，去斤竹涧数里。
　　华子冈，麻山第三谷。故老相传，华子期者，禄里先生弟子，翔集此顶，故华子为称也。
　　桂林顶远则嵊尖疆中。
　　从临江楼步路南上二里馀，左望湖中，右傍长江。
　　始宁又北转一汀，十里直指舍下园南门楼，自南楼百步许对横山。（并见《文选注》引）
　　地山者，王演《山记》之木榴山，一名地。（《初学记》五。）
　　新溪蛎味偏甘，有过紫溪者。（《御览》九百四十二。）
　　吹台有高桐，皆百围，峄阳孤桐，方此为劣。（《初学记》二十八。）
　　◇述祖德诗序
　　大元中，王父龛定淮南，负荷世业，尊主隆人。逮贤相徂谢，君子道消，拂衣蕃岳，考卜东山，事同乐生之时，志期范蠡之举。（《文选》谢灵运《述祖德诗》注。）
　　◇赠宣远诗序
　　从兄宣远，义熙十一年正月作守安成。其年夏赠以此诗，到其年冬有答。（《文选》谢瞻《答灵运诗》注。）
　　拟魏太子邺中集诗序
　　△魏太子
　　建安末，余时在邺宫，朝游夕宴，究欢愉之极，天下良辰美景，赏心乐事，四者难并。今昆弟友朋，二三诸彦，共尽之矣，古来此娱，书籍未见，何者？楚襄王时有宋玉、唐景，梁孝王时有邹枚、严马，游者美矣。而其主不文。汉武帝徐乐诸才，备应对之能，而雄猜多忌，岂获晤言之适，不诬方将，庶必贤於今日尔。岁月如流，零落将尽。撰文怀人，感往增怆。
　　△王粲
　　家本秦川，贵公子孙，遭乱流寓，自伤清多。
　　△陈琳
　　袁本初书记之士，故述丧乱事多。
　　△徐
　　少无宦情，有箕颍之心事，故仕世多素辞。
　　△刘桢
　　卓荦偏人，而文最有气，所得颇经奇。
　　△应
　　汝颍之士，流离世故，颇有飘薄之叹。
　　△阮
　　管书记之任，故有优渥之言。
　　△平原侯植
　　公子不及世事，但美遨游，然颇有忧生之嗟。（并见《文选》。）
　　◇无量寿佛颂
　　法藏长王宫，怀道出国城。愿言四十八，弘誓拯群生。净土一何妙，来者皆清英。颓年欲安寄，乘化好晨征。（艺文类聚七十六。）
　　◇王子晋赞
</div>
    <div class="pagination">
<a href="全上古三代秦汉三国六朝文_page457.html">上一页</a><span>...</span><a href="全上古三代秦汉三国六朝文_page453.html">453</a><a href="全上古三代秦汉三国六朝文_page454.html">454</a><a href="全上古三代秦汉三国六朝文_page455.html">455</a><a href="全上古三代秦汉三国六朝文_page456.html">456</a><a href="全上古三代秦汉三国六朝文_page457.html">457</a><span class="current-page">458</span><a href="全上古三代秦汉三国六朝文_page459.html">459</a><a href="全上古三代秦汉三国六朝文_page460.html">460</a><a href="全上古三代秦汉三国六朝文_page461.html">461</a><a href="全上古三代秦汉三国六朝文_page462.html">462</a><a href="全上古三代秦汉三国六朝文_page463.html">463</a><span>...</span><a href="全上古三代秦汉三国六朝文_page459.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
