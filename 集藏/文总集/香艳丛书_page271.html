<!DOCTYPE html>
<html>
<head>
    <meta charset="UTF-8">
    <title>香艳丛书 - 第 271 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 271 页/共 467 页</h1>
    <div class="content">　　春申江上月，相照莫辞劳。 
　　际云屡往来于京都、歇浦之间，曾为丹桂班主，折阅数千金，然后决然舍而之京，声华藉甚，闻近已为内庭供奉矣。辛巳岁叆叇轩主客上海，夜必出郭，观田郎演剧，虽大风雪不阻，人或疑有他遇，几无以自明。 
　　绮春少主人时德保。德保字奎芳，吴人，时琴香小馥之子。琴香以青衫擅名，奎芳则为正生色。年十二三，即登场奏技，倾其座人。性婉挚，目微短视，举止间弥见春容之度。赠以六言两章： 
　　半温半冷性格，十三十五年华。 
　　剧谈大似名士，读曲群推世家。 

　　勒马英姿飒爽，转喉逸韵苍凉。 
　　借问乌纱银恺，何如翠羽明珰。 
　　韵秀少主人尉迟笛云。笛云小字三儿，顺天人，尉迟韵卿之子。年甫十三四，能演诸杂剧，尽态极妍，如置身于其际，由是有声歌场中。盖幼承其父之教，殚以诣力，名即随之，世固未有苦心而不获者也。韵秀诸徒，以梅云、绮云为冠，绮云小名长儿，顺天人。曲艺甚精，性情亦真挚可近。今梅云已别树一帜，韵秀惟绮云、笛云称巨擘矣。赠以二绝： 
　　炼出当年姹女身，狂情冶思总疑真。 
　　写声绘影知何限，沉着文章让此人。 

　　韵秀人材最郁囷，梅云婉娩绮云真。 
　　绮云不共梅云去，与尔同撑斗室春。 
　　颖和主人李丽秋。丽秋小名官儿，顺天人。朱霞芬霭云之弟子也。霞芬本吴人，幼师景和梅巧玲，温丽庄雅，为近十数年之冠。师承授受，具有渊源，故丽秋年越髫龀，已声誉鹊起。及稍长，出籍别居，又从诸名优讨论杂剧。性本聪慧，诣复精进，遂几与杨朵仙、吴燕芳诸人相埒，亦庶乎能卓然自立者矣。叆叇轩主撰癸未第三次花榜，评丽秋曰：“龙跳虎卧，莺娇蝶芳。”此八字，自谓能尽其妙。赠以七律一章： 
　　水样温柔记弱龄，亦能狡桧亦娉婷。 
　　金樽酒满常延月，碧汉槎通早渡星。 
　　顾影自怜垂柳舞，伤春愁损瘗花铭。 
　　蝶莺龙虎真奇论，谁向无形证有形？ 
　　安义郭春元。春元字梅仙，顺天人。白晳善歌，当壬癸间，与王畹云、裘英华辈齐名。今畹云久以病废，梅花英华亦罕登氍毹奏技，一刹那间，人事屡变，不能不动盛衰之感也。赠以二绝： 
　　巾扇风流又此时，华灯明月照相思。 
　　难忘十五盈盈候，高唱黄河远上词。 

　　王生抑塞今何处，剩我凄吟感旧篇。 
　　俊骨由来易摧折，愿君珍重惜华年。 
　　春馥陆华云。华云小名善儿，吴人。与锡庆陆小芬为昆弟。癸未武榜第三，葹心小禅室主所定也。性情温厚，曲艺亦工，时誉颇以为重。美人迟暮，今尚居弟子之班，正与偃蹇名场者同其郁结矣。赠以四绝句： 
　　我曾龀岁识芳名，想见车前掷果迎。 
　　今日因君感憔悴，文章尤命竟难更。 

　　樱桃花底坐缄愁，心事凭谁问蹇修。 
　　笑指寻常梁上燕，衔泥容易近朱楼。 

　　两字依人是网罗，蛾眉谣诼古来多。 
　　相如也有挥金愿，奈此成都四壁何。 

　　月子团圞自有时，莫因愁绪损芳姿。 
　　玲珑帘外看秋水，除却同心更孰知。 
　　以上九人，是为续编。 

　　瑶台小咏（下） 
　　朱素云名沄。岁己丑，重见于京师。时刚脱籍，身世之感，有不能自遣者，神闲意瘁，言愁始欲愁矣。为赋《浣溪纱》词赠之： 
　　生本华严十种仙，茫茫抱月又飘烟。最无聊赖是情天。　　应有雄心偿怨抑，已成瘦骨奈愁煎？愿君珍重过韶年。 
　　郑杏衫，名瀚云。杏衫今年十四，高情朗韵，有薛车子之声；慧舌灵心，擅黄磻绰之辩。京洛雅材，此其冠矣。赠以七律： 
　　炼尽精华有此人，休言造物赋才贫。 
　　豪情欲暖三冬日，妙语能生四海春。 
　　似尔英名驰绮岁，惊人余技动梁尘。 
　　不知挟策纷纷者，可有衣冠得比伦？ 
　　云和姚丽蕖。丽蕖字芙初，小名元儿，天津人。性情闲婉，每会饮，拇战甚豪，有力敌万夫之概。赠以二绝： 
　　依约湘君旧姓姚，手扶灵气下丹霄。 
　　众中不敢多言说，才着秋波意也消。 

　　美人如剑气如虹，入座泱泱赋大风。 
　　拇战直赢三百盏，漫言优孟不英雄。 
　　梅肖芬凌云。三年不见，肖芬貌益丰硕，虽时赴歌场奏技，而儒气且益深，言动雅则，令人可观而不可狎，吾目中所见无第二人也。赠以二绝： 
　　儒行何妨以墨名，彼苍原未限豪英。 
　　妍姿冶骨从夸艳，谁似梅郎水样清。 

　　黄金台圯已多时，侥幸人间国士知。 
　　我向风尘求骏骨，欲烦高唱籋云词。 
　　德厚朱桂秋。桂秋小名八子，吴人，朱莲芬之子。艺工齿稚，歌声遏云，其安雅之度，异乎以姚冶为入时者。赠以五律一首： 
　　裘冶非无子，东南固有人。 
　　伟哉天地力，钟毓到伶伦。 
　　筵月频相照，园花取次新。 
　　元音终不沫，记取绮年身。 
　　韵春主人孙梅云。癸未识梅云，因自号叆叇居士，盖取云为偏旁也。己丑入都，颇闻孙氏诸宾，有大相错迕者，而不详所以致此之由。已而相遇且日疏，益莫可究诘。或谓有物焉间之，在梅云亦不能自主。其然与否，吾不敢知。然而婉娩之容，便慧之性，当世终无以过之也。复为二诗以续前咏： 
　　东鲽西鹣眷此生，苦抛心力误多情。 
　　恩山怨海须臾事，毕竟谁赢薄幸名。 

　　词令风华四座倾，燕兰谱里魏长生。 
　　相逢未恨相知晚，我亦曾聆唱渭城。 
　　馥云主人陈秦云。秦云事母甚孝，与人酬酢，无贫富之见，恒十余年不衰。昔睹其人，今知其行，赋以补前诗之未备： 
　　陈郎煦煦得春气，天性尤征孺慕时。 
　　独以艰难谋菽水，不徒游冶恋花枝。 

　　眼前富贵浑闲事，心上温黁有故知。 
　　闻说玉台新下聘，好凭双笑慰乌慈。 
　　韵秀郑二奎。二奎字盼仙，丽芬之弟也。姿神妍逸，某太史以状元目之，声誉遂满日下。赠以二绝： 
　　费尽燕支画牡丹，何如本色任人看。 
　　花王自有真风格，只是人间品藻难。 

　　略似韶年郑丽芬，心香意蕊共氤氲。 
　　相逢为诵令原句，知有寒温系雁群。 
　　复春主人陆华云。丙戌赋华云诗，颇以未脱樊笼为恨，今兹重见，已立家室，声誉亦鼎鼎，乃知蠖屈之士，毋甘自菲薄为也。赠以二绝： 
　　竟有英雄自立时，当年深慨美人知。 
　　因君转悟穷通理，不向人间赋感知。 

　　豪饮狂歌得几人，相逢落落健儿身。 
　　却怜绮席难回避，犹自香车碾细尘。 
　　云和张春生。春生字荔衫，顺天人。娴雅能歌，专习昆曲，独冠一时，己丑文榜第二。赠以二绝： 
　　今日花丛谁俊物，吾犹属目二三人。 
　　风流尽说张公子，罗绮天然娇好春。 

　　宝兰韵秀琐儿歌，才上毹氍奏采多。 
　　雅曲自希空独抱，更无人赏待如何？ 
　　王蓉字畹云，苏州人。色艺冠其曹。为王桂芬之子。桂芬以艺名海上，垂三十年，尚未退老。而畹云近以杨月楼为师，其名益噪。顾其隶三庆部为优，非其本志，只以家贫亲老，不得已而出此。其性贞介绝俗，常怀以色事人之恨。后忽患痘毁容，殆夭之有以全之也。继而暗不能歌，依某伶以活。名优下梢如是，可慨也夫！ 
　　顾玉仙自号怀玉山人，自言与叆叇轩主为文字交。酷嗜书画，每见必论及之。告以作书须先从事隶楷，因示以法，且戒以勿习院体书。又爱写兰，乃倩姜子宜轩为写兰谱一册。旅中馈遗，自楮墨管城子外，无他物也。赠以七律二章： 
　　澄怀如水意如云，文字缘深我共君。 
　　柿叶写书芟伪体，蕙兰留影挹清芬。 
　　磨人未可兼金惜，透纸须同运甓勤。 
　　他日艺林驰俊誉，料应次第策殊勋。 
</div>
    <div class="pagination">
<a href="香艳丛书_page270.html">上一页</a><span>...</span><a href="香艳丛书_page266.html">266</a><a href="香艳丛书_page267.html">267</a><a href="香艳丛书_page268.html">268</a><a href="香艳丛书_page269.html">269</a><a href="香艳丛书_page270.html">270</a><span class="current-page">271</span><a href="香艳丛书_page272.html">272</a><a href="香艳丛书_page273.html">273</a><a href="香艳丛书_page274.html">274</a><a href="香艳丛书_page275.html">275</a><a href="香艳丛书_page276.html">276</a><span>...</span><a href="香艳丛书_page272.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
