<!DOCTYPE html>
<html>
 <head>
  <meta charset="utf-8"/>
  <title>
   文选 - 第 40 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选 - 第 40 页/共 102 页
  </h1>
  <div class="content">
   或竦踊剽急　袁本、茶陵本云「剽」善作「彯」。案：此尤改之，亦以五臣乱善也。
　　注「吕氏春秋曰伶伦制十二筩」　袁本、茶陵本无此十一字。
　　注「虚满谓随气虚满也」　袁本、茶陵本无此八字。
　　注「憀亮」下至「犹豫也」　袁本、茶陵本无此二十一字。案：此盖音与增多间杂者。
　　注「古咄喑歌曰」　何校「喑」改「唶」，陈同，是也。各本皆讹。
　　宛其落矣茶陵本云五臣作「落」。袁本云善作「死」。案：此尤改也。
　　夫其凄戾辛酸　袁本、茶陵本「戾」作「唳」。案：此尤改。
　　注「声大貌」　袁本、茶陵本无此三字。
　　注「声长貌」下至「下深也」　袁本、茶陵本此十字作「声大且长貌」五字。
　　注「汉书音义」下至「曰酣」　袁本、茶陵本无此十三字。
　　注「郑玄曰阕终也」　袁本、茶陵本无此六字。
　　注「弦谓琴瑟也」　袁本、茶陵本无此五字。
　　注「广雅曰长琴」下至「六七孔也」　袁本、茶陵本无此一百十八字。
　　披黄包以授甘　袁本、茶陵本「包」作「苞」，注同。案：此尤改。
　　注「说文曰缥」下至「大禺切」　袁本、茶陵本此十七字作「缥绿色也瓷瓶也」七字。
　　注「齐公之情」　案：「情」当作「清」。各本皆讹。
　　注「吴录」下至「以为酒有名」　袁本、茶陵本无此十四字。
　　注「蓬勃泰出貌」　袁本、茶陵本「泰」作「气」。
　　注「郑玄」下至「不过羽」　袁本、茶陵本无此十四字。
　　注「舜乐曰大韶」　袁本、茶陵本「大」作「箫」。
　　注「限一齐楚」　袁本、茶陵本「限」作「混」。
　　注「昭公二十九年」　袁本、茶陵本无此六字。
　　注「鲁人为奏四代乐」　袁本、茶陵本无此七字。
　　注「凡人迩近者」下至「不携离之音」　袁本、茶陵本无此三十八字。
　　注「言众若林能总之」　袁本、茶陵本无此七字。
　　啸赋郑玄毛诗笺曰：啸，蹙口而出声也。籀文为，在欠部。毛诗曰：其啸也歌。
　　成公子安臧荣绪晋书曰：成公绥，字子安，东郡人也。少有俊才，辞赋壮丽。征为博士，历中书郎。
　　逸羣公子，体奇好异。傲世忘荣，绝弃人事。文子曰：傲世贱物，不污于俗。汉书曰：张良愿弃人间事，欲从赤松子游。睎高慕古，长想远思。谢承后汉书曰：陈谦睎高视远，清举矫俗。冯衍显志赋曰：独耿介而慕古。舞赋曰：远思长想。将登箕山以抗节，浮沧海以游志。箕山，已见上文。论语，子曰：道不行，乘桴浮于海，从我者其由欤。于是延友生，集同好。尚书序曰：与我同好。精性命之至机，研道德之玄奥。周易曰：干道变化，各正性命。管子曰：虚无无形谓之道，化育万物谓之德。应德琏驰射赋曰：穷百氏之玄奥。愍流俗之未悟，独超然而先觉。礼记曰：不从流俗。老子曰：虽有荣观，燕处超然。孟子，伊尹曰：天生斯民，使先知觉后知，使先觉觉后觉也。狭世路之阨僻，仰天衢而高蹈。史记曰：不从流俗，王之阨僻。羽猎赋曰：狭三王之阨僻。孔融荐祢衡表曰：龙跃天衢。左氏传，齐人歌曰：鲁人之皋，使我高蹈。邈姱俗而遗身，乃慷慨而长啸。琴赋曰：弃事遗身。遗身谓其身事。楚辞曰：临深水而长啸。
　　于时曜灵俄景，流光蒙汜。广雅曰：耀灵，日也。俄，邪也。归田赋曰：于时曜灵俄景。楚辞曰：出自汤谷，次于蒙汜。淮南子，蒙汜，日所入处。逍遥携手，踟跦步趾。广雅曰：蹢，跢跦也。跢跦与踟古字通。左氏传，蒍启强谓鲁侯曰：今君若步玉趾。发妙声于丹唇，激哀音于皓齿。神女赋曰：朱唇的其若丹。楚辞曰：美人皓齿嫮以姱。响抑扬而潜转，气冲郁而熛起。言声在喉中而转，故曰潜也。熛起，言疾。字林曰：熛，飞火也。协黄宫于清角，杂商羽于流征。黄宫，谓黄锺宫声。清角，已见上文。宋玉笛赋曰：吟清商，追流征。飘游云于泰清，集长风乎万里。言所感幽深，有同龙虎。圣主得贤臣颂曰：虎啸而风洌，龙兴而致云。泰清，天也。鹖冠子曰：上及泰清，下及泰宁。曲既终而响绝，遗余玩而未已。良自然之至音，非丝竹之所拟。是故声不假器，用不借物。近取诸身，役心御气。周易曰：近取诸身。动唇有曲，发口成音。触类感物，因歌随吟。大而不洿，细而不沈。洿，漫也。琴道曰：大声不震哗而流漫，细声不湮灭而不闻。清激切于竽笙，优润和于瑟琴。玄妙足以通神悟灵，精微足以穷幽测深。老子曰：玄之又玄，众妙之门。礼记曰：夫礼乐通乎鬼神，穷高远而测深厚。精微，已见上文。收激楚之哀荒，节北里之奢淫。楚辞曰：宫庭震惊发激楚。王逸曰：激楚，清声也。史记曰：纣使师涓作淫声，北里之舞，靡靡之乐。济洪灾于炎旱，反亢阳于重阴。言有洪水之灾，济之以炎旱；有亢阳之灾，反之于重阴。说苑曰：汤时大旱七年，煎沙烂石。灵宝经曰：禅黎世界，坠王有女，字姓音。生仍不言。年至四岁，王之，乃弃女于南浮桑之阿，空山之中。女无粮，常日咽气，引月服精，自然充饱。忽与神人会于丹陵之舍，柏林之下。姓音右手题赤石之上。语姓音：汝虽不能言，可忆此文也。遣朱宫灵童，下教姓音治灾之术，授其采书八字之音，于是能言。于山出，还在国中。国中大枯旱，地下生火，人民焦燎，死者过半。穿地取水，百丈无泉。王悕惧，女显其真，为王仰啸，天降洪水至十丈。于是化形隐景而去。唱引万变，曲用无方。郑玄论语注曰：方，常也。和乐怡怿，悲伤摧藏。摧藏，自抑挫之貌。言悲伤能挫于人。琴操，王昭君歌曰：离宫绝旷，身体摧藏。时幽散而将绝，中矫厉而慨慷。矫，举也。徐婉约而优游，纷繁骛而激扬。情既思而能反，心虽哀而不伤。毛诗序曰：关雎哀而不伤。总八音之至和，固极乐而无荒。毛诗曰：好乐无荒。
　　若乃登高台以临远，披文轩而骋望。新语曰：高台百仞，文轩雕窗。楚辞曰：白苹兮骋望。喟仰抃而抗首，嘈长引而憀亮。憀亮，已见上文。或舒肆而自反，或徘徊而复放。孔安国尚书传曰：肆，缓也。或冉弱而柔挠，或澎濞而奔壮。说文曰：冉弱，长貌。上林赋曰：柔挠嫚嫚。横郁鸣而滔涸，冽飘眇而清昶。滔涸，如水之滔漫或竭涸也。飘眇，声清长貌。眇，他鸟切。尔雅曰：涸，竭也。字林曰：冽，寒貌。逸气奋涌，缤纷交错。列列飙扬，啾啾响作。奏胡马之长思，向寒风乎北朔。古诗曰：胡马思北风。又似鸿鴈之将鶵，羣鸣号乎沙漠。似鴈之音，已见琴赋。字林曰：鸣，声也。大曰鸿，小曰鴈。武帝元朔六年，卫青将六将军绝幕。应劭曰：幕，匈奴之南界。傅瓒，沙土曰幕。今案：决幕漫也。西域传曰：难睨国以银为钱，文为骑马，幕为人面。如淳曰：幕，音漫。韦昭曰：幕，钱背也。然则漫、幕同义。古诗曰：此匈奴中沙漫地也，崔浩谓之河底。故李陵歌曰：径万里兮度沙漠，是也。犹今人呼帐幔亦曰幕。可依字读义无爽。今书或作漠，音训同。说文曰：漠，北方流沙。故能因形创声，随事造曲。应物无穷，机发响速。怫郁冲流，参谭云属。怫，扶勿切。淮南子曰：通古之风气，以贯谭万物之理。谭，犹着也。参谭，不绝。又曰：龙举而景云属。若离若合，将绝复续。飞廉鼓于幽隧，猛虎应于中谷。楚辞曰：后飞廉使奔属。王逸曰：飞廉，风伯也。毛诗曰：大风有隧。春秋元命苞曰：猛虎啸，谷风起，类相动也。南箕动于穹苍，清飙振乎乔木。毛诗曰：维南有箕。春秋纬曰：月失其行，离于箕者，风。尔雅曰：穹苍，苍天也。毛诗曰：南有乔木。散滞积而播扬，荡埃蔼之溷浊。国语，泠州鸠曰：太蔟所以金奏赞阳出滞也。姑洗所以修絜百物，考神纳宾。郑玄仪礼注曰：播，散也。风赋曰：骇溷浊，扬腐余。说文曰：溷，乱也。变阴阳之至和，移淫风之秽俗。礼记曰：夫礼乐行乎阴阳。又曰：移风易俗。郑玄曰：乐用之则正人，和阴阳。
　　若乃游崇岗，陵景山。临岩侧，望流川。坐盘石，漱清泉。景山，大山也。声类曰：盘，大石也。说文曰：漱，荡口也。藉皋兰之猗靡，荫修竹之蝉蜎。楚辞曰：皋兰被径斯路渐。猗靡，随风之貌。楚辞曰：●娟之修竹。枚乘兔园赋曰：修竹檀栾。乃吟咏而发散，声骆驿而响连。骆驿，不绝貌。舒蓄思之悱愤，奋久结之缠绵。论语，子曰：不愤不启，不悱不发。字书曰：悱，心诵也，芳匪切。缠绵，已见上注。心涤荡而无累，志离俗而飘然。庄子曰：圣人无天灾，无物累。淮南子曰：单豹背世离俗。
　　若夫假象金革，拟则陶匏。孔安国尚书传曰：象，法也。礼记曰：器用陶匏，尚礼然也。众声繁奏，若笳若箫。磞硠震隐，訇礚嘈。字林曰：礚，大声也。磞，芳宏切。硠，音郎。，音劳。嘈，音曹。发征则隆冬熙蒸，骋羽则严霜夏凋。动商则秋霖春降，奏角则谷风鸣条。列子曰：郑师文学琴于师襄。师襄曰：子之琴何如？师文曰：请尝试之。于是当春而叩商弦，以召南吕，凉风总至，草木成实；及秋而叩角弦，以激夹锺，温风徐回，草木发荣；当夏而叩羽弦，以召黄锺，霜雪交下，川池暴冱；及冬而叩征弦，以激蕤宾，阳光炽烈，坚冰立散。师襄曰：虽师旷之清角，邹衍之吹律，无以加之。张湛曰：商，金音，属秋。南吕，八月律。角，木音，属春。夹锺，二月律。羽，水音，属冬。黄锺，十一月律。征，火音，属夏。蕤宾，五月律。郑玄礼记注曰：喜，蒸也。声类曰：喜，熙字。音均不恒，曲无定制。均，古韵字也。鹖冠子曰：五声不同均，然其可喜一也。晋灼子虚赋注曰：文章假借，可以协韵。均与韵同。行而不流，止而不滞。已见上文。随口吻而发扬，假芳气而远逝。音要妙而流响，声激嚁而清厉。激嚁，清疾貌。嚁，音翟。信自然之极丽，羌殊尤而绝世。杜预左氏传注曰：尤，异也。越韶夏与咸池，何徒取异乎郑卫。乐动声仪曰：黄帝乐曰咸池。韶、夏、郑、卫，已见上文。
　　于时绵驹结舌而丧精，王豹杜口而失色。孟子曰：王豹处淇而善讴，绵驹处唐而齐右善歌。言二人以歌讴化齐、卫之国。邓析子曰：左右结舌。西京赋曰：丧精亡魄。汉书，邓公曰：内杜忠臣之口。庄子曰：见夫子之失色。虞公辍声而止歌，宁子检手而叹息。晏子春秋：虞公善歌，以新声惑景公。晏子退朝而拘之。汉兴，又有虞公，卽刘向别录曰：有人歌赋楚，汉兴以来，善雅歌者，鲁人虞公，发声清哀，远动梁尘。其世学者莫能及。淮南子曰：宁戚欲干齐桓公，穷困无以自达。于是为商于齐，宿于郭门之外。桓公郊迎，闭门辟住车，爝火甚盛，从者甚众。戚饭牛车下，望桓公而悲，击牛角，而疾商歌曲。宁戚，卫人。商金声清，故以为曲。歌曰：出东门兮厉石班，上有松柏兮青且兰。布衣兮缊缕，时不遇兮尧、舜。牛兮努力食细草。大臣在尔侧，吾当与尔适楚国。应劭曰：齐桓夜迎客，宁戚疾击其角，商歌曰：南山嵳峩白石烂，生不遭尧与舜禅，短布单衣适至骭。从昏饭牛薄夜半，长夜瞑瞑何时旦。七略曰：汉兴，善歌者鲁人虞公，发声动梁上尘。吕氏春秋曰：宁戚至齐，暮宿于郭门之外。桓公郊迎客，夜至关门。宁戚饭牛，望桓公而悲，击牛角疾歌。桓公闻之：歌者非常人也。命后车载之。史记，春申君曰：秦、楚临韩，韩必敛手。锺期弃琴而改听，孔父忘味而不食。论语曰：子在齐闻韶，三月不知肉味。孔安国曰：不图于韶乐之至于斯。周生烈曰：孔子在齐，闻韶乐之盛，故忽忘肉味。王肃曰：不图作韶乐之至于此。此，齐也。百兽率舞而抃足，凤皇来仪而拊翼。尚书，夔曰：于予击石拊石，百兽率舞，箫韶九成，凤皇来仪。孔安国曰：雄曰凤，雌曰皇，灵鸟也。仪，有容仪也。备乐九奏而致凤皇也。乃知长啸之奇妙，盖亦音声之至极。晋书，阮籍，字嗣宗，陈留尉氏人。容貌瓌杰，志气宏放，尤好庄、老，嗜酒能啸。籍尝于苏门山遇孙登，与商略终古，栖神道气之术，登皆不应，籍因长啸而退至于半岭，闻有声若鸾凤之音，响乎岩谷，乃登之啸也。
　　文选考异
　　啸赋注「籀文」下至「其啸也歌」　袁本、茶陵本无此十四字。
　　注「从我者其由欤」　袁本、茶陵本无此六字。
　　注「史记曰不从流俗王之阨僻」　袁本、茶陵本无此十一字。
　　注「遗身谓其身事」　袁本、茶陵本无此六字。
　　注「广雅曰」下至「邪也」　袁本、茶陵本无此十字。
　　注「淮南子蒙汜日所入处」　袁本、茶陵本无此九字。
　　注「蒍启强」　茶陵本「蒍」作「薳」，「强」作「疆」，是也。袁本误与此同。
　　注「言声在喉中而转故曰潜也」　袁本、茶陵本无此十一字。
　　注「字林曰熛飞火也」　袁本、茶陵本无此七字。
　　注「黄宫谓黄锺宫声」　袁本、茶陵本无此七字。
　　注「说苑曰汤时」下至「于是化形隐景而去」　袁本、茶陵本无此一百八十六字。
　　注「言悲伤能挫于人」　袁本、茶陵本无此七字。
　　冽飘眇而清昶　袁本、茶陵本「飘眇」作「缭眺」，注同。案：晋书作「缭眺」，尤改恐误。
　　注「尔雅曰」下至「寒貌」　袁本、茶陵本无此十二字。
　　注「字林曰鸣」下至「音训同」　袁本、茶陵本无此一百四十字。
　　注「通古之风气」下至「又曰」　袁本、茶陵本无此二十二字。
　　荡埃蔼之溷浊　袁本、茶陵本「荡」作「流」，「蔼」作「霭」。案：晋书作「荡」字、「霭」字，未审善果何作？
　　注「姑洗」下至「考神纳宾」　袁本、茶陵本无此十二字。
　　注「说文曰溷乱也」　袁本、茶陵本无此六字。
　　注「乐用之则正人」　袁本、茶陵本无「之」字。案：乐记注无「之」字，「人」下有「理」字。各本皆脱。
　　注「景山大山也」　袁本、茶陵本无此五字。
　　注「字书曰悱心诵也」　袁本、茶陵本无此七字。
　　訇礚嘈　袁本、茶陵本「」善作「」。案：「」不可通，二本所见非也。晋书亦是「」。
　　注「字林曰礚大声也」　袁本、茶陵本「字林曰礚」四字作「皆」。
　　音均不恒曲无定制　袁本、茶陵本云善无「恒」字，有二「曲」字。案：二本所见不可通，非也。晋书亦有「恒」，不重「曲」。
　　注「清疾貌」　袁本、茶陵本无「清」字。
　　注「孟子曰」下至「化齐卫之国」　袁本此三十字作「绵驹王豹已见上文」八字，最是。茶陵本复出，与此异，亦非。
　　注「晏子春秋虞公」下至「长夜瞑瞑何时旦」　袁本、茶陵本无此二百四十一字。案：凡若此者，复杂已甚，增多之非，固不难辨耳。
　　注「韩必敛手」　袁本、茶陵本「敛」作「检」。案：今春申君传作「敛」，盖善所据作「检」也。「检」、「敛」古字通。
　　注「孔安国曰」下至「此齐也」　袁本、茶陵本无此四十六字。
　　注「孔安国曰」下至「而致凤皇也」　袁本、茶陵本无此二十七字。
　　注「晋书阮籍」下至「乃登之啸也」　袁本、茶陵本无此七十九字。
　　
　　文选卷第十九
　　　情易曰：利贞者，性情也。性者，本质也；情者，外染也。色之别名，事于最末，故居于癸。
　　高唐赋幷序　汉书注曰：云梦中高唐之台。此赋盖假设其事，风谏淫惑也。
　　宋　玉
　　昔者楚襄王与宋玉游于云梦之台，史记曰：楚怀王薨，太子横立，为顷襄王。汉书音义，张揖曰：云梦，楚薮也，在南郡华容县，其中有台馆。望高唐之观。其上独有云气，崪兮直上，忽兮改容，须臾之间，变化无穷。尔雅曰：崪者，厜。注谓山峯头巉岩然。言云气形似于山。王问玉曰：「此何气也？」玉对曰：「所谓朝云者也。」王曰：「何谓朝云？」玉曰：「昔者先王尝游高唐，怠而昼寝，郑玄曰：寝，卧息也。梦见一妇人曰：『妾巫山之女也，襄阳耆旧传曰：赤帝女曰姚姬，未行而卒，葬于巫山之阳，故曰巫山之女。楚怀王游于高唐，昼寝，梦见与神遇，自称是巫山之女。王因幸之。遂为置观于巫山之南，号为朝云。后至襄王时复游高唐。为高唐之客。自言为高唐之客。闻君游高唐，愿荐枕席。』荐，进也。欲亲进于枕席，求亲昵之意也。王因幸之。去而辞曰：『妾在巫山之阳，高丘之阻，山南曰阳，土高曰丘。汉书注曰：巫山在南郡巫县。阻，险也。旦为朝云，暮为行雨。朝云、行雨，神女之美也。朝朝暮暮，阳台之下。』旦朝视之如言。故为立庙，号曰『朝云』。」王曰：「朝云始出，状若何也？」玉对曰：「其始出也，●兮若松榯。●，茂貌，如曋●也，徒对切。榯，直竖貌，音时。其少进也，晣兮若姣姬。扬袂鄣日，而望所思。晣，昭晣，谓有光明美色。扬袂，举袖也。如美人之举袖，望所思也。忽兮改容，偈兮若驾驷马，建羽旗。韩诗曰：偈，桀侹也，疾驱貌。周礼曰：析羽为旍。谓破五色鸟羽为之也。言气变改或如驾马建旗也。建，立也。偈，居竭切。湫兮如风，凄兮如雨。风止雨霁，云无处所。」湫兮，凉貌。诗曰：风雨凄凄。尔雅曰：济谓之霁。郭璞注曰：今南阳人呼雨止为霁，音荠。王曰：「寡人方今可以游乎？」玉曰：「可。」方今，犹正今也。广雅曰：方，正也。王曰：「其何如矣？」玉曰：「高矣显矣，临望远矣！广矣普矣，万物祖矣！广，间也。普，徧也。祖，始也。言万物皆祖宗生此土，为万物神灵之祖，最有异也。上属于天，下见于渊，珍怪奇伟，不可称论。」王曰：「试为寡人赋之。」玉曰：「唯唯。」礼记曰：父召无诺，先生召无诺，唯而起。郑玄曰：应唯恭于诺也。皇曰：唯谓今之尔，是也。
　　惟高唐之大体兮，殊无物类之可仪比。巫山赫其无畴兮，道互折而曾累。言殊异于常，无物可仪比。比，类也。赫然，盛貌。道路交互曲折。曾，重也。谓横斜而上。登巉岩而下望兮，巉岩，石势，不生草木。临大阺之水。说文曰：秦谓陵阪曰阺，丁兮切。周礼曰：以潴畜水。字林曰：，积也，与畜同，抽六切。遇天雨之新霁兮，观百谷之俱集。濞汹汹其无声兮，溃淡淡而并入。百谷者，众谷杂水集至山之下。字林曰：濞，水暴至声也。说文曰：汹汹，涌也，谓水波腾貌。汹，诩巩切。溃，水相交过也。淡，以冉切，安流平满貌。滂洋洋而四施兮，蓊湛湛而弗止。长风至而波起兮，若丽山之孤亩。蓊然，聚貌。湛湛，深貌。弗止，谓不常静或行。郭象庄子注曰：丽，着也。尔雅曰：如亩亩丘。郭璞曰：丘有陇界如田亩。素问：歧伯对黄帝曰：卒风暴雨，风吹水势，波落而陇起。言风吹水势，浪文如孤垄之附山。势薄岸而相击兮，隘交引而却会。广雅曰：隘，陿也。言水之势，既薄岸而相激，至迫隘之处，其流交引而却相会。谓水口急陿，不得前进，则却退，复会于上流之中止。崪中怒而特高兮，若浮海而望碣石。崪，聚也。谓两浪相合聚而中高也。言水怒浪如海边之望碣石。孔安国注尚书曰：碣石，海畔山也。砾磥磥而相摩兮，巆震天之礚礚。相摩，言水急石流，自相摩砺，声动彻天。说文曰：砾，小石也。磥磥，众石貌。巆，声也，火宏切。字林曰：礚，大声也。巨石溺溺之瀺灂兮，沫潼潼而高厉。巨石，大石也。溺溺，没也。瀺灂，石在水中出没之貌。沫，水高低貌。潼潼，高貌。厉，起也。埤苍曰：瀺灂，水流声貌。水澹澹而盘纡兮，洪波淫淫之溶●。说文曰：澹澹，水摇也。纡，回也。淫淫，去远貌。溶●，犹荡动也，音容裔。奔扬踊而相击兮，云兴声之霈霈。言水之奔扬踊起而相击，其状若云，又兴声霈霈然。上林赋曰：穹隆云桡，义出于此。纂文曰：云若大波。霈，浦大切。猛兽惊而跳骇兮，妄奔走而驰迈。虎豹豺兕，失气恐喙。雕鹗鹰鹞，飞扬伏窜，妄，谓不觉东西漫走。窜，走也。说文曰：鹞，鸷鸟也，与照切。字林曰：窜，逃也，七外切。非关协韵。一音七玩切。股战胁息，安敢妄挚。股战，犹股栗也。胁息，犹翕息也。
　　于是水虫尽暴，乘渚之阳。水虫，鱼之属，惊而陆处。方言曰：晒，暴也，蒲卜切。巫山所临之渚，阳，水北也，暖故鱼游焉。鼋鼍鳣鲔，交积纵横。振鳞奋翼，蜲蜲蜿蜿。中阪遥望，谓张其鳞甲。翼，鱼腮边两鬣也。蜲蜲蜿蜿，龙蛇之貌。上言水中虫尽暴，总色说之。中，阪之中，犹未至山顶。蜲，于危切。蜿，于袁切。玄木冬荣。煌煌荧荧，夺人目精。烂兮若列星，曾不可殚形。榛林郁盛，葩华覆盖。双椅垂房，纠枝还会。煌煌荧荧，草木花光也。榛林，栗林也。葩，花。栗花长与叶间生，自相覆盖也。双椅，椅，桐属也。垂房，花作房生也。房，椅实也。还会，交相也。纠枝，枝曲下垂也。毛诗曰：其桐其椅。注：椅，梧属。尔雅曰：下句曰纠。徙靡澹淡，随波闇蔼。徙靡，言枝往来靡靡然。澹淡，水波小文也。闇蔼者，言木荫水波，闇蔼然也。东西施翼，猗狔丰沛。东西施翼者，谓树枝四向施布，如鸟翼然。言东西，则南北可知，其林木多也。猗狔，柔弱下垂貌。汉书，大人赋：猗狔以招摇。猗，于宜切。狔，于危切。绿叶紫裹，丹茎白蔕。裹，犹房也，古卧切。纤条悲鸣，声似竽籁。清浊相和，五变四会。左氏传，晏子曰：先王和五声也，清浊小大以相济也。吹小枝则声清，吹大枝则声浊。五变，五音皆变也。礼记曰：声相应故生变，变成方谓之音。四会，四悬俱会也。又云：与四夷之乐声相会也。感心动耳，回肠伤气。孤子寡妇，寒心酸鼻。言上诸声能回转人肠，伤断人气。礼记王制曰：小而无父谓之孤。寒心，谓战栗也。酸鼻，鼻辛酸泪欲出也。长吏隳官，贤士失志。尚书曰：股肱惰哉，万事隳哉。孔安国曰：隳，废也，许规切。失其本志，不知所为。愁思无已，叹息垂泪。
　　登高远望，使人心瘁。登高心瘁。此下谓至山上高处，未至观也。瘁，病也。盘岸巑岏，裖陈硙硙。王逸楚辞注曰：巑岏，山锐貌。裖，已见上林赋，音振。李奇曰：裖，整也。陈，列也。硙硙，高貌。方言曰：硙，坚也。盘石险峻，倾崎崖隤。埤苍曰：崎岖不安也。广雅曰：隤，坏也。说文曰：坠下也。岩岖参差，从横相追。势如相追。陬互横啎，背穴偃跖。广雅曰：陬，角也，侧沟切。啎，五故切。偃跖，言山石之形，背穴偃蹇，如有所蹈也。许慎淮南子注曰：跖，蹈也。啎，逆也。路有横石逆当其前。背，却也。穴，孔也。却又当山之孔穴。交加累积，重迭增益。交加者，言石相交加累其上，别有交加。石之势在巑岏●上，重益其高。状若砥柱，在巫山下。砥柱，山名，在水中如柱然。此●岸在巫山下者，似砥柱山然。仰视山颠，肃何千千，炫耀虹蜺。说文曰：俗，望山谷芊芊青也。千、芊古字通。言山高如虹蜺炫耀其上。俯视崝嵘，窐寥窈冥。广雅曰：崝嵘，深直貌。窐寥，空深貌。崝，士耕切。嵘，音宏。窐，苦交切。寥，音劳。不见其底，虚闻松声。言山下杳远不见，但空闻松声。倾岸洋洋，立而熊经。言岸既将倾，水流又迅，故立者恐惧而似熊经。倾岸之势，其水洋洋，避立之处，如熊之在树。久而不去，足尽汗出。谓倾岸之势，阻险之处，人所惧见，心自战惧，足下流汗而出也。悠悠忽忽，怊怅自失。悠悠，远貌。忽忽，迷貌。言人神悠悠然远，迷惑不知所断。楚辞曰：怊怅而自悲。王逸曰：怅，恨貌。怊，耻骄切。使人心动，无故自恐。动，惊也。言无有，故对此而惊恐。贲育之断，不能为勇。孟贲、夏育，决断之士，今见此崄阻，亦不能为勇也。断，丁乱切。卒愕异物，不知所出。卒，七忽切。尔雅曰：遌，见也，午故切。愕与遌同。言卒然复有惊愕之异物，从旁而出，不知所从来。縰縰莘莘，若生于鬼，若出于神。縰縰莘莘，众多之貌。说文曰：纚，冠织也。縰与纚同，所绮切。诗曰：鱼在在藻，有莘其尾。毛苌曰：莘，众多也。莘，所巾切，字或作兟，往来貌，若出于神。状似走兽，或象飞禽。谲诡奇伟，不可究陈。上至观侧，地盖底平。箕踵漫衍，芳草罗生。自此已前，并述山势也。杜预左氏传注曰：底，平也。箕踵，前阔后狭似箕。衍，平貌。言山势如簸箕之踵也。秋兰蕙，江离载菁。广雅曰：菁，华也。载，则也。青荃射干，揭车苞并。见本草。夜干，一名乌扇，今江东为乌莲，史记为射干。汉书音义曰：揭车，香草也。苞并，丛生也。薄草靡靡，联延夭夭。越香掩掩，靡靡，相依倚貌。夭夭，少长也。越香，言气发越。掩掩，同时发也。掩，同也。众雀嗷嗷。雌雄相失，哀鸣相号。雀，鸟之通称。毛诗曰：鸿鴈于飞，哀鸣嗷嗷。王雎鹂黄，正冥楚鸠。姊归思妇，垂鸡高巢。其鸣喈喈，尔雅曰：王雎。郭璞曰：鵰类。今江东通呼为鸮。诗云：鸟挚而有别者，一名王鵰。骊黄，郭璞曰：其色黧黑而黄，因名之。一曰鸧鹒。方言曰：或谓●黄为楚雀。广雅曰：楚鸠一名哔啁。尔雅曰：嶲周。郭璞曰：子嶲鸟出蜀中。或曰：卽子规，一名姊归。嶲，胡圭切。思妇，亦鸟名也。地理志曰：夷通乡北过仁里有观山，故老相传云：昔有妇登北山，绝望愁思而死，因以为名。垂鸡，未详。高巢，巢高也。当年遨游。一本云：子当千年万世。遨游，未详。更唱迭和，赴曲随流。赴曲者，鸟之哀鸣，有同歌曲，故言赴曲。随流者，随鸟类而成曲也。
　　有方之士，羡门高溪。史记曰：方士皆掩口。杜预左氏传注曰：方，法术也。史记曰：秦始皇使燕人卢生求羡门高誓。溪疑是誓字。汉书郊祀志曰：充尚、羡门高最后，皆燕人，为方令道，形辞销化玉。充尚、羡门高，二人。上成郁林，公乐聚谷。盖亦方士也。未详所见。又郁然仙人盛多如林木。公，共也。人在山上作巢。谷，食也。聚食于山阿。进纯牺，祷琁室。进，谓祭也。祷，祭也。尚书曰：神祇之牺牷牲用。孔安国曰：色纯曰牺。淮南子曰：昆仑之山，有倾宫琁室。高诱曰：以玉饰宫也。醮诸神，礼太一。醮，祭也，子肖切。史记曰：宜立太一，而上亲郊之。传祝已具，言辞已毕。王乃乘玉舆，驷仓螭。垂旒旌，斾合谐。紬大弦而雅声流，冽风过而增悲哀。传祝已具，神之语已具。言辞，卽祝所传辞也。毕，竟也。旒旌，谓建太常十二旒。雅声，正不淫邪。字林曰：冽，寒风也。紬，引也，音抽。于是调讴，令人惏悷憯凄，胁息增欷。并悲伤貌。胁息，缩气也。增，益也。惏，力甚切。悷，力计切。于是乃纵猎者，基趾如星。传言羽猎，衔枚无声。相传言语，徧告众士。汉书音义，李奇曰：羽林骑士。张晏曰：以应猎负羽。周礼：衔枚氏，军旅田役令。郑玄以为枚止言语嚣讙也。枚状如箸，横衔之。弓弩不发，罘不倾。涉漭漭，驰苹苹。漭漭，水广远貌。尔雅曰：苹，藾萧。郭璞曰：今藾蒿也，邪生亦可食。说文曰：苹苹，草貌，音平。飞鸟未及起，走兽未及发。何节奄忽，啼足洒血？何，问辞也。言何节奄忽之间，而兽之蹄足已皆洒血。节，所执之节也。举功先得，获车已实。
　　王将欲往见，必先斋戒，差时择日。毛苌诗传曰：差，择也。简舆玄服，建云斾，蜺为旌，翠为盖。冬王水，水色黑，故衣黑服。简，略也，省也。翠，翡翠也。以羽饰盖。风起雨止，千里而逝。盖发蒙，往自会。素问，黄帝曰：发蒙解惑，未足以论也。会，与神女相会。思万方，忧国害。开贤圣，辅不逮。开导贤圣，令其进仕，用其谋策，辅己不逮。此又陈谏于王也。九窍通郁，精神察滞。文子曰：九窍者，精神之户牖。气者，五藏之使候。吕氏春秋曰：凡人九窍五藏恶之精气郁。高诱曰：郁滞，不通也。延年益寿千万岁。
　　文选考异
　　情注「事于最末」　袁本、茶陵本「事于」作「于是」。何校改「于事」。
　　高唐赋注「汉书注曰」下至「风谏淫惑也」　袁本、茶陵本无此二十三字。
　　注「史记曰」下至「为顷襄王」　袁本、茶陵本无此十五字。
　　注「郑玄曰寝卧息也」　袁本、茶陵本无此七字。
　　为高唐之客及注「自言为高唐之客」　袁本无此正文五字、注七字。茶陵本有。案：此盖善有，五臣无，而失着校语者。
　　注「欲亲进于枕席」　袁本、茶陵本无「进」字。案：「亲」当作「进」。尤校改「亲」为「进」，因误两存耳。
　　注「如曋●也」　袁本、茶陵本无此四字。陈云「曋●」二字疑。今案：无四字是也。字书不见「曋●」。考五臣云「如松栽也」，或误入，但亦非「曋●」。袁、茶陵二本为不误。
　　注「韩诗曰」　何校「诗」下添「章句」二字，陈同。今案：此所脱无以订之。
　　注「偈桀侹也」　袁本此下有「居竭切」三字。案：是也。尤改入注末，作「偈居竭切」，非。茶陵本删去，益非。读者因是皆误连下文「疾驱貌」于此句，而不可通矣。
　　注「生此土」　袁本「生」下有「乎」字，是也。茶陵本无。又其下此注不完，皆非。
　　注「安流平满貌」　袁本、茶陵本无「安流」二字。
　　注「尔雅曰如亩亩丘郭璞曰丘有陇界如田亩」　袁本、茶陵本作「郭璞尔雅注曰有陇界如亩」十一字。
　　注「广雅曰隘陿也」　袁本、茶陵本无此六字。
　　注「谓水口急陿」下至「复会于上流之中止」　袁本、茶陵本无此二十字。
　　若浮海而望碣石　案：「碣」当断句，「会」、「碣」、「礚」、「厉」及以下皆相协，无容失其一韵，「石」字当属下句首。「石砾磥磥」二句，言小石也；「巨石溺溺」二句，言大石也。其善注则云「碣石者」，以「碣石」解正文之「碣」，非其读正文于「石」为句，必五臣不察，乃误分节如此，后善为所乱，而各本不着校语也。又五臣误改下文「磥磥」作「碨●」，由不知「磥磥」与「溺溺」相对为文，亦可证。
　　注「孔安国注尚书曰碣石海畔山也」　袁本作「碣石山名也已见上注」，是也。茶陵本全复出，皆非。
　　注「埤苍曰瀺灂水流声貌」　袁本、茶陵本无此九字。
　　注「字林曰窜逃也七外切非关协韵一音七玩切」　袁本、茶陵本无此十八字。案：袁、茶陵似非也。此卷善音，二本多所删去耳。
　　注「交相也」　案：「交相」当作「相交」。各本皆倒。
　　注「毛诗曰」下至「下句曰纠」　袁本、茶陵本无此十八字。
　　注「柔弱下垂貌」　袁本、茶陵本无「下垂」二字。
　　注「汉书大人赋猗狔以招摇」　袁本、茶陵本无此十字。
  </div>
  <div class="pagination">
   <a href="文选_page39.html">
    上一页
   </a>
   <span>
    ...
   </span>
   <a href="文选_page35.html">
    35
   </a>
   <a href="文选_page36.html">
    36
   </a>
   <a href="文选_page37.html">
    37
   </a>
   <a href="文选_page38.html">
    38
   </a>
   <a href="文选_page39.html">
    39
   </a>
   <span class="current-page">
    40
   </span>
   <a href="文选_page41.html">
    41
   </a>
   <a href="文选_page42.html">
    42
   </a>
   <a href="文选_page43.html">
    43
   </a>
   <a href="文选_page44.html">
    44
   </a>
   <a href="文选_page45.html">
    45
   </a>
   <span>
    ...
   </span>
   <a href="文选_page41.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
