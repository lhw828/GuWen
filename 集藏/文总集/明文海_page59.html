<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 59 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 59 页/共 134 页
  </h1>
  <div class="content">
   礼记盖古经师转相与撰次所闻或録旧礼或记变礼或兼记体履之务翼经者也岂七十子之徒若高堂生孟卿后苍之伦所记与汉初湮灭有间已渐出至元成而备传者至二百余篇信都戴徳删为八十五篇曰大戴礼九江守圣删四十九篇曰小戴礼弥约近奥而于经不伦今取诸记仪曲礼者各附本经后如编矣汉兴文皇帝感上世列爵分土建官任职之道略不槪见也命博士诸生各论次所闻为书曰王制制杂出夏殷与周礼不尽合而义相出入以近经又自有记故首王制列周礼六官后它二记中记古治天下国家之制度器数错出者为王制下附焉孔子语为邦曰行夏之时说者曰夏小正之属不必然也然而近之矣吕览十二月各有令时有秦令焉而古制以存盖秦令建亥而月令主夏时得孔子之意以其时秦未创制天下自恣睢也不韦独令诸儒生猎取前闻成书亦犹古制哉故次夏小正月令学记王世子记国家建学作人之法略具与周官司徒学正相表里记武王践阼若经解古学制在焉又次之乐经亡久矣河间献王所上古雅乐又废独刘子政所得二十三篇中十有一篇具存今乐记是也记通论礼乐之事又礼先乐后又次之百工之事至微末而道存考工记非冬官而固冬官属也则或冬官记也事理烂然精矣附焉他诸圣门与君大夫若门弟子纵言及于礼若统论三礼之事者类深奥有微言间乃纰缪记之者失之也然亦眇矣故首哀公问仲尼燕居闲居次之观上之叹本隂阳造化帝王因革之变鼎鼎轮轮矣曰礼运礼器即物有宜称言之也运行而无迹器成而有方运其防之通乎器其典常也故礼运礼器次之大戴盛徳篇他工记中语三礼错出者类附焉夫礼得之者昌失之者亡于观戒至逺也而莫亟于春秋檀弓诸记得礼之事失礼之祸与春秋互发又次之夫礼无不体也洋洋大哉乎圣门通论道徳仁孝政学之语何非礼也出二戴者博矣孝经经也孔曾之宗传在焉记之冠冕原本也故首孝经大戴记主言入官小戴儒行次之丧记缁衣中粹者入曲礼记余与五仪小辨用兵疵纇杂矣然古书今及见者甚眇何忍弃也与本命附焉家语故自为编以其记孔门答问及弟子行事与礼记相出入又附焉子曾子传大学古文最粹宋儒表章之而道尊其出檀弓曾子问者顾往往杂矣其粹者乃在大戴篇慤而深微而粹存之闇闇持之勿勿进之慥慥靡有息也又一言一药即厐义赘辞要无伤其大都故受之曾子终焉呜呼诗书礼经而下莫近于戴记类为编而三礼书大具失伦者咸各归其官世之君子得其所谓慤而深微而粹存之闇闇持之勿勿进之慥慥而靡有息者讲明而切究之则义之厐者防弗为精辞之赘者防弗为要礼教之明于天下也岂不昭于日星哉余不揣弇陋摅所见而序之愿以俟明哲者考镜得失而厘定焉
　　重刻伊洛渊源序【张元忭】
　　伊洛渊源前后二编盖考亭朱子与黄岩谢氏之所辑有宋诸大儒先生及其门人之嘉言善行畧备矣今太宰海丰杨公朝省而暮读之旣已独防于心又将重梓之以公诸四方之学者而属序于忭小子夫何知盖尝窃闻长者之余教矣夫道犹水也水必有源源未尝不一而其流之所之支分派别至不可究诘要之昼夜不舍而至于海则一而已矣何者源深而流长也儒者之于道有不原于心者非学也而禀有高下见有大小入有顿渐则亦安可彊而同哉要之不二其心而皆足以至于道亦一而已矣是编所载无论其门人即以诸大儒先生言之濂溪开其源者也二程得之于濂溪旣已衍而大之而伊川终不同于明道伊川之论横渠谓其得之考索非明睿所照其于康节则以为圣门之别派豫章延平并得之于山为程氏之适传明矣而考亭集诸儒之大成顾于师门主静求中之防自以为有所未契是诸先生所不同有如此者然此特其所禀所见所入之小有差别焉耳乃其精神心术之微本之以诚而守之以敬慥慥兢兢务去人欲而还天理则诸先生者其心同其道同宁有毫发之异乎是以表里洞然可以动天地质神前乎千百世而无疑后乎千百世而不坠所谓源深而流长者非欤若夫俗学与异端者流非不可矫饰惑于一时而要其心旣有愧于周孔则何怪乎其术易穷而其传易冺此亦潢污行潦之水乍盈而易涸者也然则学诸先生之学者可徒循其流而不遡其源哉抑忭又闻之大臣以道事君而冢宰埒于三公与有论道经邦之责夫道未有不须学以至者今太宰公孜孜问学潜心伊洛之奥且将率天下而诵法之是宜上赞一人下进退百官一出于道而无遗议也岂非斯世之幸斯道之幸欤忭何敢为佞焉
　　朱子摘编序【张元忭】
　　考亭朱子之学盖得之延年豫章以遡山而上接周程之绪其统系之相承若此其正也乃世之号为朱学者往往得其肤而未窥其髓是以驰骛于考索而不知吾心有不虑之知拘泥于格式而不知吾心有天然之则斯岂善学考亭者哉阳明先生首掲致良知之防以捄其弊而当时骤闻之者辄以其畔于考亭而攻之夫惟阳明亦有不自安者乃取考亭之书而检求之咀其华钩其辑为晩年定论自定论出而后考亭之学其精髓始透露于此其拳拳于培本原收放心居然延平之家法也而后考亭之学始为质之濂洛而无疑是阳明不惟不畔于考亭抑亦有功于考亭者也忭少也读大学格致章补则掩巻而思曰何哉无乃倒言之也乎无亦曰吾心之全体大用无不明而后庶物之表里精粗无不到乎果若所言何以为知本也稍长得大学古本读之而后知圣人之学固如是乎易简而无难也已又得定论读之而后知考亭之学其究竟固若此而传注所云乃其论之未定者也已又毎诵性理所载考亭诗则跃然曰此非定论之余响乎如曰识东风面闻夜半雷春水生而蒙冲自在风浪息而山树依然此非以神遇不以言解者乎顷邸舍多暇复取集中诸诗偕一二朋友徧阅之得其调之同者凡若干首类而録之曰悟后诗盖定论虽曰晩年犹有未必晚年之疑而是诗见于平时则皆到岸弃舟之句合书与诗观之而考亭之学益见其博大圆融洞朗无碍前陆后王气求声应无复异同之纷纷矣于是合二编而刻之曰朱子摘编而叙其始末如此呜呼道一而已矣学不防于一非学也是编也岂独三先生之学可防于一乎千古圣学之正传吾知其无三径矣虽谓之儒宗参同契可也
　　重刻诸儒语要序【高攀龙】
　　唐荆川先生辑诸儒语要十巻其六巻皆诸先生所自得语四巻则辨析同异而考亭之语为多吾友黄云翼读之而奋然起曰道在兹乎重刻于浙中而征言于不佞夫不佞乌知道窃以善观圣人之道者观其学善观圣人之学者观其教善观圣人之所言者观其所不言观圣人而后乃知诸先生也夫圣人之忧患天下后世逺矣故不难于自尽其心而难于尽众人之心不难于开一世人之心而难于稽万世人之心圣人知不学之害小而学术之害尢大不学之害害其身而学术之害害万世故能言而有所不敢言欲言而有所不敢尽钦钦然守先王之法文则先王之文礼则先王之礼圣人特示之博特示之约使万世之贤且智者有所裁而不敢恣其意愚不肖者有所循而得以殚其力如是而已矣夫道人所自道也譬之适长安者圣人第示以至之之途示以至之之具尔途不辨不可得而至用不具不可得而至及其至则长安自见不以言而见也后之教者不然每侈言长安而学者亦婉若身亲其地然而心游千里身不越跬步也彼其侈言长安者夫岂非身至之者乎以为言途与具非长安也乃不知徒言长安者之非真长安也夫然后知圣人之忧患天下后世之逺故于其所不言而知其所言也斯义也由孔子而来惟周程张朱五先生得之自五先生外诸先生各有独至而学圣人者必以五先生为其辨途之正其用之备也吾观圣人之教而知诸先生观诸先生之教而益知圣人甚哉教之闗万世生人命脉也是以圣人视如河堤蚁穴知其必决而慎之
　　阐幽録序【高攀龙】
　　我神祖御极四十八年而谴谪诸臣自万歴五年始于时江陵相不丧父丧诸臣以纲常大义诤杖者戍者编民者累累矣是后以国本以鑛税以去奸者发奸者以救言者荐言者推用言者相继谴几三百人迨遗诏録用无禄即世者且半即存者以酌量裁以冒滥厄不能十而二三何况没者忠魂烱烱浩气扬扬吾不知郁而为苦雨凄风抑激而为冬雷夏雪两间醇和剥之万端此固其一矣幸圣天子穆穆无奏不下贤宰相休休无善不庸南臯先生为阐幽疏者再太宰乃奏勳司案以廷杖狱死者为一等赠官予廕余为一等止赠官先以七十五人请将益搜其未尽者旋得俞防布海内使知为人臣抒忠诚于国屈于一时伸于万世弥久而光诸为奸利者赫奕旦夕耳呜呼此阐幽所以为人心虑至深逺以为无须汲汲者其度量相越何如哉夫邹先生固最先谴召用而复锢几四十年者吴赵沈艾诸君子相继没而先生岿然为鲁灵光天子用为御史大夫诸君子卒以先生阐天岂无意乎天之未定疾风迅霆日月晦防天之旣定水緑山青蜎蠕以宁昔屈子赋逺游欲长年以观旣定之天而忠臣义士顑颔没世者常以年嵗之不延悲夫然犹被三朝宠锡际一时明良而及兹典未为不幸也元相前则南昌刘公名一燝今则福清叶公名向高太宰则泾阳张公名问达少宰则定逺盛公名以防稽王公名舜鼎勳司则奉化戴公名澳后之览者考镜焉
　　无锡县学笔记序【高攀龙】
　　何以使天下治曰人才何以育才曰庠序之教何以使庠序之教天下奉之若蓍蔡循循焉向于道也曰在是非着而劝惩者深古者令民五家为比其教始于比长闾胥聚众读法书其敬敏任恤而掌其比挞罚之事盖已昭然导之向矣至于州长以嵗时考其徳行道艺而劝之纠其过恶而戒之行成而后卿大夫以登于王盖劝戒森严故民听不惑其必为善也如水之寒而火之热必不为恶也如驺虞之不杀窃脂之不谷岂独其性然哉所由来者豫矣夫有善恶而后有是非有是非而后有赏罚有赏罚而后有劝惩上之人躬明徳以示之又严劝惩以一之若之何士不务于道而天下不安治且久也今也不然士幼而诵圣贤之言十倍于古乃其父兄所责成师友之劝勉止于一第而已入官之后俯仰以随俗积金拓产以裕其子孙而已簿书期防之余计俸待迁叹老嗟卑而已上之则诗文酒奕以自娱仙释空以休老而已天下滔滔不复知礼义为何物也乡饮酒以尚齿而崇徳也祠乡贤以褒往而劝来也或非其人而人不以为荣士之以行黜也卿大夫以墨败也恬焉安之而人不以为辱闾巷之间是其同已不必出于善非其殊已不必出于恶恕于责小人而苛于求君子庶民瞀惑而人不以为信至号为儒者礼义之心不能胜其嗜欲恐天下丛而议其后则皆习为无善无恶之说以自便以含糊为长厚以退避为明哲言行不足训于天下于是道徳灭裂而人不以为贵几何不胥而乱也然则如之何曰救今之弊则复古之法而止也徳行废而任词章旣失其本矣昔之词章犹不敢叛经而乱传也今则传注废而士之说经以意矣说经以意无不可行意也意以乱指指以从邪浸淫溃决将六籍之正皆为奸言之文是非益谬背而不知所底矣复之如何有高皇帝之卧碑两朝之敕谕在学必以孔孟程朱为宗士必以孝弟忠廉为贵如此之谓是不如此之谓非徳行由是词章由是比闾之论议达于朝廷之举错由是赏罚明而劝惩着耳目一而志虑専学如是而止也呜呼所以行之者难言矣吾邑思永谈公为学宫笔记旣成以示予予卒业而叹曰教典具矣科目具矣哲范具矣富贵如蜉蝣淑慝如苍素毁誉行于一时是非昭于万世其亦可揜也夫兹记行也上之人考而思焉以复古之制下之人考而思焉以复古之学往者之不湮来者之有述公之锡类也逺矣于是不辞而为之序且以志其平居之慨
　　毘陵人品记序【高攀龙】
　　士无定品要在不失其人之本色而已夫子曰人之生也直此本色也以其本色也而易如火之炎上水之就下也故无钜细皆足以成品以其本色也而难如火之不熄水之不汚也故无钜细之品皆见其可贵品士者核其人必脉理真而后无赝品论人者必羣品备而后无失人毘陵为泰伯端委之地山川平衍习尚得文质之中由周而来风气日开至宋而益着天下有事毘陵人必有则古昔称先王不忍自决其防者如庆元端平间天下岌岌矣毘陵人硁硁守其所学逐而去之者至以道学解散为庆而迄于乱亡毘陵犹孤城死守不下及羽人释子亦知与城俱亡之为义宁独天性亦其习见习闻然也毛右庵先生记毘陵人品顾泾阳先生志桑梓人物侍御严所吴公更雅驯其文辞续入其后死合为书十巻谓某不可无一言某曰侍御之功伟哉夫人心之所趋必有所定以为的而期中焉故以富贵利达为的者取诸昏夜乞哀之巧力矣以圣贤豪杰为的者取诸平旦虚明之巧力矣二者如霄壤不可同日而语稍错襍焉人莫知所趋侍御之厚于取善而严于别类其示之的乎人固有与生俱生不与死俱死塞两间亘千古不可得而灭没者非富贵利达之谓也世人毕其巧力昏夜乞哀以求之而与此曽不相涉矣夫以百年易尽之身营此身不相涉之物譬之冠冕金玉被饰土木偶人至于死之日了无余味而后知其向之所为防也大可哀矣其有感于斯编而兴起者乎侍御之功伟哉











　　明文海巻二百二十三
　　钦定四库全书
　　明文海巻二百二十四　　　　余姚黄宗羲编序十五
　　著述
　　记论文【孙慎行】
　　江右四山邹公工文章辨别邪正以为自古及今实有正气一脉真传自史汉及唐宋八大家虽调格不同其得是诀窍一也自昭明有选此脉遂大壊及真西山有正宗稍为一清然世反有艶选薄正宗者至出入选宗间漫无白黒如纷纷诸选下己他姑为酬应无所禀裁者则又勿论然世之名能文者半系姑为酬应辈尝细总古今为文彚分别各体以为文章一脉在是又从中间抽出一二篇谓竒特予初为诸生弗甚晓迨后十余年殚力工琢又数年搜义理又数年涉世事勃抒所欲吐然复阅前所抽出一二篇觉深老大去世犹百数武盖文之难知如此因思史汉及八大家昔人见谓文辞客耳今细探之其胸中道术良有深见浩荡无涯矣而徐发其一二故足传也史迁曰春秋推见至隠易本隠以之显大雅言王公大人而徳逮黎庶小雅讥王政之得失其流及上其经术深湛如是老泉云天之与我岂偶然哉千金之子天子之宰相求一言之几乎道而不可得今文中曾不知所谓几道者何指圣门道术首言学文虽非世文辞之文而文辞未必非其流绪焉今世俗讲学家不及文章文章家畏言理学两失之矣公夙以学问鸣宜于直处特有见也然亦未暇以是绳今古只以为文章全要一气呼吸自始至终提掇得起若世俗鬬凑极力做来不过六朝粉靡态格其説尤徤吾尝心识之为人尝诵云耳惜所谓彚者今无从卒业所谓一二篇者昌黎科斗书后记永叔樊侯庙灾记找竹记也以示之人恐都未解了防其孙某屡属传表予以久谢不能应第书此以见公一斑公尝诗云文章还大雅经术润羣生盱江多俊彦应念鸟鸣嘤公之精神殊可念云
　　读北门诗【孙慎行】
　　盖尝读北门诗而深叹古人之知天也夫身为大夫少肯营取何不得而至以终贫窭委之天非也居身悃幅立朝法度天实有制不可违也故曰天实为之即艰亦非贫窭之谓也国家有盛世之人材有季世之人材盛世人材不沾沾以廉节见而于世无所不可为季世人材即轩轩以廉节见而于事尚有所不可为茍有懐瑾之志必多独秀之摧而防毁多途干畧一无伸于天下其为艰也不亦甚乎而又安望世之我知乎若徒以终贫窭为莫知艰是则陋而已矣至王事政事悉加之身室人摧谪亦不复顾比之任与不任似宜可以自主而又曰天实为之盖贤者处治则为雍容博大为协恭和衷处乱则为慷慨激烈为独劳尽瘁予尝以汉之君臣即古之元凯宋之儒学即古之臯防人才未必大相逺势所摧激不得不然真天之为也君子出身殉职矫情违利困于身必益于国纵不益于国未必不大益于名教正所以顺天不违北门慇忧圣人録之盖万世处衰季者之极则不然当季世而以盛世之人才自托欲令坦易不见艰难欲令浮沈可免负担则将容容厚福如胡广辈所为君子谓之逆天而已矣
　　胡子衡齐序【许孚逺】
　　衡齐何为而作也胡正甫先生忧世之儒者论说多端而持衡以齐之也夫言恶乎齐道恶乎衡扬子有云众言淆乱折诸圣存则人亡则书圣人者固后学之所折衷也先儒有云存文王则知天载之神乂云识得未济道便是文王吾心者又斯道之所取则也盖自仲尼没而微言絶诸子百家议论繁兴汉溺于训诂唐滥于词章心性之传不絶如线迨于宋室真儒辈出理学始明朱紫阳先生力攻著述以开来学其精神力量可谓收儒者之大全然而议论训释稍有矛盾于孔氏我朝王文成先生掲致良知三字直透本心厥防畅矣乃其末流侈虚谈而尠实行世之君子犹惑焉嗟夫道之不明则胡不折衷于圣人又胡不求端于吾心也昔者尧舜禹更相授受惟曰允执厥中孔子明大学之道必曰止于至善此曷以故哉尝试观之人生于天地之间视而不明听而不聪动作进退而不得其理则威仪乱有父子而不相亲有君臣而不相事有夫妇长幼朋友而不相别相序相信则人纪灭养其身不以为天下则私役于物反以遗其身则悖探索于刑名度数礼乐名物之烦而日亦不足则支驰骛于高虚逺简旷自便之域而实之不存则罔乱也灭也私也悖也支也罔也有一于此皆心之所不能自安者也心之所不能自安者非性之本然故也乱而治之灭而修之私而扩之悖而反之支而约之罔而诚之则性顺而心安天生蒸民有物有则过之不可不及不可尧舜之所谓执中孔子之所谓止至善由此其选也呜呼岂非万世学者之准的也哉先生衡齐九篇其大要阐人心之灵明辨物理之非外而折衷于孔子之训反覆辨证可谓深切着明其论释氏本心未尝非是而特不能尽心之过一言足以订千古之是非学者茍知此意虽以释氏之明心见性其究至于出离生死犹于此心此理未尽而况其揣摩测度视大道犹迳庭者乎传曰祭川者先河而后海贵知其本也又曰升东岳而知众山之峛崺浮沧海而知江河之恶沱贵覩其全也又曰道若涂若川车航混混不舍昼夜贵乎自彊而不息也学者茍知其本又覩其全而能自彊不息则道在我而可以权衡乎天下之言矣其齐也其不齐也无所加损于道也先生不逺千里缄书遗孚逺属之以序遂不辞固陋而敬识其大端云




　　明文海巻二百二十四
　　钦定四库全书
　　明文海巻二百二十五　　　余姚黄宗羲编序十六
　　著述
　　律吕正声序【李维桢】
　　某不佞徃承之史馆与修肃皇帝实録见盐山丞王邦直上书言事世宗善之下所司无以官卑废言稍为斟酌施行而其言多讥切时政犯忌讳卒以此拓落终其身亟问丞生平知为即墨人起家明经慷慨有大志耻冐谒干进归而叹曰孔子自卫反鲁正乐使雅颂得所今乐之失其所甚矣讨论研索二十余年而律吕正声成自谓悬诸日月不刋之书也恨无从得见去之三十余年丞里中人少司马黄公开府朔方收其遗草锓之梓盖公伯父尝与校讐焉不欲使丞没没无闻且负伯父师友之义而以授不佞序之凡数乙数读而后竟其大致具丞自序中有图有觧有制有义有体用有统防有经纬本圗书合先天参晷刻应躔次按之天度中星闰余五气八风筮卦纵横无所不符其要领则以黄钟三寸九分取闽人李文利之说而纠其左律为右律之非三分损益隔八相生两者殊科而辨诸家以三分合隔八求上生下生损益之数为律管长短之误卓识独悟通灵入微然亦仿吕覧太而推明之确然有据至于节噐服八音之制歌曲之调参伍折衷最为精宻非以私臆索无何有之乡谬悠荒唐而无端崖也古乐失传自汉司马迁魏杜防晋葛洪阮孚隋郑译唐祖孝孙宋王朴和岘李照杨杰宋郊司马光范镇蔡元定诸人劳若凿空纷若聚讼当年累世不能殚其学于今得王丞而大学咸正罔缺少司马安内攘外厥功甚伟复梓其书以成一朝未备之典后有作者莫能尚矣朱紫阳论乐之理载在礼乐记而惜无噐数可施丞说具在诚采而太常奏之明堂清庙翕纯皦绎洋洋盈耳其于正乐功可不谓孔子之徒乎鲁两生有言礼乐百年而后兴国家乆安长治阅四甲子太和在宇宙中而正声始出夫岂偶哉不佞所私幸者束发登朝侍教于君子久每言厯差而乐亡卒未有肩笔削作述之任者今老矣以秦晋之役读邢使君厯考而为之序复得序王丞正声庶不虚此生不虚此游耳使君尝语不佞律与厯相通而律不可为厯丞则言厯必由律作安得起丞于九京而大扬防之又闻东莞袁茂文着乐书有绪未知与丞指若何窃愿缓须臾死以观其成也
　　唐诗纪序【李维桢】
　　始黄清父纪初唐诗四十巻无何病卒而俞公临竟其事益之为六十巻则又以为未尽一代之业乃仿髙廷礼品彚冯汝言诗纪纪全唐诗诗某万某千某百某有竒人千三百有竒名氏若诗阙疑者五十人有竒仙佛神之类为外集三百人有竒考世里序本事采评论订疑误稗官野史之说残篇只字之遗无所不攟摭合之得某百巻数年而告成盖其难哉不佞闻声音之道与政通世隆则从而隆世污则从而污三百篇不可胜原苐言成周周以勤俭肇基其诗为豳愿而淳详而中于人情文王文明柔顺化行汝濆江汉其诗为周南召南婉而有致恭而不忒武成之际公旦相之反商政尊周道其诗为雅颂和而正华而实晏然而有深思东周王迹熄其诗为变风雅若板荡怒而黍离哀去先民逺矣上下千年污隆之故了然指掌匪诗何观焉然而以诗论世易以唐诗论唐世难谭者曰唐以诗进士童而习之故盛士以诗应举追趋逐嗜故衰少陵宗工曾不得一第右丞杂伶人而奏技主家于诗品何损也贞观开元二帝以豪爽典则先天下诗宜盛而最闇弱者中宗能大振雅道即德文两朝不及中晚人才朴遫诗宜衰彼元白钱刘栁州姑无论昌黎若山斗犹且服膺工部供奉而避其光焰何也古者上自人主下自学士大夫以及细民莫不为诗而诗盛衰之机在上后世细民不知诗人主罕言诗仅学士大夫私其绪而诗盛衰之机在下其转移化导之力讵足望人主乎则唐与古殊矣乐八音皆诗诗三百皆乐唐人乐府已非汉魏六朝之旧时采五七言絶句长篇中隽语被弦管而歌之代不数人人不数章则唐与古殊矣六朝以上惟乐府选诗眉目小别大致故同至唐而益以律絶歌行诸体夐不相侔夫一家之言易工而众妙之门难兼则唐与古殊矣先王辨论官才劝善惩恶于诗焉资其极至于飨神祗而若鸟兽善作者莫如周公仅仅可数他皆太史所采稍为润色春秋列国卿大夫称诗观志大抵述旧而唐一人之诗常数倍于三百篇一切庆吊问遗遂以充筐篚饩牵用愈滥而趋愈下则唐与古殊矣三百篇删自仲尼材髙而不炫竒学富而不务华汉魏肖古十二三六朝厌为卑近而求胜扵字与句然其材相万矣故博而伤雅巧而伤质唐人监六朝之弊而刿濯其字句以当于温柔敦厚之防然其学相万矣故变而不化近而易窥要其盛衰可畧而言律体情胜则俚才胜则离法严而韵谐意贯而语秀初盛夺千古之帜后无来者絶句不必长才而可以情胜初盛饶为之中晩亦无让也歌行伸缩由人即情才俱胜俱不失体中晩人议论多而追琢踈故无取焉初盛诸子啜六朝余沥为古选不足论子昂应物复失之形迹之内李杜一二大家故自濯濯要之不越唐调不敢目以汉魏况三百乎汉魏六朝逓变其体为唐而唐体迄扵今自如后唐而诗衰莫如宋或出于中晩之下后唐而诗盛莫如明无加扵初盛之上譬之水三百篇昆仑也汉魏六朝龙门积石也唐则溟渤尾闾矣将安所取益乎不佞窃谓今之诗不患不学唐而患学之太过即事对物情与景合而有言干之以风骨文之以丹彩唐诗如是止尔事物情景必求唐人所未道者而称之吊诡搜隠夸新示异过也山林宴逰则兴寄清逺朝享侍从则制存庄丽邉塞征戍则凄惋悲壮暌离患难则沉痛感慨縁机触变各适其宜唐人之妙以此今惧其格之卑也而偏求之于凄惋悲壮沉痛感慨过也律体出而才下者沿袭为应酬之具才偏者驰骋为夸诩之资而选古防废矣好大者复讳其短强其所至而务收各家之长撮诸体之胜揽撷多而精华少模拟似而本真漓是皆不善学唐者也呜呼繇三百篇以来得失之林较然甚着公临继三君子防萃斯编如善相马者虽千乘万骑良驽可触而辨傥以不佞言能窥一斑否赞公临而校讐剞劂者新安吴琯雅能诗
　　户部疏草序【李维桢】
　　昔汉灵帝开西邸卖官作罼圭灵昆苑列肆后宫尚方敛诸郡之寳御府积天下之缯西圜引司农之藏中廐聚太仆之马设导行费造万金堂敛民田亩十钱名修宫发州郡材木文石部送京师西园驺分道督促恐动州郡多受赇赂百姓吁嗟黄巾董卓之变乗之而起朝臣谏者司徒杨赐太守陆康司马直才数人耳岂事固有大此者不足问耶唐德宗括富商及僦柜质钱税间架垫陌泾源兵反举为口实然且贮诸道贡物扵两庑榜之曰琼林大盈惟李泌与陆贽数进諌而贽最力向后宣索秘无令相臣知泌终不言贽请罢相裴延龄极为忠恳而身与言俱黜于是和籴强取宫市白望羡余进奉门户脚价横政滋多藩镇强虏干戈相寻而国日蹙矣本朝灵长之祚万非汉唐比上神圣宁可与两宗比而数年来行事殊类之抑有甚者中官与市井无頼争言矿税率土之濵山童泽涸冢中枯骨暴弃相望鸡犬细物负戴穷民无所得税公私之积如扫三事九列以逮百司条奏利害汗牛充栋率报闻罢而中官用事者胆势益炽小有龃龉文武督镇之臣或戍或逐监司郡邑之吏卿大夫孝亷博士若富民大姓下诏狱瘐死者骈首天下重足侧目盗贼麻沸而莫之省改也司徒陈公领部事以来前后章数十上明畅剀切凡数千万言唇燥舌敝其渉外庭者十或得一而至扵发私藏损浮供停采榷罢中使如水投石不入矣谚曰借车者驰之借衣者披之汉灵之为帝也非所必得制命扵五侯十常侍之手姑自封为快而已天子厯数在躬纂述大命而不以天下闗其心何也德宗惩蒙尘之苦报果以官喜醉人为瑞孳孶聚敛缙绅中裴延龄卢杞之属怂惥之其播恶溢于汉崔烈辈今诸文臣无是人也军兴无锱铢仰给也潢池防兵旋即扑灭勍者东倭西夏与播亦佹就芟夷上意骄而四方告变若灾异谓是诇喝我耳益中距而不信台省耳目之官旷废不置宇宙以来未有伐山鼓铸无所不及者皇陵皇都地脉斲伤而不惜元子年二十而不冠婚朝堂累瓦砾草莽而不顾苐为之号曰以资大礼大工云耳持筹握筭下同贾防非是物也食不甘寝不安仭积朽蠧殊不知将以遗何人乎情理不可以推求事形不可以测度至此极矣陈公其如之何汉唐臣主不大阂隔时造膝而进言杨竒因间讥讽灵帝优容之而泌贽则德宗所乡慕委寄之臣也燕闲顾问导欵纳牖犹能挽回万一迩来宫府离絶上乆不视朝大臣如有陈公者不识何状又安能钦其德望察其诚悃而行其论议哉此必不得之数也中外言者诚众不在其位要以一疏塞责茍成已名陈公任事之人与言事者殊科刿心疾首竭股肱之力无复余方事不可任而至于言言不见听而籍之岂其翘上之过为名髙小臣不引身则结舌大臣身系安危国同休戚何所逃之是草也倘亦知我罪我之意乎东京诸君入告之辞存者仅有独李唐陆防奏议扵今诵之不衰公诸草大类贽所称引儆戒惓惓以汉唐末造为殷鉴頼社稷宗庙之灵言不中耳读是草者有贾太傅之痛哭流涕长太息而已矣
　　新安文献续志序【李维桢】
　　程篁墩先生新安文献志歳乆漶灭里人毕侍御孟侯更梓于京师防舘中京师之有歙防舘盖吴内史云将首事舘成而内史续志以为程先生书成扵治庚戌凡二甲子有竒继先生起者相望缺而不载责在后人乃谋于同志旁求大家故族鸿生钜儒续葺之孔子曰文献不足征也文以言献以人其人徃矣其言则存左史记事右史记言献之所取征者亦在文古列国史类如是今志分甲乙二集甲集则新安人所着文若诗为体四十自齐程郢州茂以下至明三百三十人有竒非新安不得与焉所谓文也乙集则新安人之行实凡分类十有五自梁程忠壮灵洗以下至明三百六十人有竒外郡人作者自唐姚常侍思亷以下至明可一百二十人而新安人不与焉所谓献也亦新安之左右史已其大体次第准真西山文章正宗首辞命而以诗余附诗杂体之后崇大雅也其人准梁昭明太子文选称字朱紫阳注书称官爵谥号而附见其名崇厚道也古全史中有志始自班孟坚志有艺文亦始自孟坚刘子炫谓一代之史何取当代之文独宋孝王闗东风俗传坟籍志所録皆邺下文士讐校之司所列书名悉取当时撰者要以志载一郡郡代不乏人自有不得已者焉今志例用防稽掇英集成都文类法也古史之纪献者自司马子长始有循吏儒林诸传而酷吏佞幸之类美恶并载班氏因之范氏始传列女亦不必尽有女德盖史体宜然常璩志蜀郡广汉犍为汉中梓潼士女皆贤乡里小生礼应为尊亲既名曰献何可错以匪人乃其不见采者隠然笔削之义直在其中矣今志例用华阳国志法也余又论之凡事作难而述易惟为乡国志者作与述俱不易而莫难于新安新安山四塞兵革患少大姓或十余万人唐宋以来支系可考先世之遗善守勿失富者好行其德向慕文苑儒林雅道大兴尤尊礼贵显程先生而世列乡宦承明金马著作之庭有年其力既便搜罗而所裁鉴一时人无异议度为此志当不苦难今新安文日盛即百工之技精丽甲天下好胜噉名凡一切庆吊事必征文贵者贤者以张大之竹帛金石汗牛充栋迩来辞赋之业传习弥广徃徃撡野史权志以文献称谁自居于不文不献即程先生在且未易措手吴内史之果扵续也壮哉能任怨任劳矣
　　万厯疏抄序【李维桢】
　　今皇帝临天下乆耆宿名德厪有存者守经据古危言覈论之臣投鼠噐探骊珠不安其位身且不免后进无所禀承纷然殽乱莫繇取衷而侍御史吴公毘陵世家贤胄练朝章通国体思以发末俗之覆取程先民防按部云中上谷自公多暇乃葺上缵服访落迄乎今兹凡诸臣封事若干篇数十万言而离其目为五十其闗切君身者为首而总论诸政体若臣职若官邪若民隠分而属六卿者逺而制四裔者次之而以上书终焉亦四十年中朝野得失之林也义兴陈公方按河东陜西相与共校行之而授某序所以某俗吏浅闻不能究宣然四十年乘空乏之间充位具官耳目私所覩记大都有三变焉嘉靖末执政墨而善阿邑固宠羣蚁附羶浊乱天下自壬戌至万厯凡十年而厯三朝矣代者或尚清静奨恬退贵名理而空谈废实或轻喜怒急终更重意气而太刚易折于是执政综核名实绳下如束湿薪其知深而勇沉侦瞷者不得要领吠影射声株连蔓衍其訑訑言貌距人千里之外其极惨刻少恩此一变也言路之塞塞在骄倨而专恣上益习国事不欲倒授人太阿柄执政无一介不取三公不易之节以厌众望而惩骖乘前车都俞多吁咈鲜上既无所逆扵心见以为驯谨而时诎言者以徇之内不沾洽而外示包容强笑语相下中外章满公车谨谢之以闻罢而已此一变也言路之塞塞在泄防而靃靡上乆废朝庙郊讲厌薄大小臣不即除诸署鞠为茂草奏入不答常十九而舞智御人者因以为利曰黙足容也諌愈矶也遇主于巻可耳麤翘不急为而静正伏言何在人不适政不间而格非心何日横政横民悖出悖入怨归于天而下逃其责此一变也言路之塞塞在观望而巧匿人心世道不惟逺不及洪永而亦逊嘉隆也毎况愈下不遡其源则頺波不可挽不縁其督则药物不可投四十年中情伪微暧事势鼎革按是抄而约畧得之于以转移人心祛诐淫邪遁之害纲维世道归平康正直之路良有借頼矣我思古人忠爱无已反覆必聴则赵普之懐牍范镇吕诲王拱辰之累奏舍已从人同心僇力期于共济则归登之附名崔植刘覃之更疏梁焘刘安世之交章多蓄前言斟酌时宜殷鉴柯则事在不逺则侯覇收遗文条善政吕祖诲赵汝愚集名臣奏议两公之为是抄也意倘在是乎不佞病不任乞赐骸骨归田窃比于隠居放言之义论其概畧如此老惫妄发知我罪我敢不唯命
　　苑诗类选后序【包节】
　　余戍湟中之明年丁未得友人所寄楚刻苑诗类选未及展巻雪涕欷歔叹曰兹诗竟传乎阅数百年而始传传又自余多难之后于乎信有数哉及展巻则大司马龙山戴公侍御大别朱公序之简端矣予尚何言然惧宋人搜述之意冺泯而予又无以谢其删校之僣可竟无言乎按文苑英华宋初降王之臣所成书凡千巻诗一类且三百巻自梁而后迄唐季数百年诸名家网罗略尽世无善本徃徃传写惟秘府有宋刻非校书掌籍官不得见或儒林之家间有善本又以巻帙浩欀望而却走故苑诗竟无传予自壬寅歳在告居闲则取苑诗而读之廼知其续昭明而成者也诗自梁以前备扵选梁以后文苑尽矣其部分类别亦祖选例夫兹二书上下数千年诗人原委脉络绳系相属岂不彚一大成哉特其所载采猎汜滥简覈或寡廼因其部类剪刈繁芜大率梁陈周隋间南北人之靡丽甚者晩唐人之纎弱者尽去之十可八九其鲁鱼豕亥亦稍稍校定得其诗三十巻凡三阅歳始讫事题之曰苑诗类选乙已之冬携以入楚属校扵王龙田给舍属梓扵何月梧太守未一月而予以奉法无状逮行旋流戍湟中矣烽燧之暇固未尝一日不梦寐之廼兹竟传者毋乃同好之意而文苑数百年所遭防其在兹乎予尝见论者谓齐梁而下靡丽可尽刋削审若是则汉魏无支裔而唐人无本始耶夫以齐梁陈隋上遡汉魏则古风之变下沿唐人则又近体之祖彼其时隂何徐庾之徒比肩并迹杰然名家者无虑数十軰均之洽学赡才裂锦裁璧煜如春葩如颷起岂后世缀词之士所能髣髴使其在建安黄初岂不能为东阿仲宣使其在唐岂不能为陈拾遗特其一时君臣习尚喜为绮靡骈偶之句媚思柔情类多脂泽铅华然陈诗审音亦一代之风也勺药桑中三百篇不遗岂非以政治得失世道污隆因而致见者哉及观唐之帝王才如太宗犹效庾信体词臣之才如李白犹句句似隂铿况其下者乎唐人效似率不外梁陈间诸名家非近体所从来者哉岂惟唐人宗右之其在当时即已标榜题品声价隆贵故有吴均体有徐庾体沈约之称何逊则谓毎读卿诗一日三复徐陵之荐隂铿则使赋安乐宫援笔立就此皆吐曜舒华炜煜一代照乘连城曽何足云廼槩谓齐梁而下可尽刋削此与耳食何异夫词赋之学本属艺下世道沦趋波頺湍逝即使贾谊升堂相如入室已无复风雅之遗齐梁而下可复求备耶况去古日逺文多散逸兼以综辑之家束于好尚若唐人李康成軰所辑选以后之诗有丽则集有玉台后集今皆不可复见若姚合髙仲武軰以唐人而选唐诗又皆略盛始而详晚季迨及宋儒品裁多主义理限局拘方百不能存二三故西山正宗所选诗赋肇自击壤下暨韦栁不过数家数篇遂使歴代竒葩委置篱落湮没弥年防同朽壤斯词林日以凋谢而大雅之所想望者欤廼兹诗苑网罗六代笼罩三唐武德贞观间所不传之诗所未闻之姓氏亦畧概见庶防博雅之士大嚼于屠门属厌扵脔爼尚复有遗思哉于乎和玉隋珠世无完质防瑜粒屑即足为竒此予僣为选苑之意也虽然予扵兹选凡三感矣畴曩之暇谢病屏居枯槁山泽则扵采药逰仙遁栖覧眺之词有感焉既病起赘员身丽日月则扵侍宴廵幸应制之词有感焉想赓歌于虞廷慕巻阿于周室谓可希觊万一乃兹窜徙裔荒羌戎与徒则于媫妤明妃闗山陇头之曲三致意焉诗非縁情而动感物而生者哉何近世作者徃徃戾性情而就景物殊失选意矣且予一人之身而所遭闲逸逹遇患难苑皆兼而有之非其所蓄富能然耶苑之不可以无传也有是哉
　　初唐诗序【王格】
　　昔唐之有天下也其文盖屡变焉而诗因之故有初唐盛唐中唐晚唐之别学者多称盛唐尚已而余略焉余观中唐以降雕章缛防刻象绘情多浮靡肤露之词乏古者雅驯之体绌而不取诚所宜也至乃初唐居近体之首质而不俚华而不艳其浑厚蒨欝之气有足观法者余尝总括上世作者之家品其大较以为唐人斯作亦犹三百篇有启周之盛赋有屈原之体五言有初汉之辞皆当变更之始为创制之宗譬诸天地初分百为未备虽风教朴野而元气蔼如也美乎樊子推言之也曰如池塘春草又曰如未放之花斯不易之论矣非笃好苦学心知其意何足以语此余故为序列其因以贻来者有所借凭焉
　　诸儒讲义序【刘】
　　程朱出而传注多学者之至幸也亦学者之至不幸也盖尝观于贫人之稼矣佃田贷种汗血风日眼穿云霓以期有秋幸而不为旱潦蝗螟之所妬公私逋欠之所分则粒视黄金颗视珠玉煑蔬藿以佐食力齿颊生香而有余味是何也得之之难也又尝观扵富人之稼矣柙有牛庾有种耕有臧获失之东亩收之西亩旱潦虫蝗不能多为之侵筑场纳稼主人首领权量而已及其付之饔丁侑以珍鼎异品满前疑于举着岂辨麦稲梁之味是何也得之之易也今之学者何以异于是七十子之徒目不见载籍而斐然成章古人有老而后见完本论语聘上国始见诗之风雅颂适鲁然后见易象春秋甚至乞扵邻剽窃于市借观于秘阁者其书之难如此故其潜心积虑力索强探一旦豁然贯通则沛然矣今则典籍愈多训诂愈明而人愈懈未见有窥至理成大儒者以其道理易见无复体认精察之力虽三尺童子亦觧执防墨以议论古人其于身心懵如也况乎科举之业得失之心趣之哉然则多书非学者之幸矣此编非诸儒之极至余爱其有益学者身心性情故重镂焉非欲为传注赘疣也后学刘序
　　书五经白文后【杨濬】
　　右五经白文知耀州进士王谷承吾檄刻以传世者五经之文诚若浩瀚而先正郑教授尝以为周易尚书毛诗春秋左氏传礼孝经论语孟子大小经合四十八万二千二百有六字止以中才为率日诵字三百不过四年半可毕脩身齐家治国平天下之道尽在是矣然则有志之士尚鉴兹哉
　　杨用修艺林伐山序【吴伯与】
　　昔老子生扵周尚以不及睹古为恨况在今人然今人读古人书梯崖缒渊望古遥集若夫脱纒觧纠更不难互相扬防平分案断古之人与寸心自致矣杨用修先生茹古涵今其咳唾散落珠流而璘结郁郁盛哉兹艺林伐山特臕胲之一脔耳夫取材于山所由来矣山自五岳而外如终南固一巨镇其间异物之类不可胜原东方朔尝谓百工取给万姓仰足韩昌黎亦云架库廐而衔莹绣以此推之山何如防畜也夸蛾负而厝焉其事渺矣必若所称从天作之竒而荒之相与删繁剔冗开异搜竒因以饮神瀵之水问仙鼠之名啖胡麻之饭餐栢上之露掀翻寳藏不由斧斤亦大胜妙哉故伐材者有尽伐山者不材尽在斯编欤盖其荟撮坟典以及仙经佛偈齐谐唐韵凡天地之纪人物之变与夫夭乔飞走法书尊茶寮酒醤之属尽从单词片字中扢防搜元析疑正误如此禹圭舜琴尧土杯居然千古法物不作耳目近玩昔孙处立尝恨天下无书以广新闻王右军每问蜀中故迹以广异闻大抵闻见新异是古人第一乐事彼谢氏碎金丽沙的烁琅琊羣玉圃峥嵘方斯犹为渺矣此非读书破万巻其将能乎然余谓读书正不易能箱盈石积胶黏作儿女子语书而腐耳即以用修之稽古批较不为不该正阳诸家诋诃而论难之如是编所载举案一语犹可弹指何况天禄诸事在用修亦自言之矣曰安敢驾防古人借以耗壮志遣余年耳夫吾党亦何必为用修觧也要以秦汉而来经畬史薮榛蔓已极援引评击穷秋毫之遁情开夏虫之积瞆诸凡用脩所芟正而廓清者真可谓古人功臣不然徒以辨博而已遗其逺识灵心正似搜断瓦零甋于邺都遗胜曰此英防之极思也然乎哉而矧于执其一漏以为博物病也余又谓士当穷时呻吟经生语未遑他渉才一适意势灼名薫敝帚弃之徒重尤秦熖也奚为用修少游金马晚戍碧鸡百函俱发千古自命倘谓开山居士非耶则是编之传岂但蓄德消鄙旃檀熏而芝兰袭亦以指陈觉路吾党之家山也仰止焉而寄其尚友古人之意尔
　　逰山记序【林大春】
　　始余朝绅与莆人戴子者逰窃尝髙其节竒其气以为可许身稷契也乃未防一麾出守寻入壶公旧隠辟世七洞天以居时余亦适归卧东山不相接者数歳万厯改元戴予乃自闽入广过潮阳访余数千里外相见甚懽止宿久之余或叩厥曩所自许輙张眸不言至谈及登临事则跃然而喜余因叹曰嗟哉巍巍乎戴君之志其在髙山乎顾山有不同有得山之趣者有狥俗之名者是二者不可不审择也君逰半在全广余今请以广喻夫盘互岭表飞来吴防者有罗浮焉其中有四百峰金沙铁柱符竹万松之竒是葛生之所宅也横亘于溟渤之中者有珠崖千仞汪洋四望瀚海之所环也以大汉之强而不能至突起西北累累若贯珠者其小金山乎其中有灵洲欝水郭璞之所望而慕者也翼然翔于吾潮之东者有凤凰山也吟风长啸声闻八极昌黎遗迹在焉睾然秀于吾邑之海口者莲花峰也根连玉井影揷天河有宋漂泊信国之所陟以悲者也若夫东山虽芜名胜攸归其灵踪玉检犹有存者君如好逰亦何必遍歴五岳穷五原陟医闾踏贺兰然后为适邪诗曰岂其食鱼必河之鲂岂其取妻必齐之姜又曰岂其食鱼必河之鲤岂其取妻必宋之子于是戴子闻之谓余曰子言其契予衷乎因以逰山记一巻示余其所逰率岭南诸岩洞如余前所云者盖十二矣惟东山未至遂命驾偕徃则见其竒峰凌云幽谷产芝古柏千秋清泉四时令人轻得防防物我戴子又不觉爽然自失矣已复振衣絶顶濯足沧溟以及其所谓凤凰莲峰者而尽收拾指頋之中以为海宇之极观备是矣乃其志固未已也犹将约余遍五岳穷五原尽覧天下诸名山巨镇然后返扵武夷重入罗浮归壶公曲水而终老焉呜呼君之志其真能乐山者欤其真得山之趣者欤世之同好者有能得吾说而存之其亦足以知君之心矣
　　疑畧序【林大春】
　　学必有疑哉明不至则疑生疑无以为也学不必有疑哉小疑则小进大疑则大进疑固所以求进也此皆有成论已彼立论者非故为是两可之辞终于相抵牾而已也盖必斟酌于疑不疑之间以求其所谓的然无疑而后可者故告子不得于言勿求于心最长于无疑而独疑于义之为外孟子日从事于审问慎思明辨之学若疑之不置矣至其距邪说以正人心则断断然必以圣人复起为不易吾言然则求圣贤之学者不但当知不疑为非是虽疑亦当知有不是者在斯可与进于疑也已晋江王知先生自防学及于优仕以经史所载圣贤之道问之思之辨之其有不得者仰之继日夜终不自释于疑也乃録其自着疑畧三巻以示同志其邑人丁使君序之意谓朱子当年未必自以训注为是亦将以俟后之君子而先生乃能上下千百载间出已见与之辨析疑难固朱子之所取者其说备矣然余尚疑先生所以有疑之因意必自其无疑者致之及观先生为人气节挺挺不为世俗邪诐之态至莅官表树必裁之义以正人心盖得之学问思辨之功为多向使先生果于自是而不求诸心其于圣贤之训自以为一无所疑则今之为告子之疑者又不知何如也独惜疑进方殷未见其止充其志殆将求至于孟子自信圣人之地而后已者讵知业未竟而不幸赍志以殁遂成先生之疑于永世也岂不悲哉初先生以序属余余心许之及先生没而使君复以遗言请予因为之论著其指如此聊窃附于延陵季子挂剑之义云尔
　　昼帘绪论序【王防】
　　昼帘绪论宋括苍守胡太初所着尝梓行之以治七邑者也论凡十五篇合万有余言自尽已临民以至审势利逺嫌疑为邑之道大率略备诚有民社者所宜佩服而不忘也由宋以来此论乆不传吾常贰守谢君庭桂近自京师得摹本以归适进士何鉴来令宜兴请刻焉盖治民之职令最难其下与民相狎而上统承于郡于藩宪于省部狎斯玩统承斯废格不行加以豪胥黠吏夤缘其间投间隙以挠之谴诃污蔑百责攸萃使令非仁明修正敏辨而果断而尤济之以博雅行之以忠信欲望其成治功以追古贤哲是诚有难能者也此论凡人情所系事机所伏民隠吏慝之所在搜猎无遗盖与县务纲目作邑自箴诸书相表里太初之名不见于史传其守括政绩亦无考然即是观之亦可概见其为人矣元祐中吕惠卿留守北京作县法一书说者谓虽古今事殊而大体不能越恵卿小人之雄扵才者其叙述虽富然以法令居首教化居末可知其为俗吏其有愧于太初多矣今之为邑者果能究心扵是书玩索而推行之牛刀制锦之贤未可遽及其扵理剧邑如山隂昼日垂帘门阶闲寂盖恢恢乎防刃有余地矣


　　明文海巻二百二十五
　　钦定四库全书
　　明文海巻二百二十六　　余姚黄宗羲编
　　序十七
　　著述
　　唐诗艶小序【周诗雅】
　　今夫名园金谷寳砌瑶林称华瞩矣艶乃在扵夕露晨流新桐初引粉香防杂花气披靡亦佳丽矣艶乃在扵苎萝一嚬逺山一抹熊胹豹臛炙酒行车颇豪嚼矣艶乃在于军持之中泠洞山之野馨何也艶未有不从清中流出者能以其清新者一变汉魏六朝为律絶而古风则仍其习排律又衍其波使不得初唐之一反汉魏六朝之为填词已乆矣斯又气运升降之微机难为俗耳说并难为作者觧也予苐近取其清者而艶在其中矣逰名园对美人御盛馔都向三者之外寻讨是余清新之所寄也知我罪我吾何知或曰古诗言准而唐诗言艶得无盭乎嗟乎除却新机便是套本心花倐灭笔彩何传反之吾心不相准何处再求古诗也准与艶皆以心言即谓古之准藏艶而唐之艶投准也无二也于是而选唐诗艶
　　古诗准小序【周诗雅】
　　诗何以准称也准于古唐虞三代以前立言之防也古无诗而有歌有謡有铭有引气厚而词简词简而景生如山之有恒华嵩衡焉如渎之有江淮河泗焉如天之有日月星宿焉如载籍之有十三经而书画之有鸟迹大小翮焉浅深曲直不论致咸酸辛苦不论味青黄赤白不论色一以真气为之渊雅停盖汉魏而下有古诗浸浸乎开风雅之门扇娇艶之致矣且能以一字抵初唐人之一句一句抵初唐人之数百句瑰玮磊落不潆苛细新花骤发不留故态摸之无痕嗅之无气举我之旷懐千古血泪丹肝读之而纸上喷出至若云雨销魂含意未申大都有韵而不奈形容有情而不能言説者得其一字可以廻想十日得其一句随尔眉眼欲语此无他气至而古人之笔研心手皆灵即我之梦寐神魂毕活也此所谓一心生万法万法归一心能令古人见我心又令我心见古人而诗准扵是矣非尺尺寸寸工师量材之说也于是而选古诗准
　　宋元诗三刻序【周诗雅】
　　今之言诗者首汉魏以及唐辄云其道大备至宋以后无诗矣非无诗也格卑气弱世运使然噫此矮人观塲贵耳贱目之论也今夫三家之村尚有人焉吸月吞风口吐防心之语讵以煌煌有宋之代遂之作者审声按律笔操在世之权夫宋人诗之大不满人意者因诸君笃于讲学以致注训入之八识田中故徃徃以诚意正心之谭谱入风云月露之什其气诂其色腐何怪好异喜新軰不借言力古卑今而自文其倦繙踈较之病也语有之但尽凡心别无圣觧去其诂气而真者存削其腐色而新者露其又何患焉即如坡公山谷两公苏之犇流浩放黄之峭激严覈杂之于唐且逾晚而中盛矣何渠以宋迸之若临川性即倔傲诗政不嫌扵髙深孤山目无古今意宁复知有晋魏是又可以宋而少之耶至于元则局少逊于宏远性不碍夫灵通字句突生偏饶别响既不以宋而不采又寕可黜元于勿论哉嗟嗟今之举口而蔑宋元者举体具宋元局相不过啜标榜之猥语欺人耳可叹亦可怜也予因有感而防定刋之殆有未可深言者在噫
　　明诗选序【周诗雅】
　　我昭代醇厚开基泰符昭乎星日厯圣文明持世天藻烁于云霞蒸为运曰离钟诸人曰贲故夫垂缨佩緌以及泽钓烟耕之軰无人不诗无诗不丽于运而盘薄以出之真足接武贞元大厯陋宋元于不足道虽然固不能无初盛中晚之别焉予妄论之此非闗世代也初盛岂尽不落中晚之蹊中晚岂尽不能追初盛之躅窃以为存乎其人其韵坦而平其神闇而深其脉静且贞此初之征也夫见为防渫而扬波则其盛也为磊落而英多则中矣至扵幽响鸣泉而自泻寒铓烛斗而孤骞斯末流属之总之运授于元气神气之旺衰人情以喜情哀情之大概可觧于古诗诀尽之若一时兴防之所至作者不知迨异日赏鉴之所加阅者剔出断断无足凭者也故从古之论诗者俱自写胸中之诗而何与人诗即钟嵘诗品古今称絶其是非且为后世口实余子更复奚赘焉我明首尊髙杨继推何李以至厯下琅琊盟坛狎主迄今公安竟陵偏锋自防论者亦尝取以立正始中兴之案予正以世代转诗者也诗非转世代者也爰搜诸公之全集以及书记之偶存繙猎防两年而得如干首噫纰漏所不待言且首为鉴而彚为评是犹不免矮人看场之见要以鼓吹休明借人之贲而表圣代之离击壌而歌呜呜以相和窃敢附野人贡謡之义云尔
　　厯理发微序【朱元弼】
　　徃余逰留都最善金陵张子近山者张子冥心内典而尤邃扵厯其术本之盖天谓天平如掌日月五星浮空而行浑天之仪制非古也推古验今得七千二百五十七万六千年为一元而以经世篇所纪元防运世之数为未尽其说与台司逈异先是吴中有星川陈子讳瓖者精囬囬厯推歩春秋以来二千余年七政交食躔离分杪俱合谓国朝所颁大统厯本授时厯以至元辛已为元迄今垂三百年其冬至先天一百三十五分当厘正嘉靖末上书阙下下礼官议为一时台臣所齮龁寝不行至是余客娄东张子访余遂得与陈子逰两君子者倾盖抵掌如隔世相逢莫逆也因各出箧中帙互相印可陈子木讷渊思少辨才所出帙积数万言若悬河不可诘古厯大都更八十余家术皆顺天求合随时増减行之乆而不敝陈子盖契札玛鲁鼎之秘剖秒微定中气无纎毫渗漏立万世法程斯已竒矣张子尽得其学而明辨过之能发陈子意绪中隠奥其按羲和母子之法阐容成宣盖之微明天平如水之真形辨日覩如丸之虚状此又陈子所未悉也至穷厯理之昉诸易有太极而以太极为象帝之自命之曰函天地之体盖与两仪四象八卦之防相发明且叅合竺坟法报化三身之说及道德内难等经谓无极所生帝象之生无非随顺羣生被机称性羣生各具一太极与圆象之体无阂无别反末归本在瞬息间此三圣人作易防意而张子契之超于厯家逺矣昔邵尧夫评洛下闳知厯法不知厯理扬子云知厯法又知厯理张子未之许也余谓陈子知厯法矣若张子真可谓兼知厯理者其略在陈子厯理发微赞中余不及赘
　　易颂序【朱元弼】
　　夫易变易也经首乾坤首六十四卦也其上下非故分也自有此理不容易耳就卦而两之原变而引伸之易理自具也即如卦约乾坤坎离浑身易位而反之者也大夫妇也水火亦无妇而不相射中男女耳皆非易之用也易之用特用其少长男女而中自在此有物之固然无足异者故上经用男每二卦上下易而反之至頥而男之用穷则变为女而为頥为大过下经用女每二卦上下易而反之至中孚而女之用穷则变而为中孚为小过上至泽风见而水火不交下至雷山见水火交而终以未交何也此既济未济结上坎离虽不言金木而终始无非金木易之所以为至妙至妙者欤故上经似经下经似纬寔一篇也上之临观下之损益卦体易位其一征也或谓上用先天下用后天似亦得其概而未深言之者也余未敢以为然也颂之所以作也
　　山居日辑序【郑履准】
　　夫人生贵适意富贵何为此知士之格言逹人之佳论也且百年之间如驹过隙而忧愁抑欝一半相妨风雨疾病十常八九光隂防何而众患攻之此乐天所以发白日之叹也仆本鄙人生扵海曲防多美疢嬾业箕裘志学之年即侍亲南逰金陵覧龙蟠虎踞之形势覩王谢风流之遗踪六朝尘迹四顾凄然北觐神京见羣英济济黼黻皇猷冠盖如云纡青拖紫而性本庸愚懒惰无匹竟乏思齐之志所以优游歳月无所成名然复观近幸益慕前贤朝为将相暮就诛夷或声名尚着东隅而身首已横西市或铨衡再掌未展经纶而囹圄一幽竟死缧绁其执防邉陲荷锄畎亩死徙废弃者不可胜数于是目覩神惊不求闻逹心耑志定决事渔樵矣庚申仲夏随父南迁七日之间百口出京酷暑长途僮仆多病昼畏风波夜虞冦盗始信行路之难难扵上青天也今髙堂逸豫兄弟怡怡海甸澄清不见烽烟之警雨旸时若幸瞻禾黍之丰为尧舜之民借父兄之防门枕流渠茅茨寻尺不羡茂先之一枝良田负郭租税釡钟殊胜留侯之万戸聚逺楼前不啻千竿脩竹凝云池奚止半亩芳塘一叶扁舟无劳称贷奚童数指自足使令御冬足于大布粗絺可以应阳四体不勤甘防自办三省不疚愧怍相防取诸宫中有伏腊蒸尝之费反之心上无富贵利逹之忧起居以时行藏自适佳辰美景皓月清风设防酒具山殽良朋玉立益友清谈投壶雅歌吹笙鼓瑟或登髙逺眺或徐歩郊园坐茂树临清泉友鱼虾偶麋鹿忘机垂钓寓意奕碁心旷神怡陶然自乐恍疑身在清虚境界初不自知其为尘世中人也且门无俗客吏不征求独坐书斋悠然髙卧窃比羲皇上人而好鸟调歌扵枝上蝴蝶飞扬于华胥竹韵琳琅轻风入户睡足之余焚香啜茗覧竒秘之书探古今之奥凡髙人逸士所述所作理生治家之法养性行乐之事逰观景象之美歳时风俗之盛与夫诙谐拊掌之书无不周覧心之所恱手即书之积之既乆所録遂多第分巻数名之曰山居日辑姑以存之巾笥自备遗防不敢献之髙明以为谈柄也
　　春秋伸义序【马森】
　　春秋何为而作也孟子曰王者之迹熄而诗亡诗亡然后春秋作是春秋之经孔子因王迹熄而后作也诛乱臣惧贼子以正王法孔子之意渊乎微矣孟子去孔子未逺也其私淑诸人能得孔子之心印者即其厯叙徃圣见知闻知之实曰然而无有乎尔则亦无有乎尔可以见其自许非颜曽下矣其言曰其事则齐桓晋文其文则史孔子曰其义则丘窃取之矣此三言者足以破诸传之惑矣秦汉以来言春秋者不下数十家大抵多祖左氏公羊谷梁三家之说然公谷在七十子后诸弟子所传闻而授之与左丘明亲见夫子自是详略不同即左氏或疑非是丘明而为当时鲁国史官则确也国史防书藏在太庙其简牍本末孔子非由史官何能得见赵汸氏谓春秋一经出于史官先禀命鲁君而后得成其事似非臆说今详三传独左氏颇具本末事实然已不能无文胜之若公谷以所传闻扵诸弟子杂之已见其所病又岂但亥豕鲁鱼之讹哉至于义例之论有求其说而不得者又托为变例以附防扵夫子之经因而后儒诸家纷然异同盖不能不背扵春秋之大义矣春秋大义尊王黜僣以律诸侯诛乱臣贼子以正人伦者也今经首元年春王正月公羊曰加王于正者言大一统也胡氏宗之则曰书元年者祖二帝明三王正次王王次春乃立法创制裁自圣心不知此元年者乃鲁隠公纪国之元年实周平王之四十九年也以诸侯之元年冠周天子春王正月是得为夫子创制明大一统乎否也弑隠寪氏实羽父谋诸桓也经反书薨而为之说曰隠公见弑鲁史旧文必以寔书其曰公薨者仲尼亲笔也古者史官以直为职不讳国恶仲尼削而不书断自圣心谓国史一官之守春秋万世之法其用不同此非厚诬圣人以不道者哉许世子止亲疾不尝药而书弑楚公子围假问疾缢杀其君而书卒若非鲁史旧文是何深刻扵许止而曲防扵子围耶此可以例其余矣陈恒弑其君孔子时已致仕犹沐浴请讨况于春秋明百王之大法者乎此又可以仰窥圣人之心而知其不讳不宥之必然矣盖春秋之脩皆据鲁史旧文而笔削之并未有特笔变文以増改扵其间也其曰笔者言因之而书也其曰削者言去之而不书也若外加笔削而又増改于其中则与孟子其文则史之言异矣其曰天子之事者非以褒贬予夺屑屑焉扵事事求详而托为命德讨罪之权也以王者政教号令不行于天下礼乐征伐皆自诸侯出故因鲁史之文窃取其义以正其失而明之使知有百王之大法焉耳至谓知我罪我云者我谓我众人也言天下后世之善恶者读春秋之所善所恶若美我刺我者也故曰孔子成春秋而乱臣贼子惧惟知我罪我故惧也若如后儒之说则孟子又自与其文则史之言若相矛盾而孔子亦必不曰窃取以嫌于僣耳今考经所载朝聘防盟侵伐战争兼攻取侮之类莫非列国之所谓事也编年以着代纪时日月以叙事録列国文告以登诸简防莫非鲁史之谓文也有详略异同有书有不书者有彼善扵此者或据事直书而义自见或属辞比事而义因以明则孔子之所窃取者也是故以此求之于心而不必凿之扵文以此攷之于事而不必泥之于经信其所可通阙其所可疑以经证经而不屈经以伸传以传证经而不屈传以伸经则庻防于经可以得圣人取善之心于传可以知圣人所以取义之防春秋大义灿然可求诸家纷说抑亦少订矣某也卤莽之学犹在靣墙未洗心滓固知寡陋不足以上探春秋微奥而低昂乎众说也窃自登籍之后曽两乞身卧病林间耽玩坟集掇拾诸传参考见闻辄自纪録今厯有歳月漫成篇巻名之曰春秋伸义盖取王仲淹氏论述作而曰吾于道屡伸而已之义也极知谬妄无所逃罪或縁管蠡一得之愚以俟后之君子冀能味醇醪于糟粕中焉耳
　　元城语録序【董后亨】
　　元城先生当宋哲宗朝髙节闳议能令权奸胆落间关新恩瘴疠间频死弗死晚年居亳士大夫相谓曰过南都不见刘待制如过泗水不谒文宣王殁才二嵗而髙宗南渡宋遂不支然则去就存殁先生盖宋一代安危所系非仅仅取直名去者也而朱文公名臣言行録不载先生殊不可觧及阅宋史然后知文公所以不録先生者大都有三盖先生尝上疏论程正叔且与苏文忠交好又好谈禅文公左袒正叔不与文忠至禅则心薄力距以为寂灭之教者以故不録然周公留相召公不恱防定夫胡康侯皆大儒亦与秦丞相善正叔岂过周公文忠岂不及秦丞相哉先生寕至不得从召公定夫康侯后议从末减耶至谈禅一节则先生逺窜岭南时意非絶欲鲜营不可故稍覧西来语有慨于中以外薄世縁内完真我夫用之忠君孝亲不用之离类灭伦用之禔躬飬性非用之立教贻训正语所谓正人用邪法邪法亦归正者奈何目为异学而令不得与韩范文富闗濓伊洛琬琰千载耶嗟乎寃矣寃矣予待罪天雄天雄即先生故里间召故老问先生坟墓已前化为乌有问及子孙则不知何许问及祠宇则湫隘頺废仅遗像存耳余因低徊乆之最后乃得先生所谓尽言集数卷并语録三巻行録一巻者受而卒业尽言集本颇善语録辑扵马大年行録辑于崔子钟为觧者所坏且多鲁鱼之误余暇乃即其觧正订其误稍掇遗事附其后而列本传于首命外黄令刻之苏文忠尝上疏神宗朝乞校勘陆宣公奏议当是时神宗求治太鋭信任非人故文忠縁此感悟神宗神宗不用卒为临川所误醸成靖康之祸今之时世视宋未谂何似而先生师司马君实传陈莹中学自不妄语入或于宣公无不及其于近日士风人才尤对症之药诗曰髙山仰止景行行止虽未能至心殊向徃之吁予于先生盖向徃深矣
　　王氏易序【孙宜】
　　孙子曰世有言王弼何晏祖尚老庄卒之亡身而祸其国者予读王弼周易注叹曰善乎弼语简而义明思近而觧切要之逹隂阳之故审变化之防识乗应之文该爻象之妙其所述大不诡于圣贤而絶无渉乎老荘晋魏以下勿论已程氏传最称的源乃其善者于弼取资焉其稍异弼者特敷衍厥辞加详婉耳夫时有古今人材因之材有古今著述因之是故两汉之去古曹魏之去汉俱称未逺风气近厚笺觧疏注之士即其聡明性识较之后代固自弗伦继汉而唐抑亦逓相崇减理在可知故宋儒之阐明道学厘定经术由今品焉诚已超迈逖絶者然汉唐诸子若马郑王何元凯安国頴逹之流未必咸无所得是以禆宋之全也弼易尚己徃余覧何晏之奏曰善为国者必先治其身慎其所习所习正则其身正不令而行为人君者所与逰必择正人所观覧必察正象邪心不生而正道可宏也此其言又岂荘老虚寂放浪者伦欤夫弼晏论著若此在当时后世徃徃以二氏目之至谓流祸闗世教罪之为离经畔道者盖魏晋之俗大率以风流酣畅相髙跌宕不检而二子行亦未免焉斯其故必归之耳然言行殊途君子于言也防以人废仲尼固已云矣谓弼晏著述类其行者岂非厚诬哉或曰兹宋儒之说程朱所尝病者夫言而程朱也亦不足当欤孙子曰六经者大道之载而天下之公也天下之公噐则当用众之公言释之故仲尼之删定赞修也要皆宪徃圣之遗而酌前哲之善未尝不出于已而假以自异也其言曰述而不作信而好古窃比于我老彭后儒训释悉罕达此掠美而私长取同而弃异槩之不揆诸道而惟以其人其时谓无足尚废之兹何也挟其胜也夫程子之觧易也其于弼之言用之几什五六矣至其教人观易辅嗣翼之介甫三子首焉而朱子者述其说为训非有见于此哉或曰弼言简切明近善矣质诸圣人之意未必审若是也嗟夫仲尼之门游从者三千焉深扵其道七十二人夫七十二人者朝觌而夕觐面命而口传者也今考其得所师之精蕴而言动悉不戾于厥真者防人哉仲尼尝曰回也其庻乎后儒且谓颜子未至圣人犹是心麤夫朝觌而夕觐靣命而口示也其所得卒若此末世诸儒之生去圣人千百载乃欲以流传之徃言臆测之独见而望其悉得圣贤之秘有是乎故觧释牋防之法要之在模仿正道而恊于大义者也夫诚能模仿正道而协于大义则虽徃意前致不必咸中而亦思过半焉诡凑曲合字轨而句泥之斯其术不足明圣茍以増纷乱之失长穿凿之风己尔奚益乎奚益乎故弼之注成已如所议矣乃程之觧也即曰深明易道视仲尼之的防本趣亦岂敢谓其尽若所述乎执此盖可以论弼云易凡六巻予徃读而善之因手録上下二经他日将刻以传焉而题曰王氏易
　　三礼考注序【孙宜】
　　昔周公制礼作乐用昭王治纪载条述于是有书今之周礼是也六经之遭秦火斯亦与焉煨烬既余散逸漫漶莫可寻理汉河间献王得之乃阙冬官一篇千金弗购刘歆氏校中秘以考工记补冬官之阙及元而临川吴澄谓冬官特淆错司徒中他四官中未尝亡也牵合附防出而足之自大司空小司空至司稼五十三官皆司徒官也自职方氏至六官皆夏官也自司氏至薙氏五官皆秋官也又谓地官之文多在春官故今所定自大司乐至典庸噐十九官皆春官也自训方氏至诸子四官皆夏官也而所存司徒本官惟州长至舞师十一官云而大司徒掌建邦之土地之图之职既以归冬官矣于是自以意见补之曰掌建邦之教典继以施十有二敎以保息六养万民以本俗六安万民正月之吉布政以乡民八纠万民歳终致事不可入司空者即仍厥旧焉又天官以下四官亦率殽杂弗伦于是以春官之内史外史至眡祲十三官以地官之司禄一官以夏官之司勋司士二官归天官以天官之司裘内司服至女祝十一官以夏官之节服氏至小子六官以秋官之大行人至朝大夫八官以地官之封人至人六官归春官以秋官之衔枚氏至貉七官归夏官以地官之胥师至胥四官归秋官于是周礼称成书云孙子曰六经者圣人之书也其条理伦脊必有妙致遭秦燔燬侥幸仅存然亦什一云尔全书既亡凑合掇辑之余厥伦紊矣茍非有圣人者作则曷能是正而诠定之以复其故乎而学士大夫浅窥偏据妄意改定即陧杌自擅谓得的原此岂非厚诬哉此岂非厚诬哉昔孔子之定六经也可者存之不可者去之务合于道已尔不必其皆存也不必其迁移窜易而后定也今之学者于六经固非敢以去取若圣人然其可从者从之不可从者仍之斯亦用以用世也矣必曰如是如是而可则安知圣人未乱之全书果即所定否也夫其深舛至讹固已勿论一有不合罪则奚辞故圣人之学守经以逹变而已后世儒者不求诸圣人之变而惟已焉师泥滞执抝斯所以胶固一隅而莫通者也且澄意以谓冬官之文杂五官故取五官之类者补之谓五官文互杂也各取其类补之此诚巳辨矣然稽之于理言无定衡惟人所主义靡恒适视我所偏是故六经之言尚己后儒茍欲穿凿附防强断已意则周礼之书即一官一职孰不可以迁移窜易彼此相通者也而奚独澄今所云然也夫天官冢宰之职内及宫壸膳羡谓有深意此固臆説虚辞无可稽证何则闺房掖闼之祸奢靡服食之淫茍一鱼烂痈溃未闻宰相能制之者周公圣人也其见独不斯及耶而为之制乎故曰臆者此也不然则安知他官之形似交错若澄今所改易谓某官类某某当以某属者非圣人制冢宰掌钱谷渉宫阃意乎澄乃扵其臆说则信服而不能少议而他未尝有辞者删定紊乱惟厥己见此曷故欤而况复有所难觧者六经既遭秦火己书则伏生之口授孔氏之壁藏诗则毛公之小序大抵非厥本初至若仪礼十七篇礼记四十九篇皆汉儒揣摩量度文以已意假以仲尼为之先生之制盖略有见于是云要亦不可伦次矣澄取戴记补仪礼取曲礼为之觧破碎决裂曰礼之全经尽在于是孰据乎昔杜祐之为通典也凡祭祀郊社亦私采摭诸礼言编排秩叙以为之准不知孔子之圣犹曰夏礼吾能言之杞不足征也殷礼吾能言之宋不足征也其用礼惟从周恶生今而反古者矧夫末儒浅学取燔炽灰靡之余文师心任见欲以律徃古而例当今不亦难哉不亦难哉或曰周礼圣人治天下之遗法也后世制治者师焉是故茍有为是正刋定若澄者流犹足备一王之制借以诏天下而俟来圣不然即欲师仿行之亦莫寻厥绪矣夫澄岂得巳者哉而予以为任法之善不如任人今后世有兴治者即周礼殽杂弗究彼犹能推其意因其时别其类行之成一家治否则以周公之制文武盛治之余成康而下不三四传而已废矣澄独能以一已之臆合而系后人之观聴哉是故圣人之学神而通俗儒之学拘而滞惟通也故殽可也惟拘也故必变有所不变则窒矣故必就有所不就则泥矣是书周礼凡十七巻予尚欲取其可以迁移谓不独如澄所易者别出之而未遑也若其训释简而明致而不凿要不可以尽废云
　　三礼纂注序【宋仪望】
　　予早歳从父师问三礼同异因臆尝所辨说周礼一书自汉恵除挟书乃有献周官五篇其后向子歆得之遂以考工记补冬官而不考载官名自歆后贾郑诸人争相校雠用力愈勤而大义愈晦宋程朱大儒虽尝亟称然未有折衷迨元临川俞氏以周礼冬官杂在五官遂黜考工记更补之王吴丘三氏复増订焉余窃谓考工记特记语耳诸君子莫究所属并其名缺之然则轮舆桃冶弓车庐梓诸人果官名耶自髙堂生治仪礼而诵习者五家而戴氏又传礼记四十八篇其义多孔门诸人相与发明元晦防清欲以仪礼为经礼记为传以今攷之周公法天制礼如郊祀宗庙朝聘防同礼莫大焉皆亡逸不可考仪礼止士庻人而王制月令明堂等篇又杂出传记中其义舛缺弗伦后之儒者掇拾扵煨烬互为剖析而圣人微辞奥义欝而弗章闇而弗畅盖三礼之晦久矣予后以御史在告吴人王应电避难南游因挟所注周礼以从尝徃来恩江輙相摭难上察天文下攷地舆中定官制谓周官止五篇后儒攒补非是乃按天文作冬官演义其用力既勤而持论甚髙士大夫争敬信之予谓诸经当汉时始出诗残书缺礼坏乐崩非孔子删定本防歆去汉惠又百余年冬官亡失如山川邍师虞衡等职杂在别官明矣王子颔之予因作读周礼说其略曰昔在文武创造方定礼乐未遑周公以叔父位冢宰辅防主朝羣臣爰稽唐虞监于夏商乗时竭忠更定法制故六官周礼作焉盖尝论之王者父天母地代工宏化责在三公故首立天官冢宰居之有生林立教养是頼故次立地官司徒掌之四时更运天地以成故宗伯掌春司马掌夏司冦掌秋司空掌冬六官既立百度乃贞故经礼三百曲礼三千于是大备此明周官典礼非相为二也攷之王制冢宰统百官制财用故自王朝王宫王内事防巨细职兼崇卑厥惟统握而六卿三百六十属皆受成焉王者不私盖藏故外府内府王府非禀于冢宰莫敢出入焉宫中府中俱为一体故内宰主内宫正主外凡厥细皆得总辖焉其为虑逺为义深冢宰之职于斯为大地者配天者也司徒掌邦教定民数兴贤能宏敷式和厥功并焉斯地官之义也宗伯以下各率其属宣欝导和以赞助元气虽佐理各殊而体统流贯故观扵六官六职然后知周公之圣与周之所以王后人攟摭疑似不悉圣人精微之义辄以已意妄加评驳是所谓遗神髓而弹皮毛也时王子见之愿为更端未几还吴遂殁去歳冬予行部宣州防东平守贡君安国出厥考翰林汝成甫纂注三礼示之仪望防覧连日至防寝食然后知贡君于古人微言奥义多所发明而折衷更定决自胸臆如云以天官之卿考五官之卿以六官之卿考六官之属事以类从官以职别斯其义虽周公复起不能易也至于攷仪礼补传义正礼记而又更定王制诸篇以备二礼遗逸斯又其独断也自歆向父子以还考三礼者众矣有能总挈众论更立体要如有用我执此以徃如太史公所述岂可少哉宣守东莞陈俊雅志好古愿亟刋布之东平君乃走数百里索予为序嗟乎古之圣人上下一体君臣同心其弥纶赞助如心腹手足共相营救故六官分职百揆时叙王中心无为以守至正呜呼斯成周之盛也非周公其孰能成之或谓贡王二子于周礼奚若予谓二君皆能以吾之心究圣人之心者也惜也一二同异予欲与论正者已不可复得矣虽然予又安得以是病二君哉
　　读伯夷传【徐应雷】
  </div>
  <div class="pagination">
   <a href="明文海_page58.html">
    上一页
   </a>
   <span>
    ...
   </span>
   <a href="明文海_page54.html">
    54
   </a>
   <a href="明文海_page55.html">
    55
   </a>
   <a href="明文海_page56.html">
    56
   </a>
   <a href="明文海_page57.html">
    57
   </a>
   <a href="明文海_page58.html">
    58
   </a>
   <span class="current-page">
    59
   </span>
   <a href="明文海_page60.html">
    60
   </a>
   <a href="明文海_page61.html">
    61
   </a>
   <a href="明文海_page62.html">
    62
   </a>
   <a href="明文海_page63.html">
    63
   </a>
   <a href="明文海_page64.html">
    64
   </a>
   <span>
    ...
   </span>
   <a href="明文海_page60.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
