<!DOCTYPE html>
<html>
<head>
    <meta charset="UTF-8">
    <title>文章辨体汇选 - 第 81 页/共 396 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文章辨体汇选 - 第 81 页/共 396 页</h1>
    <div class="content">　　伏以古者爰自大夫已上皆乘车而以马为騑服魏巳降迄乎隋代朝士又驾牛车厯代经史具有其事不可一二而言也至如李广北征解鞍憇息马援南伐据鞍顾盼斯则鞍马之设行于军旅戎服所乘贵于便习者也按江左官至尚书郎而輙轻乘马则为御史所弹又颜延之罢官后好骑马出入闾里当代称其放诞此则専车凭轼可服朝衣单马御鞍宜从亵服求之近古灼然之明验也自皇家抚运沿革随时至如陵庙巡谒王公册命则盗服冠履乘彼辂车其士庶有衣冠亲迎者亦时以服厢充驭在于他事无复乘车贵贱所行通用鞍马而已臣伏见比者銮舆出幸法驾首途左右侍臣皆以朝服乘马夫冠履而出只可配车而行今乘车既停而冠履不易可谓惟知其一而未知其二也何者褒衣博带革履髙冠本非马上所施自是车中之服必也韈而升镫跣以乘鞍非惟不师古道亦自取惊今俗求诸折中进退无凖且长裾广袖襜如翼如鸣佩纡组锵锵奕奕驰骤于风尘之内出入于旌棨之间傥马有驾逸人从颠坠遂使属车之右遗履不收清道之傍絓骖相续固以受嗤行路有损威仪今议者皆以秘阁有梁武帝南郊圗多有衣冠乘马者此则近代故事不得谓无其文臣案此图是后人所为非当时所撰且观民间有古今图画者多矣如张僧繇画羣公祖二疎而兵士有着芒屩者阎立本画昭君入匈奴而妇人有着帷帽者夫芒屩出于水乡非京华所有帷帽创于隋代非汉官所作议者岂可征此二画以为故实者乎由斯而言则梁氏南郊之图义同于此又传称义惟因俗礼贵縁情殷辂周冕规模不一秦冠汉佩用舍无恒况我国家道轶百王功髙万古事有不便理资变通其乘马衣冠窃谓宜从省废臣懐此异议其来自乆日不暇给未及抑扬今属殿下亲从齿胄将临国学凡有衣冠乘马皆惮此行所以輙进狂言用申鄙见谨议

　　猫鼠议【崔佑甫】

　　右今月日中使某宣进上以笼盛猫鼠示百寮臣闻天生万物刚柔有性圣人因之垂范作则礼记郊特牲篇曰迎猫为其食田鼠也然则猫之食鼠载在礼经以其除害利人虽微必録今此猫对鼠不食仁则仁矣无乃失其性乎鼠之为物昼伏夜动诗人赋之曰相鼠有体人而无礼又曰硕鼠硕鼠无食我黍其序曰贪而畏人若大鼠也臣旋观之虽云动物异于麋鹿麏兔彼皆以时杀获为国之用此鼠有害亦何爱而曲全之猫受人养育职既不修亦何异于法吏不勤触邪疆吏不勤扞敌又按礼部式具列三瑞无猫不食鼠之目以兹称庆臣所未详伏以国家化洽治平天符荐至纷纶杂沓史不絶书今兹猫鼠不可滥厕若以刘向五行传论之恐须申命宪司察听贪吏诫诸边候无失徼巡猫能致功鼠不为害

　　请禁私铸钱议【刘秩】

　　臣伏奉今月二十一日勅欲不禁铸钱更令百寮详议可否者夫钱之兴其来尚矣将以平轻重而权本末齐桓得其术而国以霸周景失其道而人用弊考诸载籍国之兴衰实系于是陛下思变古以济今欲反经以合道而不即改作询之刍荛臣虽惷愚敢不荐其闻见古者以珠玉为上币黄金为中币刀布为下币夫三币握之则非有补于暖也舍之则非有损于饱也先王以守财物以御人事而平天下也是以命之曰衡衡者使物一髙一下不得有常故与之在君夺之在君贫之在君富之在君是以人戴君如日月亲君如父母用此术也是谓人主之权今之钱即古之下币也陛下若舍之任人则上无以御下下无以事上其不可一也夫物贱则伤农钱轻则伤贾故善为国者观物之贵贱钱之轻重夫物重则钱轻钱轻由乎物多多则作法收之使少少则重重则作法布之使轻轻重之本必由乎是柰何而假于人其不可二也夫铸钱不杂以鈆铁则无利杂以鈆铁则恶恶则不重禁之不足以惩息且方今塞其私铸之路人犹冒死以犯之况启其源而欲人之从令乎是设陷穽而诱之入其不可三也夫许人铸钱无利则人不铸有利则人去南畆者众去南畆者众则草不垦草不垦又邻于寒馁其不可四也夫人富溢则不可以赏劝贫馁则不可以威禁故法令不行人之不理皆由贫富之不齐也若许其铸钱则贫者必不能为臣恐贫者弥贫而服役于富室富室乘之而益恣昔汉文之时吴濞诸侯也富埓天子邓通大夫也财侔王者此皆铸钱之所致也必欲许其私铸是与人利权而舍其柄其不可五也陛下必以钱重而伤本工费而利寡则臣愿言其失以效愚计夫钱重者犹人日滋于前而炉不加于旧又公钱重与铜之价颇等故盗铸者破重钱以为轻钱轻钱禁寛则行钱重禁严则止止则弃矣此钱之所以少也夫铸钱用不赡者在乎铜贵铜贵在于采用者众夫铜以为兵则不如铁以为器则不如漆禁之无害陛下何不禁于人禁于人则铜无所用铜无所用则铜益贱贱则钱之用给矣夫铜不布下则盗铸者无因而铸无因而铸则公钱不破人不犯死刑钱又日増必复利矣是一举而四美兼也惟陛下熟察之

　　禘祫议【韩愈】

　　伏以陛下追孝祖宗肃敬祀事凡在拟议不敢自専聿求厥中延访羣下然而礼文繁漫所执各殊自建中之初迄至今岁屡经禘祫未合适从臣生遭圣明涵泳恩泽虽贱不及议而志切効忠今輙先举众议之非然后申明其说一曰献懿庙主宜永藏之夹室臣以为不可夫祫者合也毁庙之主皆当合食于太祖献懿二祖即毁庙主也今虽藏于夹室至禘祫之时岂得不食于太庙乎名曰合祭而二祖不得祭焉不可谓之合矣二曰献懿庙主宜毁之瘗之臣又以为不可谨按礼记天子立七庙一坛一墠其毁庙之主皆藏于祧庙虽百代不毁祫则陈于太庙而飨焉自魏晋以降始有毁瘗之议事非经据竟不可施行今国家徳厚流光创立九庙以周制推之献懿二祖犹在坛墠之位况于毁瘗而不禘祫乎三曰献懿庙主宜各迁于其陵所臣又以为不可二祖之祭于京师列于太庙也二百年矣今一朝迁之岂惟人听疑惑抑恐二祖之灵眷顾依迟不即飨于下国也四曰献懿庙主宜祔于兴圣庙而不禘祫臣又以为不可传曰祭如在景皇帝虽太祖其于属乃献懿之子孙也今欲正其子东向之位废其父之大祭固不可为典矣五曰献懿二祖宜别立庙于京师臣又以为不可夫礼有所降情有所杀是故去庙为祧去祧为坛去坛为墠去墠为鬼渐而之逺其祭益稀昔者鲁立炀宫春秋非之以为不当取已毁之庙既藏之主而复筑宫以祭今之所议与此正同又虽违礼立庙至于禘祫也合食则禘无其所废祭则于义不通此五说者皆所不可故臣博采前闻求其折中以为殷祖玄王周祖后稷太祖之上皆自为帝又其代数已逺不复祭之故太祖得正东向之位子孙从昭穆之列礼所称者盖以纪一时之宜非传于后代之法也传曰子虽齐圣不先父食盖言子为父屈也景皇帝虽太祖也其于献懿则子孙也当禘祫之时献祖宜居东向之位景皇帝宜从昭穆之列祖以孙尊孙以祖屈求之神道岂逺人情又常祭甚众合祭甚寡则是太祖所屈之祭至少所伸之祭至多比于伸孙之尊废祖之祭不亦顺乎事异殷周礼从而变非失礼也臣伏以制礼作乐者天子之职也陛下以臣议有可采粗合天心断而行之是则为礼如以为犹或可疑乞召臣对面陈得失庶有发明谨议

　　复雠议【韩愈】

　　右伏奉今月五日勅复雠据礼经则义不同天征法令则杀人者死礼法二事皆王教之端有此异同必资论辩宜令都省集议闻奏者朝议郎行尚书职方员外郎上骑都尉韩愈议曰伏以子复父雠见于春秋见扵礼记又见周官又见诸子史不可胜数未有非而罪之者也最宜详于律而律亡其条非阙文也盖以为不许复雠则伤孝子之心而乖先王之训许复雠则人将倚法専杀亡以禁止其端矣夫律虽本于圣人然执而行之者有司也经之所明者制有司者也丁寜其义于经而深没其文于律者其意将使法吏一断于法而经术之士得引经而议也周官曰凡杀人而义者令勿雠雠之则死义宜也明杀人而不得其宜者子得复雠也此百姓之相雠者也公羊传曰父不受诛子复雠可也不受诛者罪不当诛也诛者上施于下之辞非百姓之相杀者也又周官曰凡报仇雠者书于士杀之亡罪言将复雠必先言于官则亡罪也今陛下垂意典章思立定制惜有司之守怜孝子之心示不自専访议羣下臣愚以为复雠之名虽同而其事各异或百姓相雠如周官所称可议扵今者或为官所诛如公羊所称不可行扵今者又周官所称将复雠先告于士则亡罪者若孤稚羸弱抱微志而伺敌人之便恐不能自言于官未可以为断于今也然则杀之与赦不可一例宜定其制曰凡有复父雠者事发具其事申尚书省尚书省集议奏闻酌其宜而处之则经律亡失其指矣谨议

　　学生代斋郎议【韩愈】

　　斋郎职奉宗庙社稷之小事盖士之贱者也执豆笾骏奔走以役于其官之长不以徳进不以言扬盖取其人力以备其事而已矣奉宗庙社稷之小事执豆笾骏奔走亦不可以不敬也于是选大夫士之子弟未爵命者以塞员填阙而教之行事其勤虽小其使之不可以不报也必书其岁岁既乆矣于是乎命之以官而授之以事其亦微矣哉学生或以通经举或以能文称其微者至于习法律知字书皆有以赞于教化可以使令于上者也自非天资茂异旷日经乆以所进业发闻于乡闾称道于朋友荐于州府而升之司业则不可得而齿于国学矣然则奉宗庙社稷之小事任力之小者也赞于教化可以使令于上者徳艺之大者也其亦不可移易明矣今议者谓学生之无所事谓斋郎之幸而进不本其意因谓可以代任其事而罢之盖亦不得其理矣今夫斋郎之所事者力也学生之所事者徳与艺也以徳艺举之而以力役之是使君子而服小人之事且非国家崇儒劝学诱人为善之道也此一说不可者也抑又有大不可者焉宗庙社稷之事虽小不可以不専敬之至也古之道也今若以学生兼其事及其岁时日月然后授其宗彛罍洗其周旋必不合度其进退必不得宜其思虑必不固其容貌必不庄此无他其事不习而其志不専故也非近于不敬者与又有大不可者其是之谓与若知此不可将令学生恒掌其事而隳壊其本业则是学生之教加少学生之道益贬而斋郎之实犹在斋郎之名茍无也大凡制度之改政令之变利于其旧不什则不可为已又况不如其旧哉考之于古则非训稽之于今则非利寻其名而求其实则失其宜故曰议罢斋郎而以学生荐享亦不得其理矣

　　功臣恕死议【吕温】

　　昔卫蒯瞶以窃国之诈盟其陪臣服冕乘轩三死无与近代惑者为因口号于是乎有功臣恕死之典考诸古训其异端与稽诸时事其乱本与何者有国之柄莫大乎刑赏人生有欲不可以不制天讨有罪不可以不刑盖刑者圣王所以佐道徳而齐天下者也功济乎物不可以不赏赏劝乎功不可以不信盖信者圣人所以一号令而惇天下者也然则恕死之典弃信而废刑何以言之夫立功者自八元十乱之后非尽能贤或有起屠贩垄畆行阵之间乘帝王应天顺人之势用力无几遂贪天功超腾风云各得变化挟劳怙宠崛强自负贪冒无厌见利忘义是宜崇威峻法大为之防而反丹书鐡券许以不死其功大者可以五作乱而十犯上孰不以暴为无伤乎且人君之言如涣汗不反既与之要天地誓山河卒一旦失驭有黥韩之罪神怒人怨不得已而诛是弃信也若恣行凶险隳突宪纲或奸锋将发衅逼宗社乃念斯言之玷忍而不诛是废刑也向者纔得其尘涓之劳萤烛之助而信弃刑废将焉用之是贤而有功惊宠惧满自居无过之地何恕死为使愚而有功小人徼幸又告以无死是増骄而启奸适所谓赏之祸也虽恕之死其能免乎夫其贤如太公忠如伊尹惟君知臣可以勿贰而遽宥以罪死是疑其不终非所以待之以诚而尽君子之心也若乃猾如狗盗庸如黥徒未有罪而先恕之死是不许其慕生廉耻自固名节非所以道之以徳而劝小人之善也以为明君之处劳臣也安之以爵禄拘之以纪律名之以好恶耸之以祸福使得迁善逺罪保勲全名剖符传庆与国终始恩斯勤斯是亦极矣柰何挠权乱法以罪宠人坠信赏必罚之典亏昭徃基违之道恐非哲王经邦轨物之制也谨议

　　陵庙日时朔祭议【李翱】

　　征事郎守国子监博士史馆修撰臣李翱等谨献议曰国语曰王者日祭礼记曰王立七庙皆月祭之周礼不载日祭月祭惟四时之祭禴祠蒸尝汉朝皆杂而有之盖遭秦火诗书礼经烬灭编残简缺汉乃求之先儒穿凿各伸已见皆托古圣贤之名以信其语故其所记各不同也古者庙有寝而不墓祭秦汉始建寝庙于园陵而上食焉国家因之而不改贞观开元礼并无宗庙日祭月祭之礼盖以日祭月祭既已行于陵寝矣故太庙之中每岁五享六告而已不然者房玄龄魏征之辈皆一代名臣穷极经史岂不见国语礼记有日祭月祭之辞乎斯足以明矣伏以太庙之享笾豆牲牢三代之通礼是贵诚之义也园寝之奠改用常馔秦汉之制乃食味之道也今朔望上食于陵寝修秦汉故事斯为可矣若朔望上食于太庙岂非用常亵味而贵多品乎且非礼所谓至敬不享味而贵气臭之义也传称屈到嗜芰有疾召其宗老而嘱之曰祭我必以芰及祭荐芰屈建命去芰而用羊馈笾豆脯醢君子是之言事祖考之义当以礼为重不以其生存所嗜为献盖明非食味也然则荐常馔于太庙无乃与荐芰为比乎且非三代圣王之所行也况祭器不设爼豆祭官不命三公执事者惟宫闱令宗正卿而已谓之上食可也安得以为祭乎且时享于太庙有司摄事祝文曰孝曽孙皇帝臣某谨遣太尉臣名敢昭告于髙祖神尧皇帝祖妣太穆皇后窦氏时惟孟春永懐罔极谨以一元大武柔毛刚鬛明粢芗萁嘉蔬醴齐敬修时享以申追慕尚享此祝词也前享七日质明太尉誓百官于尚书省曰某日时享于太庙各扬其职不供其事国有常典凡陪享之官散斋四日致斋三日然后乃可以为祭也宗庙之礼非敢擅议虽有知者其谁敢言故六十余年行之不废今圣朝以弓矢既櫜礼乐为大故下百寮使得详议臣等以为贞观开元礼并无太庙上食之文以礼节情罢之可也至若陵寝上食采国语礼记日祭月祭之词因秦汉之制修而存之以广孝道可也如此则经义可据故事不遗大礼既明永息异论可以继二帝三皇而为万代法与其黩礼越古贵因循而惮改作犹天地之相逺也谨议

　　文章辨体彚选巻一百五十一

　　●钦定四库全书

　　文章辨体彚选巻一百五十二

　　（明）贺复征 编

　　○奏议四

　　祖宗配侑议【宋宋祁】

　　臣等闻王者建庙祏之严合昭穆之缀祖一而已始受命也宗无豫数待有徳也由宗而下等胄之疏戚以为迭毁之制使后嗣虽有显扬褒大犹不得与祖宗并列所以一统乎尊尊古之道也皇帝陛下躬孝治发徳音承惟三后之盛烈际天接地而推奉之礼有所未称明发悼惧圗惟厥衷使攸司得稽旧章开羣议摅懿铄阐孙谋将以脗合灵心垂荣无极非臣等孤陋所能及已窃以太祖皇帝诞受寳命付畀四海铺敦燮伐潜黜不端夷泽潞之畔兼淮海之昧东焚吴舆右因蜀垒湘楚闽禺请吏入朝当此之时天下之人去大残蒙更生十年长世丕阐洪业太宗皇帝敦受具玺席运下武龚天之讨底定太原由是慎九刑之辟艺四方之贡信赏类能重食劝分官无烦苛人无恫怨又引缙绅诸儒讲道兴学炳然右文与三代同风真宗皇帝干粹日昭执竞维烈重威抚和休寜北方顺斗布度先天作圣遂考夏谚乱虞巡秘牒岱宗育榖冀壤翕受瑞福普浸黎元肖翘跂行罔有不寜百度已备眷授明辟洪惟一祖二宗之烈厯选坟诰未有髙焉者也昔成汤为商之祖太甲太戊武丁实号三宗后稷为周之祖文王武王庸建二祧髙帝为汉之祖孝文孝武特崇两庙皆子孙世世奉承不辍我皇伯祖经纶草昧遂有天下功宜为帝者之祖皇祖勤劳制作皇考财成治定徳宜为帝者之宗三庙并万世不迁宣布天下以示后世臣等请如圣诏至于升侑上帝裒对先谟本之周道克厌典礼昔太宗亲郊奉宣祖太祖配焉真宗肇祀奉太祖太宗配焉自尔有司不敢轻议今二宗同跻不祧之位则礼无异等伏请自今以徃太祖为定配二宗为迭配称情适事理实无嫌其将来皇帝亲祠伏请以三圣偕侑上显对越之盛次申遹追之感圣人之能事羣臣之大愿此后迭配还如前议昔唐髙宗之上封也太武皇帝文皇帝配昊天明皇之封也以髙祖配天太宗配地开元之着礼也髙祖配方丘太宗配神州此二宗迭配之前比垂拱开元之间髙祖太宗髙宗同配昊天真宗登介丘降社首并以太祖太宗崇配天地此三圣皆侑之明凖其岁时常祀则至日圆丘仲夏皇地祗配以太祖孟春祈榖夏雩祀冬祭神州配以太宗孟春感帝配以宣祖季秋大飨配以真宗伏请皆如礼便陛下重宗祧之事鉴照前载抑畏虔巩让而不専故令臣等得申愚管谨用敷罄惟圣心裁鉴谨具议状奏闻

　　世守边郡议【吕大钧】

　　中国之大戒无急于边防自秦汉以来御戎之策是非未能相逺窃尝求三代之法宜于今日而推行之乃知圣人封建之深意不独尚徳専治吾民而已其御边之要微妙深逺固在术内殆非众人之智所可及已盖天下之势不得不一亦不得不分分而不一则上无以制命而为下者肆一而不分则下无以陈力而为上者劳故古者分天下为列国统万国于一王使礼乐征伐一出于天子教治禁令一委之诸侯则是天子持威福之柄优游于内以専察国君之善恶诸侯任过功之责勤劳于外以同体王室之休戚如是则四方之警急何以动天子之视听哉彼不任吾患者吾得执而戮之孰敢违矣吾所以待蕃国者特招携以礼懐逺以徳而已在商之时古公以皮币犬马珠玉事獯鬻而商王不知在周之时晋国拜戎不暇而周室不与然则三代御边之略盖可知已臣窃谓分剖天下以为列国则未敢轻议如使边郡略法古意慎选仁勇之士使得世守郡事兵民措置悉以委之租调出入一切不问惟财用不足者附以次边支郡以供其乏其治以安静不扰敌人感服者为上富强自守彼不能犯者次之战胜攻取无所退屈者又次之赏罚者増损其名位而巳甚者则升黜之不使轻去其郡若此则安危利害不离其身势不得不尽其力以从事尽心以防患所谓世守者亦不得纯如周制父子相继必使选贤以自代毋问亲疎天子加察焉然后可之遂使贰其郡事以终举者之身然后命之没则禄其子孙以祀之若有功徳则郡人世世祀之仍爵其子孙庶几亦可以为备边之一术也

　　濮安懿王典礼议【司马光】

　　臣等谨按仪礼丧服为人后者传曰何以三年也受重者必以尊服服之为所后者之祖父母妻妻之父母昆弟之子若子子子者皆如亲子也人为人后者为其父母传曰何以期也不贰斩也特重于大宗降其小宗也又为人后者为之子不敢复顾私亲圣人制礼尊无二上若恭爱之心分施于彼则不得専一于此故也是以秦汉以来帝王有自旁支入承大统者或推尊父母以为帝后皆见非当时取议后世臣等不敢引以为圣朝法况前代入继者多宫车晏驾之后援立之策或出母后或出臣下非如仁宗皇帝年龄未衰深惟宗庙之重祇承天地之意于宗室众多之中简拔圣明授以大业亲为先帝之子然后继体承祧永有天下濮安懿王虽于陛下有天性之亲顾复之恩然陛下所以负扆端冕富有四海子子孙孙万世相承者皆先帝之徳也臣等愚贱不达古今切以为今日所崇奉濮安懿王典礼一凖先朝封赠期亲尊属故事髙官大国极其尊荣谯国太夫人襄国太夫人仙游县君亦改封大国太夫人考之古今实为宜称

　　选举议【刘攽】

　　臣准御史台告报进诏书天下学校贡举之法传访臣等令得详议者臣愚以谓人主之举事与人臣之献议不同人臣之议者盛言古事以为髙侈言已忠以为博迂逺而不切事情汗漫而不济世务虽已自知其无益于治矣而犹为之何也其言之有理其持之有故其名之所存足以夸众眩俗故敢为而不疑耳人主之举事则不然度时之所宜因俗之所安不以虚名而弃实効不慕逺业而捐近功使令出而下必信事举而俗必定故与其出令不当而急改之不若谋事于始而慎虑也今陛下患选举之法不明教育之方未善此必有以前古乆逺之事感动上听者不可不察也本朝承百王之末创起律令虽未及三代其随时因俗从宜应变増损不常亦自一朝之制而选举之法行之百有余岁累朝将相名卿及今之所谓贤材与共天下之议论者皆非以他涂进者也而诬以为未尝得人臣窃以为过矣且臣论之今时选举之患不在创法之未善而在有司之弗良不患试言之非要而患听者之不察何以言之今国家有贤良异材之人则使公卿荐举求文学经术之士则使郡县推择此虽三代取士何以过此帝典之言曰敷纳以言孔子曰不知言无以知人也然则未知人莫如听言故国家试士以文词亦二帝敷纳之比也试使有司兼仲山将明之才懐孟子知言之术精听慎择则贤不肖岂不较然由是观之取士之法本未尝失而有司之听或不能尽今以有司之不能听尽而变法法虽亟变而不择人付之虽法如三代犹将终无益也议者或谓文词之为薄陋不足以待天下之士臣愚以为今进士之初任者不过得为吏部选人国家待门荫恩泽者亦为选人流外小吏亦为选人选人如此之卑也而天下之士以文词应此选岂不固有余裕哉朝廷设置何等爵禄而更囏难其选乎且进士成名者国家亦何尝便以为才杰而任用之或以文章显或以法律用或以善政事称或以治财赋进皆待其来日成效而后有取则夫取士之始亦何用靳靳遴惜若不得已哉且朝廷更选举之法将以想望髙才豪杰之士也今天下之士至于礼部者岁不下二千人朝廷岂能以玉帛之聘弓旌之招而遍得此乎必亦使之投牒自进耳士之投牒自进必非豪杰之士伊尹管仲之俦虽其科试而取之徒小异其名目然其得士未有以异于前也更恐好利衒鬻之人崇虚名以乱真则取士之失又甚于徃日矣议者又谓不如一用乡举里选者此又知其一未知其二也夫二汉之用乡举里选所以得人者其时郡县之吏自廷掾诸曹卒史驭吏亭长游徼皆贤士为之故其临财不茍则知其廉值事能断则知其智文武才畧莫不毕效故其誉之有实举之不难自流品分别郡县吏卒卒弃絶为贱不齿于缙绅贤士不复从此役士之居乡里者何由察知茍凭虚名以进人后有不称将复相与蔽护其短而谓之材终亦不得真贤寔廉矣是乡举里选又不可尽用也凡此数端皆臣所以深疑者也不知臣之愚陋至此耶抑亦千虑将有一得也然愚者之智専则难移故臣愿朝廷且毋庸轻变选举之法不如因旧法而慎选有司之为愈也虽然尚有一说今有人于此明辨足以判狱讼智畧足以治财赋而文词不足以自发经艺不至于浃洽则将捐弃终身无仕进之望其材岂不可惜哉臣愿陛下为设从政科使公卿及监司举如此人以充选必有举者三人乃召而用之且毋以为真试之三年才任其事然后命之以官即不可使复还为民而坐其举者如此则天下之材士殆无遗逸矣臣闻教育之法所以治性也性修则智明智明则应物不惑不惑则盛徳之士也自两汉以来学者未尝不以利禄为心夫可诱以利禄而勉强为善则徳性离矣是故造士不及三代者由此也今陛下建学校为置明师而诲道之毋问其所学毋限其所能则贤材莫不养育矣若恶文章之敝而以经艺劝之学者之志不过为干禄利也则文章之士变而为经艺虽曰不同其离于徳性也均矣天之生材有昏有明智明才大者非小智小识之能掩也及其浅晦下材虽日挞之亦终不能以致髙大士修之于家足以成材又何待学官程课督趣之哉臣愚不足以知逺畧惟陛下裁幸

　　庙议【韩维】

　　伏以亲亲之序以三为五以五为九上杀下杀旁杀而亲毕圣人制事存送终之礼皆以此为限是众人之所同也若其不与众人同者则又因事之宜断之以义而为之节文也昔先王既有天下迹其基业之所由起奉以为太祖所以推功美重本始也盖王者之祖有系天下者矣诸侯之祖有系一国者矣大夫士之祖系其宗而止矣亦其理势然也荀卿曰王者天太祖诸侯不敢坏大夫士有常宗所以别贵始贵始徳之本也盖有天下之始若后稷有一国之始若周公大夫士之始若三桓所以贵者配天也不祧也有常宗也此其所以别也今直以契稷为本统之祖则是下同大夫士之礼非荀卿之所谓别也或曰汤文武之去契稷皆十有余世其间子孙衰微奔窜者非一汤文武之有天下契稷何与哉曰南宫适曰禹稷躬稼而有天下孔子曰君子哉若人禹之有天下则然矣稷诸侯也而曰有天下何哉岂非积累功徳至文王而兴乎孟子曰王不待大汤以七十里文王以百里然则小国亦王之所待也所谓七十里百里者非契稷所受以遗其子孙之国乎由是言之商周之所以兴契稷不为无所与也则正考父作颂追道契汤髙宗商所以兴子夏序诗称文武之功起于后稷岂虚语也哉国语亦曰契勤商十有四世而兴后稷勤周十有五世而兴榖梁曰始封必为祖南宫适孟轲卜子夏左丘明谷梁赤生于周代其所言皆亲闻而见之者其学问又俱出于孔子宜若可信则尊始祖以其功之所起秦汉诸儒亦有所受之也后世有天下者皆特起无所因故遂为太祖所从来乆矣伏惟太祖皇帝孝友仁圣睿智神武兵不血刃坐清大乱子孙遵业万世蒙泽功徳卓然为宋太祖无少议者僖祖虽于太祖髙祖也然仰迹功业未见其有所因上寻世系又不知所以始若以所事契稷奉之窃恐于古无考而于今亦有所未安也臣以为均之论议未有以相夺仍旧便若夫藏主合食则厯代尝议之矣然今之庙室与古殊制古者每庙异宫今所以奉祖宗者皆在一堂之上西夹室犹处顺祖之主考之尊卑之次似亦无嫌至于禘祫自是序昭穆之祭僖祖东向礼无不顺所谓子虽齐圣不先父食者也孔子曰于其所不知盖阙如也如臣绛等议非臣所知臣所以阙而不敢同也

　　南北郊议【陈襄】

　　臣谨按周礼大司乐以圆锺为宫冬日至于地上之圆丘奏之六变以祀天神以函锺为宫夏日至于泽中之方丘奏之八变以祭地示夫祀必以冬日至者以其阳气来复于上天之始也故宫用夹锺于震之宫以其帝出乎震也而谓之圆锺者取其形以象天也三一之变合阳竒之数也祭必以夏日至者以其阴气潜萌于下地之始也故宫用林锺于坤之宫以其万物致养于坤也而谓之函锺者取其容以象地也四二之变合阴偶之数也又大宗伯以禋祀实柴槱燎祀其在天者而以苍璧礼之以血祭狸沈疈辜祭其在地者而以黄琮礼之皆所以顺其阴阳辨其时位效其形色而以气类求之此二礼之不得不异也故求诸天而天神降求诸地而地示出得以通精诚而逆福厘以生烝民以阜万物此百王不易之礼也去周既逺先王之法不行汉元始中奸臣妄议不原经意附会周官大合乐之说谓当合祭平帝从而原之也天地共犊礼之失自此始矣由汉厯唐千有余年之间而以五月亲祠北郊者惟四帝而已如魏文帝之大和周武帝之建徳隋髙祖之开皇唐睿宗之先天皆希阔一时之举也然而随得随失卒无所定垂之本朝未遑厘正恭惟皇帝恢五圣之述作举百王之废坠典章法度固已比隆先王之时矣岂袭后世一切之礼乎是以臣亲奉徳音俾正讹舛讹舛之礼首宜正其大者大者不正而末节虽正无益也况天地岁祀今亦不废顾惟有司摄事而已诚未足以上尽圣诚恭事之意也臣以谓既罢合祭则南北自当别祀伏请陛下每遇亲祀之岁先以夏日至祭地示于方丘然后以冬日至祀昊天于圆丘此所谓大者正也然议者或谓先王之礼其废也乆不可复行古者齐居近仪卫省用度约赐予寡故虽一岁遍祀而国不费人不劳今也齐居逺仪卫繁用度侈赐予多故虽三岁一郊而犹或惮之况一岁两祀乎必不获已则三年而迭祭或如后汉以正月上丁祀南郊礼毕次北郊或如南郊以正月上辛祠昊天次辛瘗后土不亦可乎臣窃谓不然记曰祭不欲疎疎则怠夫三年迭祭则是昊天大神六年始一亲祀得无已怠乎记曰大事必顺天时二至之郊周公之制也舍是而从后王之失礼可谓法欤彼议者徒知苟简之便而不睹尊奉之严也伏惟陛下鉴先王已行之明效举旷世不讲之大仪约诸司之仪卫损大农无名之费使臣得以讲求故事叅究礼经取太常仪注之文以正其讹谬稽大驾卤簿之式以裁其繁冗惟以至恭之意对越大祇以迎至和以格纯嘏庶成一代之典以示万世

　　薛瑄从祀议【明霍韬】

　　臣谨按厯代从祀孔庭之儒若孔门七十二贤则亲炙圣化者也汉儒则搜辑圣经者也唐儒则疏注圣经者也宋儒则阐明圣经者也再按汉若董仲舒唐若韩愈宋若程颢欧阳修于孔子之道或神会自得或深造笃诣行足以法言足以训非区区于训诂者也薛瑄生当圣贤道学大明之时实能诵法孔子虽不如七十二子亲炙孔门原其精神心术无顷刻不师孔子之教虽不必如汉儒搜辑遗经实自童丱至没齿无顷刻忘圣经之言虽不如唐儒宋儒疏注阐明遗经观其读书録平易亲切非身心体验不能及臣谓薛瑄造诣不及董仲舒而笃实似之颖悟弗及韩愈欧阳修而笃行过之粹精渊微弗及程颢而浑厚似之出处不改其操祸患不易其节贫贱不移其介身为世师言为世训动为世式晦而弥彰抑而弥光非真诚积累之素不能也故曰我圣朝从祀之儒惟薛瑄无愧自瑄而下或笃行髙蹈而识度浅隘或髙明超迈而淫于佛老阴翊邪说明叛圣轨天资愈髙陷溺愈深皆孔子中正之道未有闻故也薛瑄于孔子之道虽未造其大实遵轨辙而不敢踰故曰从祀孔庙薛瑄无愧臣愿勅下礼部再加详议于薛瑄取其趋向纯正畧其造诣未至举列从祀以端士习正道大明圣化洋溢于风教甚非小补

　　礼部左侍郎薛瑄从祀奏议【唐顺之】

　　窃惟陛下懋建皇极身作君师惠然留意理学之臣博采于庶官之论欲以定祀典而彰潜徳甚盛心也夫瑄之为人诸臣论之详矣臣可无说也臣请折衷之祀典以答明诏可乎臣闻圣人之道有宗传有羽翼盖孔门身通六艺者七十人其徳行称者纔四人而夫子独许回庶几其三人又不与也一贯语之参赐而性与天道赐又自以为不可得闻则其精微之际心授心受毫厘不差者固亦难矣所谓宗传者也然文学政事言语亦得与徳行分科而居皆不失为圣人之一体至于门人之辨之勇之艺圣人亦自让以为贤于我也且曰自吾得某也而恶声不入于耳自吾得某也而门人加亲是圣人与人之周也所谓羽翼者也此孔门人物之衡也亦后世论孔门从祀者之衡也如使必其宗传而后可以从于祀也则颜曽思孟而下及于濂洛四三巨儒而足矣虽七十子亦有在所畧者矣而况于经师之口传与王韩辈之疵而未醇者乎然且羣然而爼豆焉则羽翼之故也故曰与其过而废之寜过而存之至如瑄者以复性为究境以持敬凝静为工夫非圣人之道不以志而学非濂洛闗闽之说不以尊而信虽其于所谓精微之际未知其何如也而厯其平生其背于圣人者亦少矣谓其为圣门之羽翼也复何疑乎此瑄之可附于祀典者一也臣闻众心安定而成俗俗必有尚众志鼓舞而成尚尚必有倡倡之者始之也祭之为言报也以报本而反其始也我朝理学彬彬乎盛矣然自瑄以前儒者犹汨乎辞章事功之习而未有能卓然于道徳性命之归者也而瑄实倡之矣自瑄以后其有如瑄者继踵而出乎未可知也其有能直接孔氏之心传者出乎未可知也而瑄实倡之矣是则瑄其我朝理学之一辟也比之濂洛倡道于宋虽其所自得或有深浅而功则并之此瑄之可附于祀典者二也臣闻之记曰凡释奠者必有合也有国故则否解之者曰国故云者若虞则夔伯夷周则周公鲁则孔子也此三代各自释奠于其代之人而国又各自释奠于其先师解之者曰若汉髙堂生制氏毛公伏生也此汉代释奠于汉之人之证也故夔伯夷周公孔子虽不能接世而生而髙堂生制氏毛公伏生固亦非旷世之所希有然而与于释奠者代有其人则自建学以来皆然未有空一代而絶无其人也明兴且二百年弦歌之化畅乎逺近竖子皆知诵法孔氏而璧宫之侧至今无一人得爼豆其间者非所以鼓士气而彰圣朝棫朴之盛也元之世且推其臣许衡而从祀焉我明乃无一人之几于衡者其不然矣由此言之苟为圣人之徒者犹宜援而进之而况如瑄之真可谓羽翼圣门者乎如是而曰我国之故也而祀焉以比于汉髙堂生制氏毛公伏生许衡其亦可以无愧矣乎况今之所谓祀者乃其偃然于累代羣儒之后而非如记所谓特祀以为先师者也奚不可哉此瑄之可附于祀典者三也臣闻周礼大司乐曰凡有徳有道者使教焉没则以为乐祖祭于瞽宗瞽宗者殷学也此学宫祀其能为师者之证也其衅器舍菜而神之者乃其摄齐鼓箧而师之者也瑄尝督学于齐鲁而诸生翕然尊之曰吾薛夫子也故其时师道之尊而庠序之饬始自齐鲁而风于天下盖在胜国时许衡实为祭酒胜国时之能尊师道而作人材者莫如衡而我朝之能尊师道而作人材者莫如瑄其亦近乎乐祖瞽宗之义否耶此瑄之可附于祀典者四也然或者谓瑄于六经少所著述宜不得与从祀臣窃以为不然夫圣人所为作经者何也以摹写此心而已儒者求诸心而有得也是真能发挥六经者也且自古儒者说经之多莫如马融其体认本心絶不肯为六经注脚者莫如陆九渊陛下尝进九渊而黜融则圣明照鉴固有取于躬行妙悟之实而不徒以闻见讲解为功矣况瑄所著读书録且十万余言固濂洛闗闽之绪而六经之旨也其为著述则亦已繁此瑄之无碍于祀典者也然宋儒之贤若尹洙罗从彦李侗黄干皆不得与今瑄所得未知其与数子何如乃得与或者亦有是说臣又以为不然夫瑄之所得诚未知其与数子何如也然自濂洛倡道之后羣儒连茹而出耳目薫染亲相授受故其兴起为易而瑄独崛起絶学之后故其树立为尤难

　　救见灾豫防后患议【何应春】

　　昔宋苏轼官杭州岁饥奏于其君曰事豫则立不豫则废救灾恤患尤当在早灾伤之民救之于未饥则用物约而所及广救之于已饥则用物博而所及微臣切见今岁户部两次会官议赈淮徐等处灾伤是救之于已饥之余用物博而所及微矣然又有可豫忧者古人云天灾流行国家代有向去之灾如人初病继来之灾如病再发病势虽同气力衰耗恐难支持今各处累岁灾伤幸被皇慈大施拯恤民扵百死中微有生意来年收获知复何如轼谓当急救之于可救之前莫待救之于不可救之后者实前事之鉴也宋孝宗时朱熹论荒政曰蠲除赈贷固当汲汲扵其始而抚存休养尤在谨之于其终譬如伤寒大病之人方得病时汤剂砭炙不可少絶而其既愈之后饮食起居所以将护节宣小失其宜则劳复之证百死一生尤不可不深畏今者饥民虽免死亡然皆鸠形鹄面薾然无异于大病之新起若有司加惠抚绥寛其财力二三年间筋骸气血庶几可复其旧若遂以既愈而不复致其调摄但见其尚能耕垦田畴撑拄门户而遽责以累年之逋负与夫倚阁之官物是人其必无全理矣熹之所论譬即轼之论也熹谓干道间旱税苗皆尝恩宥而流殍甚众乆而不复盖次年带纳逼迫所致至淳熈初乃以洊饥始蒙蠲放则三年之间所失已多而无及于事又明事之所当鉴者也臣敢通録如前上勤睿览望诏在廷蚤加规画臣闻汉宣帝时魏相因岁不登奏故事诏书二十余事凡贾谊鼌错董仲舒等所言皆条请行之唐宋诸臣因灾进言于君多按前代故事我祖宗恻怛民隠之实徳发扵诏令为荒政者甚备具载有司臣无容尽述惟愿皇帝陛下特勅该部详检而速行之敬天保民救灾恤患之术盖必有在若稍増饬斟酌议论则前代故事见诸史册亦极详悉臣敢亦采掇一二颇切于今日者窃附愚忠开坐扵后幸惟陛下少垂省焉臣忝居议列上渎天听无任惶恐激切屏营之至一唐徳宗时陆贽奏曰圣人作则皆以天地为本阴阳为端庆赏者顺阳之功行于春夏刑罚者法阴之气用之秋冬事或愆时人必罹咎典籍垂诚言固不诬天人符同理当必应既有系于舒惨是能致于灾祥虽天所降沴不在郊畿然海内为家无论遐迩愿涤瑕以徳消沴以和威惠之相济合宜阴阳之运行自序臣惟今日赏多滥得罚失公平可用之财未归藏府最彰之罪弗正典刑以月令推之愆时咎征水旱并臻良有攸自贽所谓庆赏刑罚者惟圣明留意省恩幸之常禄可以哺困穷追巨罪之逋赃可以补租赋检视台谏前后章疏一听于公可消前戾一宋太宗时王禹偁奏曰一榖不收谓之馑五谷不收谓之饥馑则大夫以下皆损其禄饥则尽无禄廪食而已今旱云未沾宿麦未茁既无积蓄民饥可忧望下诏直云君臣之间政教有阙上自乘舆服御下至百官俸粮非宿卫军士边廷将帅悉逓减之上答天谴下厌人心俟雨足复故虽朝行中家最贫禄最薄亦愿首减俸以赎私蠧之咎但感人心必召和气臣惟今日饥则淮南江北等处为甚馑则湖广等布政司在处有之成化间布政彭韶曽奏要将在京在外文武官员位髙禄厚者额设皂隶逓减名数还官公用该部查例具奏多寡次第以经斟酌彼时不为灾伤且有此议近日侍郎吴廷举又奏南京府部院等衙门直堂皂隶应合退出若干赈济次第明白深合昔人逓减之意四品以上禄厚则家不可以言贫五品以下家贫则俸不能以更积禹偁所谓上答而下厌者惟圣明留意自四品以上悉逓减之文官五品及武官四品以下听其自审为义无积不强在京在外官有因事加俸添皂之资即当裁割以备拯恤若夫乘舆服御宫禁用度应体大禹克俭之徳内帑何患无余中贵外戚百凡赏赉无论旧例际兹歉岁俱各省免候灾伤寜日通议定特一宋髙宗时李光奏曰方今之患莫甚于州县之吏盖公廉多不容而赃贪或得幸免百姓受弊不可胜言庆歴间岁旱范仲淹请遣使者徃劳来之于是命仲淹为江淮安抚今日荒旱民多流徙愿选公忠谅直之臣通民情晓吏治者以抚为名察郡县贪苛之吏孝宗时赵汝愚奏曰讲行荒政全在得人任得其人则能每事随宜措置不至乖疎任非其人鲜不败事守令之不堪倚仗者宜委诸路监司体察监司之责在今尤须谨择若旱伤分数稍重路分必须选帅臣有才望者専一措置施行臣惟今日所在有司得人甚少灾伤地方复有贪苛之吏都御史吴廷举等通民情晓吏治责任斯在固当追效古人伏望勅旨叮咛而督劝之使于当职人员有赏格以待能干有刑条以惩不职作新济农之仓大举惠民之政则齐民获免于饥饿饥民不至于流徙流民不至于殍亡斯副朝廷好生之徳一宋髙宗时廖刚奏曰昔晋饥民乞籴于秦秦伯以问诸臣百里奚曰救灾恤邻道也行道有福丕郑之子豹在秦请伐之秦伯曰其君是恶其民何罪于是乎输粟于晋故后莫不以秦伯为有徳于晋而以晋之闭籴为负义夫秦晋敌国犹知通有无以拯其民孰谓一统之内乃欲分彼此耶昨岁旱伤所在不收今旧谷将没民且艰食窃虑州县官吏各私其民胡越相视而不相恤则老弱有沟壑之患而壮者聚为盗贼在朝夕矣欲望申戒诸路监司使之检察所部官吏毋得遏籴庶几通融周急国无饥民臣惟今日荒熟相近地方有米愿粜有钱愿易商旅规利船装车载有司正当招诱以通有无而州县官各私其民彼路此郡有米去处遏不出境是岂臣子与国休戚之心朝廷一视同仁之义哉臣访知各处为监司而遏籴亦间有之刚所谓通融周急者惟圣明留意勅下该部行抚按官今后有灾地方召人兴贩无灾州郡遇有邻郡米客收买许依市价平籴仍约课务不得邀阻收税则商旅皆愿出于其途有无一通价值自减而饥民获接济矣一宋孝宗时赵汝愚奏曰诸郡连岁旱伤流徙未定不可不厚有施惠以慰人情合将旱伤州县人户第四等第五等来年诸物课钱尽数蠲放使彼无聊之民蒙被徳泽豫知嗣岁青黄未接之际免其催征自然人情稍安不至失所臣惟今日重灾地方百姓艰食已多流徙若不早加安慰彼恋土者亦将首尾两端逮春徂夏日月尚遥丰凶之期岂能自定户有负逋各懐忧畏寜无相率而逃失业既众羸弱者饿死沟壑强壮者聚为盗贼盗贼一起猝难讨擒兵盗相寻邦国深祸汝愚所谓使彼豫知免催征者惟圣明留意勅下该部行抚按官于重灾地方再行询究分别等第先后奏闻旷然垂恩以示谕之催征既寛逃亡必少所在田畆不至抛业乡农安心布种自救其饥万一更罹薄灾可以不仰官司重为拯恤而将来公家租赋亦免失陷矣

　　处置经费议【张邦竒】

　　臣伏覩国家近日以来经用不给至有欲以鬻爵度僧为言者夫二事者所获无几而所害甚大诚非圣世所宜行臣窃惟今天下非小蹙也土地之所生人力之所养其出不为少也而犹毎患用之不给其来必有自矣盖欲足费莫若省费所以省费者有三一曰昭俭徳其本也二曰裁滥赏三曰汰冗食其末也至于所以经画之方有二曰清理盐法开广屯田二者是已臣读食货志见文帝躬行玄黙而红腐贯朽武帝商工计利不遗锱铢而大司农每毎告匮以是知省费之可以足费也曩者朝廷以大昏诏户部措置银四十万两廷臣议欲减半亦已多矣而陛下竟莫之从夫一事之举所费如此可谓百日累之一日损之矣今耗财之路不可缕举姑以光禄寺言之一日之费供一宴之设而或至于巨万先帝已尝裁减近日复以如旧尾闾漏巵一至于此夫乌得不竭也陛下诚躬行俭约明诏中外则凡耗财之路犹庶几其以渐而可塞也古者非有功不赏赏一人则千万人劝彼献一技弋一鸟者何功国家而陛下輙厚赉之耶又况享内庖之奉者多赘设支太仓之粟者率市人则一人耕之而聚而食之者复不止于十人矣此而不为之裁抑臣恐财用日耗于上而民生日困于下也夫不塞耗财之路无以开生财之源今取于民者军需杂征与夫斗斛耗米之加已不啻数倍于常时矣民已竭矣不可以有加矣其尚有可行者臣闻刘晏理财岁收数十百万而盐利居其大半夫盐之为利上下交济公私兼益昔之人行之而有验祖宗制之而有法固可以坐享其利而永永无弊也今利不归于国家而归于权幸之门岂不惜哉必使宪臣与转运等官絶交通互鬻之私而轻减盐估多召盐商循常股之制以次而给之而苞苴请托禁絶而不行焉则利不归于权门而上下交受其益矣臣又闻西北边地肥而人鸷曩者小有边警朝廷遣使以数十万给之此其可以常继也哉诚使将臣召募边人垦田给种使之世为土著之兵则不惟可以备不虞于无事之日而转输馈饷之烦亦可以计日而减也此盖诸葛亮郭子仪行之而有效范仲淹朱熹议之而未及行者今欲行之亦在择其人焉専委任之而巳矣舍此而欲别议经费之方则桑羊孔仅之谋非臣之所敢出也臣闻之易大传曰何以守位曰人何以聚人曰财财也者所以守邦之本也今窃见四方之人来京师者言今年天下州郡多被水旱而东南为尤甚不知朝廷将何以恤之不幸而卒然边鄙有急数十万之师又将何以馈之此臣之所以为大惧也且天下之事上因循则下玩愒因循玩愒之余而不有振励作兴之政出其间以鼓动中外之心而革其故习则其势将有至于不可为者矣此臣之所以重为之寒心也谨条所闻上尘睿览伏惟诏旨特赐施行不胜幸甚

　　文章辨体彚选巻一百五十二

　　●钦定四库全书

　　文章辨体彚选巻一百五十三

　　（明）贺复征 编

　　○奏议五

　　明堂议【隋宇文恺】

　　臣闻在天成象房心为布政之宫在地成形景午居正阳之位观云告月顺生杀之序五室九宫统人神之际金口木舌发令兆民玉瓒黄琮式严宗祀何尝不矜庄扆宁尽妙思于规模凝睟冕旒致子来于矩矱伏惟皇帝陛下提衡握契御辩乘干咸五登三复上皇之化流凶去暴丕下武之绪用百姓之异心驱一代以同域康哉康哉民无能而名矣故使天符地寳吐醴飞甘造物资生澄源反朴九围清谧四表削平袭我衣冠齐其文轨茫茫上玄陈珪璧之敬肃肃清庙感霜露之诚正金奏九韶六茎之乐定石渠五官三雍之礼乃卜瀍西爰谋洛食辨方面势仰禀神谋敷土浚川为民立极兼聿遵先言表置明堂爰诏下臣占星揆日于是采崧山之秘简披汶水之灵图访通议于残亡购冬官于散逸总集众议勒成一家昔张衡浑象以三分为一度裴秀舆地以二寸为千里臣之此图用一分为一尺推而演之冀轮奂有序而经构之旨议者殊途或以绮井为重屋或以圆楣为隆栋各以臆说事不经见今録其疑难为之通释皆出证据以相发明

　　后汉贼臣董卓庙议【唐髙适】

　　昔汉祚陵夷桓灵弃徳宦官用事国步多艰宗社有缀旒之危宦臣非补衮之具董卓地兼形胜手握兵符顚而不扶祸则先倡兴晋阳之甲君侧未除入洛阳之宫臣节如扫至乃发掘园寝逼辱妃嫔太后之崩岂称天命弘农之废孰谓人心敢讽朝廷以自尊贵大肆剽虏以极诛求焚烧都邑驰突放横衣冠冻馁倚死墙壁之间兆庶困穷生涂草莽之上于是天地愤怒鬼神号哭而山东义旗攘袂争起连州跨郡皆以诛卓为名故兵挫于孙坚气夺于袁绍僭拟舆服党助奸邪驱蹙东人胁帝西幸淫刑以逞有汤镬之酷要之縻烂刳剔异端乃谓汉鼎可移郿坞方盛殊不知祸盈恶稔未或不亡故神赞允诚天假布手母妻屠戮种族无留悬首燃脐遗臭万代骨肉灰烬不其快哉今狄道之人不惭卓之不臣而务其为鬼茍斯鬼足尚则汉莽可得而神晋敦可得而庙桓玄父子可享于江乡尔朱兄弟可祠于朔土嗟乎仁贤之魄寂寞于丘陵义烈之魂沈埋于泉壤何馨香之气而用扵暴悖之鬼哉适窃奉吹嘘庇身戎幕每承余论饱识公忠之言不达下风尽知仁义之本昨忝髙会敬受徳音今具贼臣之事悉以条上谨按尚书王者望秩天地之神祇诸侯祭境内之山川乱臣不言淫祀无取则董卓之庙义当焚毁

　　文章辨体彚选巻一百五十三

</div>
    <div class="pagination">
<a href="文章辨体汇选_page80.html">上一页</a><span>...</span><a href="文章辨体汇选_page76.html">76</a><a href="文章辨体汇选_page77.html">77</a><a href="文章辨体汇选_page78.html">78</a><a href="文章辨体汇选_page79.html">79</a><a href="文章辨体汇选_page80.html">80</a><span class="current-page">81</span><a href="文章辨体汇选_page82.html">82</a><a href="文章辨体汇选_page83.html">83</a><a href="文章辨体汇选_page84.html">84</a><a href="文章辨体汇选_page85.html">85</a><a href="文章辨体汇选_page86.html">86</a><span>...</span><a href="文章辨体汇选_page82.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
