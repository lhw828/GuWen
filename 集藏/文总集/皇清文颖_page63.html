<!DOCTYPE html>
<html>
<head>
    <meta charset="UTF-8">
    <title>皇清文颖 - 第 63 页/共 274 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇清文颖 - 第 63 页/共 274 页</h1>
    <div class="content">　　盛世之嘉祥也哉



　　学问至刍荛赋
　　原夫泰岱之髙不让土壤而尊五岳河海之广不择细流而纳百川载万物而不盈者曰地覆羣有而不居者唯天是以有大而能谦必豫见善而能迁始贤固至理之如此岂入道而不然盖自先民有言询于刍荛既下问之不耻乃大徳之孔昭野无遗才英俊弹冠夫廊庙政皆丕应庶人罢议于市朝固己五风顺十雨调集济济之多士覩师师于百僚然而谦谦君子延访不遗夫草莽穆穆元后诹谘乃逮夫薪樵是以禹下昌言之拜汤勤有莘之招髙宗恭黙而得左右于岩野周公勤思而传吐握于崇朝凡其守谦以受益用是居上而不骄尔乃设铎设鼗而蒿莱亦及爰咨爰度而草泽无余道至广也岂必备乎垂衣之主心之虚也乃旁求于戴笠之夫迩言不弃良材必选大度于是乎彰隆业因此而显戒损用以持盈得师期乎主善此圣王乐取之诚心而非徒规仿乎先民之旧典
　　五六天地之中合赋【以敬授民时圣人所先为韵】
　　繄鸿蒙之坱圠兮肇两仪而互应昭法象之崇卑兮纷万物其繁盛羌孰体夫天心兮伊谁契乎地柄揭造化之元枢兮示羣生以金镜粤若宓羲画卦而知一元之广运亦越周文系彖而明三才之有正于焉定嵗序乎星辰总以握纲维于祗敬尔其浑沦初分经纬斯究奇全偶半地天恰配乎朔南兼两函三刚柔各居其左右积五位以相乗合六爻而互就置闰则道在归奇积策则法惟用九载在周礼属大卜之攸同稽乃虞书实羲和之所授孰云一三二四之当前与夫七九八十之应后此盖隂阳定位其运乃神至圣观象用以前民来复而知履端于子交泰而识建统于寅觇气于十有二月騐嵗差于三百六旬彼夫土圭铜浑之是制保章冯相之所陈或北陆而成嵗或东嵎以纪春岂能外大衍之名数总万有之纷纶若乃衍母衍子各殊其用大余小余不紊其时虽月窟天根眇忽难穷其象罔而干维坤络翕辟自着其端倪天五得其中也地六从而合之五挈阳枢五五二十五数而不忒六维隂纽六六三十六宫而咸宜于以协大中之运于以定保合之规乃其变化相寻权舆斯定天数六为用而五为体倍其五兮天干盈地数五为君而六为臣重其六兮地支竟气降为味兮聿观大化之所由敷民受以生兮乃识万彚之所从孕图呈龙马兮妙用协造化之奇象着龟书兮至瑞应宪天之圣辨方辨卦定至定分六甲为日五子维辰十一而道毕六十而数均极其数兮遂定天下之象通其变兮遂成天地之文阳奇隂偶兮合而言之曰易天圆地方兮中而处者惟人兹五六之迭乗兮实形生之槖籥惟中合之妙搆兮显天地之絪緼于是顺布五行修和六府言乎理兮健顺统防乎苞符言乎器兮权度不差夫絫黍用布令于提陬遂纪元于章蔀占鸟火虚昴而定嵗功乗震兑坎离以致时序岂其事事而为之则物物而为之所哉重曰居寰中以御极兮道在节宣察玑衡以齐政兮圣人我先愧参赞之靡易兮凛若氷渊頋民事之綦重兮时罔或愆敷五典与六职兮取法自然期无逸以勤恤兮钦若昊天













　　恭祝
　　圣母皇太后万寿无疆赋【有序】
　　伏闻累洽重熙光启寿昌之运垂恩储祉庆延
　　慈训之隆惟懿徳在躬以至仁为茂育斯降年有永自诸福之骈臻我
　　圣母崇庆慈宣皇太后
　　化协干枢
　　恩周坤络
　　兴妫佐喾申锡乆而长发其祥
　　明徳宣仁垂裕深而并受其福兹值仲冬之月欣逢
　　万夀之期禹甸春回尧封庆洽集衣冠于万国率拜舞于千官共称北斗之觞窃拟南山之颂谨拜手稽首而献赋曰
　　惟坤徳之无疆乃自天而凝命既体顺以承干遹钟祥而衍庆王母受介福逺垂羲易之文京室纪徽音载咏周诗之盛礼崇尊养防下国之共球律转阳和运中天之玑镜桃熟三千之候爱日舒长山呼万嵗之声慈云髙映占南极之光华奉
　　东朝之温凊拥佳气于蓬莱共钦瞻于
　　慈圣
　　徽号极域中之尊至仁为天下之
　　母配天而防奉三无应地则含九有永弥性以优游介繁禧而昌后窃欣
　　膝下之承欢就养无方于左右黄裳中正开长信而礼洽宫庭
　　彤幄辉光出甘泉而瑞盈郊棷挹天酒以润芳蘐廻凤辇而萦宫栁临华渚以逍遥迈斗维之悠乆于时律中黄钟日临婺女验添线于金针候吹葭于玉吕恭逢诞圣之辰正协履长之序声传绛帻尚衣初进云裘光映朱霞列树犹然彩炬引
　　璇宫之法驾盛仪卫于钩陈振丹陛之元音应铿锵于钟虡云开扇影瞻
　　寳座而奏瑶牋香袅炉烟启芳筵而斟桂醑躬舞蹈以奉觞循玉除而容与欢腾薄海庆溢敷天旷代之苞符辐辏殊方之寳賮骈阗九叶金芝吐荣华于天秀万年玉册铭琬琰以神镌云绡呈织女之机七襄锦丽寳鬘缀仙人之珥四寸珠圆馔龙根而待御擘麟脯以烹鲜紫府之琼浆若醴华封之碧万如船尽入充庭之贡并登介寿之筵若乃车书南北尉西东竞厠身于朝列随稽拜于臣工共晋九如之祝羣钦万福之同听仙韶之应节觇瑞霭之浮空凤舞鸾歌奏钧天而陈广乐云蒸霞蔚揖金母而拜木公花满瑶池之上筹添海屋之中信上元之资福绵景祚于无穷臣祗奉
　　母仪俨同天覆幸当清晏之期喜值文明之昼游观上苑効扶侍于
　　銮舆瞻望
　　春晖焕斑斓于舞袖天开有道之祥星纪长庚之宿仰纯嘏之缉熙兮荷贻谋之孔厚愧颂飏而莫罄兮愿福禄之永茂自今以始兮八千春长祝
　　慈帏兮无量寿














　　建福宫赋
　　居寰中以御物凛
　　天命兮难谌惧大业之弗胜恒干惕兮小心戒峻宇与雕墙鉴酒池兮肉林愧饥溺其未解遑安逸兮是寻乃者新宫落初玉戺金铺剏名建福义何居乎盖是地也围于宫墙而弗加扩卑于路寝而弗増华畏炎歊之相偪乃托兴于清嘉俭不至陋幽而匪遐况在重华之右【重华宫朕旧居也在新宫之左】比之兴庆之宫未费司农之帑何劳庶民之攻经之营之募千夫而齐力如松如竹阅数月而成功于是殿方馺娑宫比骀荡长春长乐披青简而空传太和保和凭朱栏而相望千门万户兮想汉制之太奢茅茨土堦兮钦尧俭之堪尚轩号静怡兮期成性之常存齐名敬胜兮恐举念之或妄亭顔恵风兮欲膏泽之旁敷阁扁延春兮与羣生而咸畅触目警心兮守此志而始终居安思危兮常厪懐而筹量尔其文石矗立嘉木丛生罗芝田兮蕙畹来燕贺兮莺鸣披薫风兮思解愠对时雨兮乐向荣观太宇兮调元化育万物兮验农耕又何必焚隋廷之甲煎树汉苑之金茎歌陈宫之玉树听唐曲之新声而始称悦情也哉于时而春览生意而欣欣于时而夏逺烦暑而洒洒乃其秋也伟西成之可庆乃其冬也体贞元之凝命载色载笑奉
　　慈闱而承欢来游来歌与艮臣而交儆于以承先厪肯构而勿忘于以示后庶斯言之是听重曰洪范有言敛时五福敷锡庶民与时茂育予宅是居心乎肃肃受天之祜匪借田烛建民之极匪侈华屋继绳光烈对越于穆进贤纳谏惩恶旌淑志茍懐安是谓不谷尚慎旃哉永膺
　　天禄




　　盛京赋【有序】
　　尝闻以父母之心为心者天下无不友之兄弟以祖宗之心为心者天下无不睦之族人以天地之心为心者天下无不爱之民物斯言也人尽宜勉而所系于为人君者尤重然三语之中又惟以祖宗之心为心居其要焉盖以祖宗之心为心则必思开创之维艰知守成之不易兢兢业业畏天爱人于是刑兄弟而御家邦斯以父母之心为心也民同胞而物吾与斯以天地之心为心也孔子曰明乎郊社之礼禘尝之义治国其如示诸掌乎宗庙禘尝之典固先王继志述事之大经也然自圣人象大过肇封树以来上陵之制汉代己然我国家肇兴盛京邠岐之地桥山在焉昔
　　皇祖六十一年之间三谒
　　丹陵用展孝敬
　　皇考在位百度维新日不暇给适西鄙有事徴役己劳又
　　藩邸时曽奉
　　皇祖命往谒
　　祖陵是以十有三年中未举是典予小子缵承丕基惧徳弗嗣深惟
　　祖宗缔搆之勤日有孜孜敬奉神器言念盛京为天作之基
　　永陵
　　福陵
　　昭陵巍然在望不躬亲祀事其奚以摅慤忱而示来许爰以乾隆癸亥秋恭奉
　　皇太后发轫京师届我陪都孝思以申
　　祖武是仰因周览山川之浑厚民物之朴淳谷土之沃肥百昌之繁庑洵乎天府之国兴王之防也昔居相度召颂公刘岐宅作屏周歌太王莫不于
　　上帝之监观下民之君宗三致意焉故物以赋显事以颂宣既见于斯岂黙于言乎遂作赋曰
　　歳大渊献时旦栁中协律无射辨方庚辛歴吉日以建旗驾应龙之龢鸾纷漓虖蕤蜿蜒旌防虹橦鸣鸢周乎神臯之壤届乎箕尾之躔循我留都杀禋
　　珠丘懐精气仰
　　徳流既备既申廼御黼座而觐臣寮维缔造之弥艰抚草创之鸿图曰于休哉是盖突载亳之子殷躐宅镐之姬周凭虚致讥于东约安处荐诮于西逾下此离为十二之国合为六七之侯鼎立瓜分者益琐纎旁魄不足以殚摅而孟坚平子太冲者伦方且艳陈崤函陇坻之隘盐池墨井之腴枍诣天梁之丽三条五剧之区极铺张以诡辨彼何辞廼称诸奚侔夫天作之皇宅又何借苌与魏舒于是谘文献考图册不恧不文爰赋其略聚精搆思挂一漏百粤我清初肇长白山扶舆所钟不显不灵周八十里潭曰闼门鸭緑混同爱滹三江出焉帝女天妺朱果是吞爰生
　　圣子
　　帝用锡以姓曰觉罗而徽其称曰爱新是剪是除匪安匪康乃有叶赫辉发界藩抚顺遂筑城于辽阳以为东国之宗
　　天笃其祜载恢厥功天命十年相险宅中谓沈阳为王气所聚乃建盛京而俯关西故言其封域则虽始自秦汉历隋唐以迄辽金欤而举其规模则维新
　　皇运膺灵佑之独深也仰符十度之尾实临析木之津得云汉之所垂维北极之所邻亦何异乎召伯相宅卜惟洛食奉春建策留侯演成哉于是乎左挟朝鲜右据山海北屏白山南带辽水沧溟为池澎湃防渨流汤汤赴弥弥撇渹廻浑渼浴日沃星莫测其始东尽使犬之部朔连牧羊之鄙启我漠恵之原扩我俄朶之址髙燥埤湿原田每每走大野而拱太室者万有余里其山则铁岭绣岭平顶降龙木查石门东水南双矗嵑聚□嵏兮屴崱嵌兮峒兮□嵃嵂兮嵣嵡蔽亏日月源流湖江既孕奇而盘郁亦含秀而隆崇故夫四蹄双羽之族长林丰草之众无不博产乎其中蹄类则虎豹熊罴野马野骡鹿麞麅麅狼豺封驼狐貍貛貉跳婆娑鼢鼯艾虎貂防轻嘉其他牛马羊豕之资以日用者盖填闾巷而烝寝讹羽类则野鸡沙鸡鵞鸭青鹳鹤秃鹙维鹈在梁缩脖鸠燕啄木鹊鸧鹰鹞雕鹘红牙商仓黄鹌防化白鴈霜横曰海东青出黒龙江林击则天鵞褫魄甸搏则窟走僵其他鸽雀铜嘴桃虫鸳鸯杂防纷泊腾轶翶翔其草则蒿艾香蒲芦苇萧荻章茅水葱红蓝绶虉马蔺知时木槿纪节厥惟人葠三桠五叶气禀地灵功符隂隲商陆茵蔯萹蓄葶苈蠡实丝均能巳疾其林则五针之松万年之栢重障隠天幽林蔽泽挺崇槐之曽青防柜栁之浓碧大椿以八千为春寿栎以不材为徳烂红杏与绯桃纷白栋与黄蘗山藤柔韧是资鞭防鸡桑落黄可供蚕织陆珍既牣海错亦繁鲤鲂鳟鳜鯼鲫鳙鲢鲦鲴鳢鳡鮠防鮎鱓比目分合重唇浮湛剑餙鲛翅栁炙细鳞牛鱼之长丈计带鱼之白韦编乌鲗之须粘石渡父之喙矴船他如防马驴狗豚獭豹貛出没乎汹涌潜跃乎游渊苍龙揵鬐而云作赤螭掉尾而波开老蚌含珠九光烛天神奇是韫瓌瑰是生虽山经与地志羗莫得而详焉懿兹奥区原隰畇畇厥田上中厥壤惟平抱海负盖跨辽欱宣浑河为带兴京为襟袤复陆而坦坦黋拓落而芸芸伟嘉祯之萃荟信槖籥之絪緼
　　帝眷东頋用畀皇清而为万载之沛丰若其测圭臬度广轮依防尺疏渠川歌经始咏攸宁又可略闻矣天命天聪丕显丕继因其旧沈拓我新制规天矩地向明授时増八门之詄荡胁九逵之逦迤翼翼俾倪岧岧堞雉起
　　圜丘于郊南单埢垣之洁秘钦柴飏槱陈玉荐币鼓云和升茧栗以邀肸蠁而昭祀事霜露在履春秋聿迁忾乎僾乎肇禋閟宫涤濯毛炰元酒太羮
　　文祖
　　神宗爰歆于斯符帝车之太乙正王宫于未央重三殿之实枚表双阙于阖阊阙名维何文徳武功殿名维何崇政建中髙楼望氛厥题凤凰后宫紫极交泰清宁闗雎麟趾化洽家邦维朴而安乃巩而臧岂其工防槛之刻镂岂其饰榱橑之焜煌岂其疏龙首之嵔嶪岂其叛凤翼之昂蔵匪有心于俭约乃潜揆夫陶唐大政当阳十亭雁行爰诹爰度日赞日襄吉君臣之一徳而扩我闼于八荒正号纪元以受天庆于是定两翼之位列八旗之方黄白红蓝有正有镶法其象于河鼓则其数于羲经神其变于三五握其奇于九宫
　　大圣创制动协天象是犹易之书契乃观蹄迒焉树以屏翰驭轻居重本支百世昌我宗潢佐命之勲曰费英东额都希福绩茂萧张曰有坐谋曰有折冲既彬彬而济济亦赳赳而彭彭其余附凤而攀龙者盖车载与斗量爰制国书聿兴文教演义译音物取其肖允维大海克称检校虽絶域其必通即纎故其亦貌若夫人自为战王者无敌角严则百墉失凭旌挥则三邉定檄义不返顾勇不重壁是以敉四海而莫撄亘千古而鲜匹故班录于累世用以酬夫劳绩及其斗杓北指涉冬背秋爰狩中原我戎是修靡虹采袅蜺斿拖雾纛建云旂后属车前导游乗我良产屏彼雕辀右忘归之箭劲左繁弱之弓柔倩浰而雷动鸿絧而星流又何必王良执辔纎阿御軥也哉于是带甲之士百万尽发鹰犬而骤骅驑卑泰山之为橹跨渤海以张罘林林裔裔列列裒裒命地而后中应声而先掊散壄麋之羣友剔穴狸之伏畱骇巘麢之儦俟詟郊之佻偷既肩惰指倦而麌麌之羣犹縁陵蔽野比夏草之稠焉爰用三驱示无尽刘更命羽林佽飞之士手豹尾踞虎头搏洞熊殱泽防观壮夫之鹤跃快猛兽之防膢乃献我成禽舍彼践毛择其上杀允惟左膘以奉宗庙干豆亨炮次充賔客乃荐君庖班获行赏讫乎舆僚是盖因天地之利习军旅之劳战则克而祭受福古者搜苗狝狩之礼所为昭讵其害三时之土谷夺百姓之腴膏蹂桑柘之地广虞猎之郊如子虚上林之所嘲也哉将将蕃后夔夔列君奉贽来朝斋遫侍宸或稽首而请聘或倾心而纳姻于是乐以九奏飨以八珍迈呼韩之朝天逾颉利之舞庭合内外为一家自我
　　祖而巳然坰牧之宜曰大凌河亘肥壤之博衍茁灵草之敷披夏蚊避境春泉漾波是以駉駉之牡蕃孳孔多尔其骊驈骓駓骍骐骆驒骝馰驔騧馯防骃騢或眠而馾或行而惟致逺之有赖亦扬威之无过畿甸既辟农桑是咨爰饬田畯爰励甸师物早晚之种辨髙下之宜男则耕耘是务女则织絍是谋抑工贾之末业勤衣食之本图故深耕易耨谷用滋也九夏三耘免污菜也雨我公田遂及私也庤我钱镈铚艾时也我簋斯盛实佳粢也我仓如陵庾如坻也服尚布棉奚纎美也器用陶匏戒奢靡也土物是爱神降嘉生黍维秬秠稲维糯秔粟维穈芑粱维赤黄解蠡胡麻来牟铃铛苏分紫赤豆有豌豇蔬则芸薹薤蒜萝卜韭葱蒌蒿蒲笋紫茎茴香壶卢蔓菁莴苣葵防鲜不斾斾穟穟唪唪幪幪驿驿厌厌緜緜穰穰惟脉土之独纯斯穑事之孔良农隙教战守御相望国以殷富兵以盛彊郁葱佳气盘礴无垠民风噩噩伾侁自然休有
　　烈光格于
　　皇天
　　上帝其子之维有歴年是以我
　　世祖因人心之归清顺天意之厌明扫驱除之闰位统子弟之精兵无亡矢遗镞之费而膺图正位乎燕京盖尝考千古之兴替稽百代之歴数拒符瑞之难谌信仁义之堪守斥逐鹿之蛊説审神器之有授乃知
　　帝命不时眷清孔厚也不有开之何以培之不有作之何以得之夫其披荆棘冒氛霾歴艰辛躬利害无嬗代之迹而受车书之来者盖书所谓于汤有光诗所谓民之攸归矣皇矣陪都实惟帝乡乃命秉钺之帅乃置五部之卿民安郡县旗乐屯庄春秋耕敛我仓我箱朝防朔望跻跻蹡蹡昭万年之有道卜百世之灵长乃作颂曰
</div>
    <div class="pagination">
<a href="皇清文颖_page62.html">上一页</a><span>...</span><a href="皇清文颖_page58.html">58</a><a href="皇清文颖_page59.html">59</a><a href="皇清文颖_page60.html">60</a><a href="皇清文颖_page61.html">61</a><a href="皇清文颖_page62.html">62</a><span class="current-page">63</span><a href="皇清文颖_page64.html">64</a><a href="皇清文颖_page65.html">65</a><a href="皇清文颖_page66.html">66</a><a href="皇清文颖_page67.html">67</a><a href="皇清文颖_page68.html">68</a><span>...</span><a href="皇清文颖_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
