<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 490 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 490 页/共 658 页
  </h1>
  <div class="content">
   臣闻子孝奉君，臣忠事主，莫不灵祗通感，征祥证登。臣近段仰启，赐希受戒，天心洞远，诚未达胜善之途，而圣恩迟疑，尚未垂履曲降尊极，岂可今月复随此事？臣不隐心，即实上启。（《南齐书·竟陵王子良传》）
　　◇请加赠豫章王嶷启
　　臣闻《春秋》所以称王母弟者，以尊其所重故也。是以礼秩殊品，爵命崇异，在汉则梁王备出警入跸之仪，在晋则齐王具殊服九命之赠。江左以来，尊亲是阙，故致衮章之典，废而不传，实由人缺其位，非礼亏省。齐王故事，与今不殊，缔构王业，功迹不异。凡有变革随时之宜者，政缘恩情有轻重，德义有厚薄，若事筹前规，礼无异则。且梁、齐阙令终之美，犹飨褒赠之荣；况故大司马仁和著於天性，孝悌终於立身，节义表於勤王，宽猛彰於御物，奉上无艰劬之貌，接下无毁伤之容，淡矣止於清贞，无喜愠之色，悠然栖於静默，绝驰竞之声。《诗》云：「靡不有初，鲜克有终。」夫终之者，理实为难，在於今行，无废斯德。东平乐於小善，河间悦於诗书，勋绩无闻，艰危不涉，尚致卓尔不群，英声万代；况今协赞皇基，经纶霸始，功业高显，清誉逾彰，富贵隆重，廉洁弥峻，等古形今，孰类兹美。臣愚忖度，未有斯例。凡庶族同气，爱睦尚少，岂有仰睹陛下垂友于之性若此者乎？共起布衣，俱登天贵，生平游处，何事不同，分甘均味，何珍不等，未尝睹貌而天心不欢，见形而圣仪不悦。爰及临危舍命，亲瞻喘息，万分之际，没在圣目，号哭动乎天地，感恸惊乎鬼神，乃至撤膳移寝，坐泣迁旦，神仪损耗，隔宿改容，奉瞻圣颜，谁不悲悚，历古所未闻，记籍所不载。既有若斯之大德，而典服之赠不彰，如其脱致亏忘，追改为烦，不令千载之下，物有遗恨。其德不具美者，尚荷嘉隆之命；况事光先烈者，宁可缺兹盛典。臣恐有识之人，容致其议。且庶族近代桓温、庾亮之类，亦降殊命，伏度天心，已当有在。（《南齐书·豫章王嶷传》）
　　◇答张融
　　此乃是长史美事，恐朝廷有常典，不得如长史所怀。（《南齐书·张融传》。竟陵张欣时为诸暨令，坐罪当死。融启竟陵王子良，乞代欣时死，子良答。）
　　◇答顾宪之
　　非君无以闻此德音。（《梁书·顾宪之传》。竟陵王於宣城、临成、定陵三县界立屯，封山泽数百里，禁民樵采，宪之固陈不可，王答。）
　　◇与安陆侯缅书
　　窃承下风，数十年来，姑苏未有此政。（《南史》四十一，又《南齐书·安陆王缅传》。缅为吴郡太守，大著风绩，竟陵王子良与缅书。）
　　◇答王僧虔书
　　辱告，并五纸，举体精隽灵奥，执玩反覆，不能释手，虽太傅之婉媚玩好，领军之静逖答绪，方之蔑如也。昔杜度杀字甚安，而笔体微瘦，崔瑗笔势甚快，而结字小疏，君处二者之间，亦犹仲尼方於季孟也。夫工欲善其事，必先利其器，伯喈非流纨体素，不妄下笔，若子邑之纸，妍妙辉光，仲将之墨，一点如漆，伯英之笔，穷神尽善，妙物远矣，邈不可追。遂令思挫於弱毫，数屈於陋墨，言之使人於邑，若三珍尚存，四宝斯觌，何但尺素信札，动见模式，将一字径丈，方寸千言也。（张彦远《法书要录》载此，误与王僧虔论书混为一篇，张怀《书断》引「子邑之纸」至「邈不可追」八句作竟陵王与僧虔书，今据编入竟陵王集中。）
　　与孔中丞稚书
　　览君书，具一二，每患浮言之妨正道，激烈之伤纯和，亦已久矣。孟子有云，君王无好智，君王无好勇，勇智之过，生乎患祸，所遵正当仁义为本。今因修释训，始见斯行之所发，誓念履行，欲卑高同其美，且取解脱之喻，不得不小夫存其大，至於形外之间，自不足及言，真俗之教，其致一耳。取之者未达，故横起异同君云积业栖信，便是言行相舛，岂有奉亲一毁一敬，而云大孝，未之前闻。夫仁人之行，非是残害加其美，廉洁之操，不藉贪窃成其德。如此则三归五戒，岂得一念而可舍；十善八正，宁瞥想之可遗。未见轻其本而能重其末，所谓本既倾矣，而後枝叶从之。今云二途虽异，何得相顺，此言故是见其浅近之谈耳。君非不睹经律所辨，何为偏志一方，埋没通路。夫士未尝离俗施训，即世之教，可以知之。若云斯法，空成诡妄，更增疑惑，应当毁灭。就即因而言，闺门孝悌者，连乡接党，竟有几人，今可得以无其多，纟圭诸训诰经史箴诫，悉可焚之不。君今迟疑於内教，亦复与此何殊哉？所以归心胜法者，本不以礼敬标其心，兢仰祗崇者，不以在我故忘物。今之殷勤克己者，政为君辈之徒耳。欲今相与去╂矜，除慢傲，节情欲，制贪求，修礼让，习谦恭，奉仁义，敦孝弟，课之以博施，广之以泛爱，赏之以英贤，拔之以亻隽异，复何惭於鬼神乎？孜孜策励，良在於斯，虽未有奉遵，亦意不忘之。今未有夜光之投，而按剑已起，欲相望於道德，宁不多愧，当繇未见此情，故常信斯心耳。在怀则不然，每苦其不及。司徒之府，本五教是劝，方共敦斯美行，以率无欲，使□诡谄佞，望门而自殄，浮伪荡逸，践庭而变迹，等彼息心之馆，齐此无欲之台，不亦善乎！一则以仰顺宸极普天之慈，二则敬奉储皇垂爱之善。宵旦而警惕者，正患此心无遂耳。悠悠之语，好自多端。其云愿善，政言未知伤化之重，傥令诡事以忠孝，佞悦以仁义，虚设以礼让，假枉以方直，乃至一日克己，天下归仁，况能旬则有馀，所望过矣。本自开心所纳，正苦此矫不多，如其此烦未广，故鄙薄深慨，君正应规谏其乖，开发未达。云何言伤孝本，语损义基，於邑有怀，非所望也。若此事可弃，则欣闻馀善。又云，未必劝人持戒，当令善繇下发，必如此而弘教者，放勋须四凶革而启圣，虞舜待商均贤而德明，如斯而遂美，其可望乎？君之此意，则应广有所折，便当诘尧以土阶之俭，嘉离宫之丽，贬禹以茅之陋，崇阿房之贵，耻汲黯之正容，荣祝蛇之媚色，其馀节义贞信谦恭之德，皆当改途而反面，复何行之可修也。凡闻於言，必察其行，睹於行必求於理，若理不乖而行不越者，请无造於异端，真殊途同归，未必孱然一贯。顷亦多有与君此意同者，今寄言此纸，情不专一者，厝心於疑妄，国君普宣示之。略言其怀，无见仿佛，翰迹易烦，中不尽意，比见君，别更委悉也。
　　夫人心之不同，犹若其貌，岂其容一而等其智乎？鉴有待之参差，足见情灵之乖舛矣。一得其志者，非言谈之所尽；一背其途者，岂游说之所翻。见君虽复言面委尽，而不及此处者，良由彼我之见既异，幸可各保其方差，无须空构是非，横起谤议耳。栖心入信者，前良不无此志。今以效善之为乐，故挫╂陵以待物。君若以德越往贤，圣逾前，智超群类，位极人贵者，自可逍遥世表，以道化物，高其怀无求自足，而退於前良，恐未能悬绝，空秉两涂，独异胜法。若悠悠相期，本不及言，意在不薄，为复示斯怀耳。比面别一二，近聊有此释滞两卷，想於外已当见之。今送相示，若已览者付反，幸无劳形目。脱未睹者，为可一历意，本不期他翻，正是自释疑滞耳。君见之必当抚掌也。（并《弘明集》十一）
　　◇答孔中丞书
　　君此书甚佳，宜广示诸未逵者。（《弘明集》十一）
　　◇与南郡太守刘景蕤书
　　冬去因君与刘居士书，今春得其返价，辞趣翩翩，足有才藻，实子云之笔札，元瑜之书记。伸复咨嗟，弥用钦想，此子含真抱璞，比调云霞，背俗居幽，寓欢林溆。养志南荆，可与卞宝争价，韬光梵服，固同隋照共明。虽颜段之栖迟偃仰，扬郑之寂寞恬淡，取之若人，信可同日而语矣。且道性天悠，禅心自谧，敦悦九部，研味三乘。在家菩萨，行之而不难，白衣居士，即之而匪易。逝将烛昏霾於慧炬，拯沦溺於法桥，扇灵之留风，镜贞林之绝影。仆栖尚既同，情契弥至，而悠悠京苑，间以江山。假复神通远迩，冥交晓曙，畴得写析深襟，辨明幽旨，迹生灭之中谈，究真俗之谛义，故重有别书，招来畿邑，居问道之次，具为敦请。此兰山桂水，既足逍遥，儒侣玄宗，复多朋往。非以一爵相加，岂其旌蒲为分，直暗投诚素，庶必能玄了。脱悠尔来仪，想时加资遣也。（《释藏》轻四、《广弘明集》十九。案：《广弘明集》十九有萧子良与荆州隐士刘虬书，其篇末云，王元长之词也。今编入王融集。）
　　◇致沙门法猷书
　　远法师一代名德，志节清高，潜山树美，四海氵食风。弟子暗昧，谬蒙师范，方欲仰禀仁化，用洗烦虑，不谓此疾，奄然异世，悲痛之心，特不可忍。远上即既业行圆通，旷劫希有，弟子意不欲遗形影迹，杂处众僧墓中，得别卜馀地，是所愿也。方应树刹表奇，刻石铭德矣。（《高僧传》八）
　　◇宾僚七要
　　松既烟而接汉，竹缘岭而负筠。哀过鸿於月晓，悲夜猿於霜。乃鹤驾之非远，信羽车之可邻。鸿池广象，太液染华。势含五水，气疏九河。既百寻而照底，亦千丈而分沙。故乘流以神王，或鼓地而目多，岂能从我，泛此安波。（《艺文类聚》五十七）
　　◇行宅时序
　　余禀性端疏，属爱闲外。往岁羁役浙东，备历江山之美。名都胜境，极尽登临。山原石道，步步新情。回池绝涧，往往旧识。以吟以咏，聊用述心。
　　◇登山望雷居士精舍同沈右卫过刘先生墓下诗序
　　沛国刘子，学优未仕，迹迩心遐，履信体仁，古之遗德。潜舟迅景，灭赏沦辉，言念芳猷，式怀嗟述。属舍弟随郡，有示来篇。弥绩久要之情，益深宿草之叹。升望西山，率尔为答，虽因事雷山，实申悲刘子云尔。
　　◇《净住子》序
　　遗教经云，波罗提木义是汝大师，若住於世，无异我也。又云，波罗提木义住，则我法住，波罗提木义灭，则我法灭。是故众僧於望海再说禁戒，谓之布萨。外国云布萨，此云净住，亦名长养，亦名增进。所谓净住，身口意身吉意，如戒而住，故曰净住。子者绍继为义以沙门净身口七支不起诸恶，长养增进菩提善根，如是修习，成佛无差，则能绍续三世佛种，是佛之子，故云《净住子》（《广弘明集》二十七上。案：《净住子》有专行本，张溥刻《竟陵王集》全载之。凡三十一章，今不具录。每章有王融颂。今编入王融集中。案：《广弘明集》一本无此序。）
　　◇眼铭
　　惟正是视，玄黄匪惑。非礼不观，仪形是则。慎尔所觌，无愆斯德。（《艺文类聚》十七）
　　◇耳铭
　　惟耳是听，仁爱是闻。详察巧言，离辩异群。无迷邪谄，弦惑莫分。（《艺文类聚》十七）
　　◇口铭
　　惟口是慎，慎乎语笑。三箴是戒，事重周庙。戒之戒之，无贻厥诮。（《艺文类聚》十七）
　　◎鱼复侯子响
　　子响字云音。武帝第四子。出嗣豫章王嶷。为辅国将军南彭城、临淮二郡太守，迁右卫将军、仍出为冠军将军、豫州刺史，进号右将军，入为散骑常侍、右卫将军。永明六年，还本，封巴陵郡王，迁中护军。出为江州刺史。迁镇军将军、荆州刺史。有罪赐死，改姓蛸氏，贬为鱼复侯。
　　◇临死启
　　刘寅等入斋检仗，具如前启。臣罪既山海，分甘斧钺。奉敕遣胡谐之、茹法亮赐重劳，某等至，竟无宣旨，便建旗入津，对城南岸筑城守。臣累遣书信唤法亮渡，乞白服相见，其永不肯，群小惧怖，遂致攻战，此臣之罪也。臣此月二十五日，束身投军，希还天阙，停宅一月，臣自取尽，可使齐代无杀子之讥，臣免逆父之谤。既不遂心，今便命尽，临启哽塞，知复何陈。（《南齐书·鱼复侯子响传》）
　　◇藏妃裙带中启
　　轻舫还阙不得，此苦之深，惟愿矜怜，无使竹帛齐有反父之子、父有害子之名。（□□□□□子响兵败缢死，密作启数纸，藏妃王氏裙带中，具自申明。）
　　◎随郡王子隆
　　子隆字云兴。武帝第八子。历荆州刺史、侍中、中军大将军。为明帝所害。有集七卷。
　　◇山居序
　　西园多士，平台盛宾，邹马之客咸在，伐木之歌屡陈，是用追芳昔娱，神游千古，故亦一时之盛事。

卷八
◎萧景先
　　景先，本名道先。高帝从子。仕宋为海陵王国上军将军，补建陵令，累迁至宁朔将军、骁骑将军、武帝抚军中军二府司马、兼左卫将军。齐受禅，迁太子左卫率，封新吴县伯。出为司州刺史，领义阳太守。武帝即位，征为侍中，领左军将军、兼领军将军，转中领军，进爵为侯，领太子詹事。遭母丧，起为领军将军。迁征虏将军、丹杨尹，假节督司州。卒，赠侍中、征北将军、南徐州刺史。谥曰忠侯。
　　◇遗言
　　此度疾病，异於前後，自省必无起理。但夙荷深恩，今谬充戎寄，暗弱，每事不称，上惭慈旨。便长违圣世，悲哽不知所言。可为作启事，上谢至尊，粗申愚心。毅虽成长，素阙训范。贞等幼稚，未有所识。方以仰累圣明，非残息所能陈谢。自丁荼毒以来，妓妾已多分张，所馀丑猥数人，皆不似事。可以明月、佛女、桂支、佛儿、玉女、美玉上台，美满、艳华奉东宫。私马有二十馀匹，牛数头，可简好者十匹、牛二头上台，马五匹、牛一头奉东宫，大司马、司徒各奉二匹，骠骑、镇军各奉一匹。应私仗器、亦悉输台。六亲多未得料理，可随宜温血阝，微申素意。所赐宅旷大，恐非毅等所居，须丧服竟，可输还台。刘家前宅，久闻其货，可合率市之，直若短少，启官乞足。三处田，勤作，自足供衣食。力少，更随宜买粗猥奴婢充使。不须馀营生周旋。部曲还都，理应分张，其久旧劳勤者，应料理，随宜启闻乞恩。（《南齐书·萧景先传》）
　　◎萧缅
　　缅字景业。高帝从子。封安陆侯，为吴郡太守。永明中，历雍州刺史。卒赠王。
　　◇与卫军王俭书论庾杲之
　　盛府元僚，实难其选。庾景行泛绿水，依芙蓉，何其丽也。（《南史·庾杲之传》。王俭以庾杲之为卫将军长史，缅与俭书。）
　　◎萧颖胄
　　颖胄，高帝从子。为秘书郎，迁太子舍人。永明三年，袭父赤斧爵南丰伯，历竟陵王司徒外兵参军，晋熙王文学。除明威将军、安陆内史，迁中书郎。除左将军，出为新安太守。隆昌初，徙南东海太守，行南徐州事。除黄门郎，迁卫尉。建武中，进爵为侯，迁冠军长史，复为卫尉。出为後军长史、广陵太守、行南兖州事，进南兖州刺史。和帝为荆州，以为西中郎长史、南郡太守、行荆州事。与梁王举义，进相国左长史、镇军将军。和帝即位，进侍中、尚书令，领吏部尚书，行荆州刺史。中兴元年卒，赠侍中、丞相。梁天监初，追谥曰献武。
　　◇遗表
　　臣疹患数日，不谓便至困笃，气息绵微，待尽而已。臣虽庸薄，忝籍葭莩，过受先朝殊常之眷，循宠砺心，誓生以死。属皇业中否，天地分崩，总率诸侯，翼奉明圣。赖社稷灵长，大明在运，故兵之所临，无思不服。今四海垂平，干戈行戢，方希陪翠华，奉法驾，反东都，观旧物。不幸遘疾，奄辞明世，怀此深恨，永结泉壤。窃惟皇业至重，万机甚大，登之实难，守之未易。陛下富於春秋，当远寻祖宗创业艰难，殷鉴季末颠覆厥绪，思所以念始图终，康此兆庶。征东大将军臣衍，元勋上德，光赞天下，陛下垂拱仰成，则风流日化，臣虽万没，无所遗恨。（《南齐书·萧颖胄传》）
　　◇移檄京邑
　　西中郎府长史、都督行留诸军事、右军将军、南郡太守、南丰县开国侯萧颖胄，司马、征虏将军、新兴太守夏侯详告京邑百官、诸州郡牧守：
　　夫运不尝夷，有时而陂；数无恒剥，否极则亨。昔商邑中微，彭、韦投袂；汉室方昏，虚、牟效节。故风声永树，卜世长久者也。昔我太祖高皇帝，德范生民，功格天地，仰纬彤云，俯临紫极。世祖嗣兴，增光前业，云雨之所沾被，日月之所出入，莫不举踵来王，交臂纳贡。郁林昏迷，颠覆厥序，俾我大齐之祚，翦焉将坠。高宗明皇帝，建道德之盛轨，垂仁义之至踪，绍二祖之鸿基，继三五之绝业。昧旦丕显，不明求衣，故奇士盈朝，异人辐凑。若乃经礼纬乐之文，定鼎作洛之制，非云如醴之祥，白质黑章之瑞，谅以则天比大，无德称焉。而嗣主不纲，穷肆陵暴，十侃毕行，三风咸袭。丧初而无哀貌，在戚而有喜容。酣酒嗜音，罔惩其侮。谗贼狂邪，是与比周。遂令亲贤婴荼毒之诛，宰辅受菹醢之戮。江仆射、萧、刘领军、徐司空、沈仆射、曹右卫，或外戚懿亲，或皇室令德，或时宗民望，或国之虎臣，并勋彰中兴，功比周、邵，秉钧赞契，受遗先朝。咸以名重见疑，正直贻毙，害加党族，虐及婴孺。曾无《渭阳》追远之情，不顾本枝歼落之痛。信必见疑，忠而获罪，百姓业业，罔知攸暨。崔慧景内逼淫刑，外不堪命，驱土崩之民，为免死之计，倒戈回刃，还指宫阙。城无完守，人有异图。赖萧令君勋济宗┙，业拯苍氓，四海蒙一匡之德，亿兆凭再造之功。江夏王拘迫威强，牵制巨力，迹屈当时，乃心可亮。竟不能内恕探情，显加鸩毒。萧令君自以亲惟族长。任实宗臣，至诚苦言，朝夕献入，谗丑交构，渐见疏疑，浸润成灾，奄离怨酷。用人之功，以宁社稷，刈人之身，以骋淫滥。
　　台辅既诛，奸小竞用，梅虫儿、茹法珍妖忍愚戾，穷纵丑恶，贩鬻主威，以为家势，营惑嗣主，恣其妖虐。宫女千馀，裸服宣淫，孽臣数十，袒裼相逐。帐饮肆之间，宵游街陌之上，提挈群竖，以为欢笑。
　　刘山阳潜受凶旨，规肆狂逆，天诱其衷，即就枭翦。
　　夫天生蒸民，树之以君，使司牧之，勿使失性。岂有尊临宇县，毒遍黔首，绝亲戚之恩，无君臣之义，功重者先诛，勋高者速毙。九族内离，四夷外叛，封境日蹙，戎马交驰，帑藏既空，百姓已竭，不血阝不忧，慢游是好。民怨於下，天惩於上，故荧惑袭月，孽火烧宫，妖水表灾，震蚀告。七庙阽危，三才莫纪，大惧我四海之命，永沦于地。
　　南康殿下，体自高宗，天挺英懿。食叶之征，著於弱年，当璧之祥，兆乎绮岁。亿兆，咸思戴奉。且势居上游，任总戎略，家国之否，宁济是当。莫府身备皇宗，忝荷顾托，忧深责重，誓清时难。今命冠军将军、西中郎谘议、领中直兵参军、军主杨公则，宁朔将军、领中兵参军、军主王法度，冠军将军、谘议参军、军主庞，辅国将军、谘议参军、领别驾、军主宗，辅国将军、谘议参军、军主乐蔼等，领劲卒三万，陵波电迈，迳造秣陵。冠军将军、领谘议、中直兵参军、军主蔡道恭、辅国将军、中直兵参军、右军府司马、军主席阐文，辅国将军、中直兵参军、军主任漾之，宁朔将军、中直兵参军、军主韩孝仁，宁朔将军、中直兵参军、军主朱斌，中直兵参军、军主宗冰之，建威将军、中直兵参军、军主朱景舒，宁朔将军、中直兵参军、军主庾域，宁远将军、军主庾略等，被甲二万，直指建业。辅国将军武宁太守、军主邓元起，辅国将军、前军将军、军主王世兴等，铁骑一万，分趋白下。征虏将军、领司马、新兴太守夏侯详、宁朔将军、谘议参军、军主柳忱、宁朔将军、领中兵参军、军主刘孝庆，建威将军、军主、江陵令江诠等，帅组甲五万，骆驿继发。雄剑高麾，则五星从流，长戟远指，则云虹变色。天地为之皇，山渊以之崩沸。莫府亲贯甲胄，授律中权，董帅熊罴之士十有五万，征鼓纷沓，雷动荆南。宁朔将军、南康王友萧颖达，领虎旅三万，抗威後拒。萧雍州勋业盖世，谋猷渊肃，既痛家祸，兼愤国难，泣血枕戈，誓雪怨酷，精卒十万，已出汉川。张郢州节义慷慨，悉力齐奋。江州邵陵王、湘州张行事、王司州皆远近悬契，不谋而同，并勒骁猛，指景风驱。舟监鱼丽，万里盖水，车骑云屯，平原雾塞。以同心之士，伐倒戈之众，盛德之师，救危亡之国，何征而不服，何诛而不克哉！
　　今兵之所指，惟在梅虫儿、茹法珍二人而已。诸君德载累世，勋著先朝，属无妄之时，居中否之运，受迫群竖，念有危惧。大军近次，当各思奋迹，来赴军门。檄到之日，有能斩送虫儿、法珍首者，封二千户开国县侯。若迷惑因党，敢拒命者，刑兹无赦，戮及宗族。赏罚之信，有如敫日，江水在此，余不食言。（《南齐书·萧颖胄传》。）
　　◎王琨
　　琨，琅邪临沂人。晋卫将军荟孙。宋永初中，除郎中、驸马都尉，奉朝请。元嘉初，为尚书仪曹郎、州治中。累迁左军谘议，领录事，出为宣城太守、司徒从事中郎、义兴太守。还为北中郎长史、黄门郎、宁朔将军、东阳太守。孝建初，迁廷尉卿、骠骑长史，加临淮太守，转吏部郎。出为广州刺史，还为廷尉。加给事中，转历阳内史，徙东中郎长史，迁度支尚书。出为广陵太守。泰始初，迁度支尚书，加光禄大夫。出为冠军、将军吴郡太守，迁中领军，加太常及金紫，加散骑常侍，出为会稽太守。元徽中，迁金紫光禄、本州中正，加特进。顺帝即位，进右光禄大夫。齐受禅，领武陵王师，加侍中。建元四年卒，年八十四。赠左光禄大夫。
　　◇请以小息佟袭封从兄华爵表
　　臣门侄不休，从孙长，是故右卫将军嗣息，少资常猥，犹冀晚进。顷更昏酣，业身无检。故卫将军华忠肃奉国，善及世祀；而长负衅承封，将倾基绪。嗣小息佟，闲立保退，不乖素风，如蒙拯立，则存亡荷荣，私禄更构。（《南齐书·王琨传》。从兄华孙长袭华爵为新建侯，嗜酒多侃失。泰始元年，琨上表。）
　　◎王逡之
　　逡之字宣约。琨从子。仕宋为江夏王国常侍，行大司马参军、章安令、山阳王骠骑参军、兼治书御史、安成国郎中、吴令。升明末，以著作郎兼尚书左丞。齐受禅，为国子博士。永明中，兼著作，转通直常侍、骁骑将军。出为宁朔将军、南康相、大中、光禄大夫，加侍中。
　　◇奏劾谢超宗袁彖
　　臣闻行父尽忠，无礼斯疾；农夫去草，见恶必耘。所以振缨请良，登朝著绩，未有尸位存私，而能保其荣名者也。
　　今月九日，治书侍御史臣司马侃启弹征北谘议参军事谢超宗，称「根性昏动，率心险放，悖议爽真，嚣辞犯实，亲朋忍闻，衣冠掩目，辄收付廷尉法狱治罪」。处劾虽重，文辞简略，事入主书，被却还外。其晚，兼御史中丞臣袁彖改奏白简，始粗详备。厥初隐卫，实彖之由。寻超宗植性险戾，禀行凶讠皮，豺狼野心，久暴遐迩。张敬儿潜图反噬，罚未塞侃，而称怨痛枉，形於言貌。协附奸邪，疑间勋烈，构扇异端，讥议时政，行路同忿，有心咸疾。而阿昧苟容，轻文略奏。又弹事旧体，品第不简，而衅戾殊常者，皆命议亲奏，以彰深侃。况超宗罪愈四凶，过穷南竹，虽下辄收，而文止黄案，沈浮并见，轻重相乖，此而不纠，宪纲将替。
　　彖才识疏浅，质干无闻，凭戚升荣，因慈荷任。不能克己厉情，少酬恩奖，挠法容非，用申私惠。何以纠正邦违，式明王度？臣等议请以见事免彖，所居官，解兼御史中丞，辄摄曹依旧下禁止，视事如故。
　　治书侍御史臣司马侃，虽承禀有由，而初无疑执，亦合及咎。请杖督五十，夺劳百日。
　　令史卑微，不足申尽，启可奉行。
　　侃奏弹之始，臣等并即经见加推纠，案入主书，方被却检，疏谬之侃，伏追震悚。（《南齐书·谢超宗传》）
　　◇锡辂议
　　大辂，殷之祭车，故不登周辂之名，而《明堂位》云：「大辂，殷辂也。」注云：「大辂，木辂也。」《月令》：「中央士，乘大辂。」注云：「殷略也。」《礼器》：「大辂繁缨一就。」注云：「大辂，殷之祭天车也。」《周礼》五路，玉路、金路、象路、革路、木路。则周之木辂，殷之大辂也。周革路建大白，以即戎，此则戎辂也。意谓国之大事，在祀与戎，故锡以殷祭天之车，与周之即戎之路。祀则以殷，戎必以周者，明郊天义远，建前代之礼，即戎事近，故以今世之制。《明堂位》云：「鲁君孟春乘大辂，载十有二旒，日月之章，祀帝于郊。」天子以大略以锡诸侯，良有以也。今木路，即大路也。（《齐书·舆服志》。宋升明三年，锡齐王大辂、戎辂各一。乘黄五辂，无大辂、戎辂。左丞王逡之议。）
　　◎王之
　　之，逡之从弟。建元中为祠部郎中，累迁至长水校尉，有《齐职仪》五十卷。
　　◇丧遇闰议
　　丧以闰施，功衰以下，小祥值闰，则略而不言。今虽厌屈，祥名犹存，异於馀服。计月为数，屈追慕之心，以远为迩。日既馀分，月非正朔，含而全制，於情唯允。仆射俭议，理据详博，谨所附同。今司徒渊始虽疑难，再经往反，未同俭议。依旧八座丞郎通共博议为允。以来五月晦小祥，其祥礻覃自依常限。奏御，班下内外。（《南齐书·礼志》下。建元三年，祠部郎中王之议。又见《通典》一百。）
　　◎王颢
　　颢，之子。永明中为中军参军。
　　◇上父之齐职仪启
　　臣亡父故长水校尉之，籍素为基，依儒习性。以宋元徽二年，被敕使纂集古设官历代分职。凡在坟策，必尽详究。是以等级掌司，咸加编录。黜陟迁补，悉该研记。述章服之差，兼冠佩之饰。属值启运，轨度惟新。故太宰臣渊奉宣敕旨，使速洗正。刊定未毕，臣私门凶祸。不揆庸微，谨冒启上，凡五十卷，谓之《齐职仪》。仰希永升天阁，长铭秘府。（《南齐书·王逡之传》）
　　◎王僧虔
　　僧虔，宋左禄大夫昙首次子。元嘉中，除秘书郎、太子舍人，累迁至尚书令。齐受禅，转侍中，抚军将军，丹杨尹。授左光禄大夫，出为征南将军、湘州刺史。武帝即位，授侍中、左光禄大夫。永明三年卒，赠司空，谥曰简穆。
　　◇书赋
　　情凭虚而测有，思沿想而图空。心经於则，目像其容，手以心麾，毫以手从，风摇挺气，妍靡深功。尔其隶明敏蜿蠖，绚将。ゼ文篚缛，托韵笙簧。仪春等爱，丽景依光。沈若云郁，轻若蝉扬。稠必昂萃，约实箕张。垂端整曲，裁邪制方。或具美於片巧，或双兢於两伤。形绵靡而多态，气陵厉其如芒。故其委貌也必妍，献体也贵壮。迹乘规而骋势，志循检而怀放。（《艺文类聚》七十四）
　　◇乐表
　　臣闻《风》、《雅》之作，由来尚矣。大者系乎兴衰，其次者箸於率舞。在於心而木石感，铿锵奏而国俗移。故郑相出郊，辩声知戚；延陵入聘，观乐知风。是则音不妄起，曲岂徒奏。哥倡既设，休戚已征，清浊是均，山琴自应。斯乃天地之灵和，升降之明节。今帝道四达，礼乐交通，诚非寡陋所敢裁酌。伏以三古缺闻，六代潜响，舞咏与日月偕湮，精灵与风云俱灭。追馀操而长怀，抚遗器而太息，此则然矣。夫钟县之器，以雅为用，凯容之制，八佾为体。故羽击拊，以相谐应，季氏获诮，将在於此。今总章旧佾二八之流，礻圭服既殊，曲律亦异，推今校古，皎然可知。又哥钟一肆，克谐女乐，以哥为称，非雅器也。大明中，即以宫县合和《な》、《拂》，节数虽会，虑乖雅体。将来知音。或讥圣世。若谓钟舞已谐，不欲废罢，别立哥钟，以调羽佾，止於别宴，不关朝享，四县所奏，谨依雅则，斯则旧乐前典，不坠於地。臣昔已制哥磬，犹在乐官，具以副钟，配成一部，即义沿理，如或可安。又今之《清商》，实由铜雀，魏氏三祖，风流可怀，京、洛相高，江左弥重。谅以金县干戚，事绝於斯。而情变听改，稍复零落，十数年间，亡者将半。自顷家竞新哇，人尚谣俗，务在噍危，不顾律纪，流宕无涯，未知所极，排斥典正，崇长烦淫。士有等差，无故不可以去礼；乐有攸序，长幼不可以共闻。故宣丑之制，日盛於廛里，风味之韵，独尽於衣冠。夫川震社亡，同灾异戒，哀思靡漫，异世齐欢。咎征不殊，而欣畏并用，窃所未譬也。方今尘静畿中，波恬海外，《雅》、《颂》得所，实在兹辰。臣以为宜命典司，务勤课习，缉理旧声，迭相开晓，凡所遗漏，悉使补拾。典全者禄厚，艺敏者位优，利以动之，则人思自劝，风以靡之，可不训自革，反本还源，庶可跋踵。（《宋书·乐志》一。顺帝升明二年，尚书令王僧虔上表，并言三调哥。又见《南齐书·王僧虔传》，有删节。）
　　◇请禁上汤杀囚疏
　　汤本以救疾，而实行冤暴，或以肆忿。若罪必入重，自有正刑；若去恶宜疾，则应先启。岂有死生大命，而潜制下邑。愚谓治下囚病，必先刺郡，求职司与医对共诊验；远县，有人省视，然後处理。可使死者不限，生者无怨。（《南齐书·王僧虔传》。郡县狱相承有上汤杀囚，僧虔上疏言之。）
　　◇辞判二岸杂事启
　　臣僧虔启，刘伯宠陶瑾称敕二岸，杂事悉委臣判，圣恩罔已，奖使入效，斯实臣下驱驰至愿。且职事所司，不应多陈。虽奉今旨，臣岂敢於外下意不先上闻？正当罄率管见，令官长启审可否之宜，会须恩裁，此乃更乱天听。或致烦壅，且得仍旧，以待能者，恐於事体，二三惟允。伏愿少留神照，察览所启，非敢辞务，惧尘圣化。谨冒输请，伏追震怍。谨启。（《淳化阁帖》三）
　　◇请用谢宪督运启
  </div>
  <div class="pagination">
   <a href="全上古三代秦汉三国六朝文_page489.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page485.html">
    485
   </a>
   <a href="全上古三代秦汉三国六朝文_page486.html">
    486
   </a>
   <a href="全上古三代秦汉三国六朝文_page487.html">
    487
   </a>
   <a href="全上古三代秦汉三国六朝文_page488.html">
    488
   </a>
   <a href="全上古三代秦汉三国六朝文_page489.html">
    489
   </a>
   <span class="current-page">
    490
   </span>
   <a href="全上古三代秦汉三国六朝文_page491.html">
    491
   </a>
   <a href="全上古三代秦汉三国六朝文_page492.html">
    492
   </a>
   <a href="全上古三代秦汉三国六朝文_page493.html">
    493
   </a>
   <a href="全上古三代秦汉三国六朝文_page494.html">
    494
   </a>
   <a href="全上古三代秦汉三国六朝文_page495.html">
    495
   </a>
   <span>
    ...
   </span>
   <a href="全上古三代秦汉三国六朝文_page491.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
