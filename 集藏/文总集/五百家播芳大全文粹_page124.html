<!DOCTYPE html>
<html>
<head>
    <meta charset="UTF-8">
    <title>五百家播芳大全文粹 - 第 124 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五百家播芳大全文粹 - 第 124 页/共 129 页</h1>
    <div class="content">　　又
　　有子皆通籍迎扶出万山色难三釜外眉夀百年间帝渥书泥紫儿嬉服防斑空成潘岳赋无复板舆还
　　王令人蔡氏挽词　　　　　　孙仲益
　　殿极中台应淮流奕世祥佳儿王武子名父蔡中郎传业青氊在谈经绛帐张悬知黒头贵已伫白眉长苹老那能采萱留秪自芳谁当授彤笔端为刻青琅
　　吴令人挽词【二首】　　　　　　孙仲益
　　谁识东床卧相随庑下舂悬知三复可不恨五忆从玉冠螭头立芝涂玳瑁封生儿荀淑似头角尽羣龙
　　又
　　沄沄水东注冉冉日西頽侧手留难住挥戈挽莫囘镜分天上月剑逸地中雷寂歴空牀夜悲虫亦造哀乐夀县君吕氏挽词【二首】　　　黄鲁直
　　归装衣楚楚家世印累累来作箕帚妇不防苹藻诗居然成万古何翅谒三医骑省还秋直霜侵鬂脚衰
　　又
　　剪髻賔筵盛齐眉妇礼闲谓宜偕白髪忽作去青山大梦惊蝴蝶何时识佩环哀歌行欲絶丹旐两斑斑
　　自作挽词　　　　　　　　　秦少游
　　婴衅徒荒域茹哀与世辞官来録我橐吏来验我尸藤束大皮棺藁塟路旁陂孤魂不敢归惴惴滞犹滋家乡在万里妻子天一涯弱孤未堪事归国定何时昔忝柱下史通籍黄金闺一朝竒祸发飘流至于斯脩涂缭山海未免从阇维荼毒复荼毒彼苍焉得知秋晚涨江急鸟兽鸣声悲殡宫坐苍藓纸钱挂枯枝蒙蒙寒雨零惨憺隂风吹无人致薄奠谁与贩黄缁更无挽歌者但有挽歌词
　　天渊师诗　　　　　　　　　王介甫
　　寄托荒山鬼与邻一生黄巻不离身百年新尽随縁去莫学缁郎更误人
　　哭慈济大师诗
　　投老惟公最故人相寻长恨隔城闉百年俯仰随薪尽画手空传净戒身






　　五百家播芳大全文粹巻一百四
　　钦定四库全书
　　五百家播芳大全文粹巻一百五
　　宋　魏齐贤
　　叶　棻同辑
　　记
　　静江府学记　　　　　　　　张敬夫
　　国朝学校徧天下秦汉以来所未有也桂林之学自唐大厯中观察使李昌防经始于郊而熙寜中徙于郡城东南隅乾道二年知府事张侯维又以其地堙陋更相爽垲得浮屠废宫实故始安郡治请于朝而迁焉侯以书来曰愿有以告于桂之士某惟古人所以从事于学者其果何所为而然哉天之生斯人也则有常性人之立于天地之间也则有常事在身有一身之事在家有一家之事在国有一国之事其事也非人之所能为也性之所有也弗胜其事则为弗有其性弗有其性则为弗克若天矣克保其性而不悖其事所以顺乎天也然则舍讲学其能之哉凡天下之事皆人之所当为君臣父子夫妇兄弟朋友之际人事之大者也以至于视听言动周旋食息至纎至悉何莫非事者一事之不贯则天性之陷溺也然则讲学其可不汲汲乎学所以明万事而奉天职者也虽然事有其理而着于吾心心也者万事之宗也惟人放其良心故事失其统纪学也者所以收其放而存其良也夏葛而冬裘饥食而渇饮理之所固有而事之所当然者凡吾于万事皆见其若是也而后为当其可学者求乎此而已尝窃怪今世之学者其所从事往往异乎是鼓箧入学抑亦思吾所谓学者果何事乎圣人之立教者果何在乎而朝廷建学羣聚而教养者又果何为乎嗟夫此独未之思而已矣使其知所思则必竦然动于中而其朝夕所接君臣父子兄弟夫妇朋友之际视听言动之间必有不得而遁者庶乎可以知入徳之门矣某也不敏何足以启告于人辱侯盛意勉为之书
　　潭州重脩岳麓书院记　　　　张敬夫
　　湘西故有藏空背陵向壑木茂而泉洁为士子肄业之地始开寳中郡守朱洞首度基创宇以待四方学者厯四十有五载居益加茸左右生益加多李允则来为州言于朝乞以书藏方是时山长周式以行义着祥符八年召见便殿拜国子学主簿使归教授诏以岳麓书院名增赐中秘书于是书院之称始闻天下鼓箧登堂者相继不絶自绍兴辛亥更兵革灰烬十一仅存间有留意则不过袭陋仍弊而又重以撤废鞠为荒榛过者太息乾道改元建安刘侯下车既剔蠧夷奸民俗安静则葺学校访儒雅思有以振起之湘人士合词以书院请侯竦然曰是故章圣皇帝加惠一方劝厉长养以风天下者而可废乎乃命郡教授源邵颖董事鸠废材用余力未半嵗而成为屋五十楹大抵悉还旧规肖阙里先圣像于殿中列绘七十子而加藏书閤于堂之北既成某从多士往观焉爱其山川之胜栋宇之安徘徊不忍去以为会友讲习莫此地宜也已而与多士言曰侯之为是举也岂特使子羣居族谈但为决科利禄计乎亦岂使子习为言语文词之工而已乎葢欲成就人材以传道而济斯民也惟民之生厥有常性而不能以自达故有赖于圣贤者出三代导人教学为本人伦明小民亲而王道行夫子在当时虽不能施用而兼善万世实开无穷之传其传果何欤曰仁也仁人心也率性立命于天地而宰万物者也今夫目视而耳听口言而足行以至于饮食起居之际谓道而有外夫是焉可乎虽然天理人欲同行异情毫厘之差千里之缪此所以求仁之难必贵以学以明之与善乎孟氏之发人深切也齐宣王见一牛之觳觫而不忍杀则告之曰是心足以王矣古之人所以大过人者善推其所为论尧舜之道本于孝弟则欲体夫徐行疾行之间指乍见孺子匍匐将入井之时则曰恻隠之心仁之端也于此焉求之则不差矣尝试察吾事亲从兄应物处事是端也其或发见亦知其所以然乎苟能黙识而存之扩充而达之生生之妙油然于中则仁之大体岂不可得乎及其至也与天地合德鬼神同用悠久无疆变化莫测而其则初不逺也是乃圣贤所传之要从事焉终吾身而后已可也虽约居屏处庸何损得时行道事业满天下而亦何加于我岂特为不负侯作新斯宇之意哉侯既属某为记遂书斯言以厉同志俾无忘侯之德抑又以自厉云尔
　　衡州石鼓山诸葛忠武侯祠堂记
　　张敬夫
　　自五伯功利之説兴谋国者不知先王仁义之为贵而竞于末涂秦遂以势力得天下然亦遂以亡汉髙帝起布衣一时豪杰翕然从之而其所以建立基本卒防项氏者乃三老董公仁不以勇义不以力之説也相传四百余年而曹氏纂汉诸葛忠武侯当此时间闗百为左右昭烈父子立国于蜀明讨贼之义不以强弱利害二其心葢凛凛乎三代之佐也侯之言曰汉贼不两立王业不偏安又曰臣鞠躬尽力死而后已至于成败利钝非臣之明所能逆覩嗟乎诵味斯言则侯之心可见矣虽不幸功业未究中道而殒然其扶皇极正人心挽囘先王仁义之风垂之万世与日月同其光明可也夫有天地则有三纲圣贤之所以异于庸众人物之所以别于庶物者以是故耳若汨于利害之中而忘夫天理之正则虽有天下不能一朝居此侯所以不敢斯须而忘讨贼之义尽其心力至死不悔者也方天下云扰之初而侯独髙卧昭烈以帝室之胄三顾其庐而后起从之则夫出处之际固已有大过人者其治国立经陈纪而不为近图其用兵正义明律而不以诡计凡其所为悉木大公曽无纎毫姑息之意类皆非后世所可及至读其将没自表之词则天下之物欲举不足以动之所养者深则所发者大理固然也曾子曰士不可以不毅若侯者其所谓毅者欤孟子曰富贵不能淫贫贱不能移威武不能屈此之谓大丈夫若侯者所谓大丈夫非耶侯既没蜀人追思时节祭于道后主用廷臣之议立庙沔阳使得伸其敬去今千有余嵗蜀汉间往往有祠奉祀不替侯之泽在人者深矣衡州石鼓山旧亦有祠按蜀志昭烈牧荆州时侯以军师中郎将驻临蒸督零陵桂阳长沙三郡调赋以供军实临蒸今衡阳县是也蒸水出县境迳石鼓山之左防于湘江则其庙食于此固宜考昌黎韩愈及刺史蒋防诗碑祠之立其来逺矣宋乾道戊子之岁湖南路提举常平范君成象始以图志搜访旧迹得废宇于榛莽中乃率提防刑狱郑君思恭知衡州赵君公迈乃徙于髙明而一新之移书俾某为记某谓侯之名不待祠而显而侯之心亦不待记而明然而仁贤昔时经履之地山川草木光彩犹在表而出之以诏来世使见闻者竦然知有敬仰师慕当道术衰微之际其为益葢非浅也惟某不敏不足以推本侯胸中所存万一是则愧且惧焉耳
　　敬斋记
　　诚者天之道敬者人事之本敬道之成则诚而天矣然则君子之学始终乎敬者也人之有是心也其知素具也意乱而欲汨之纷扰臲卼不得须臾以寜而正理益以蔽塞万事失其统矣于此有道焉其惟敬而已乎伊川先生曰主一之谓敬又曰无适之谓一夫所谓一者岂有可玩而执者哉无适乃一也葢不越乎此而已尝试于平居暇日深体其谓无适者则庶乎可识于言意之表矣故俨若思虽非敬之道而于此时可以体敬焉即是而存之由是以察之事事物物不得遁焉涵泳不舍思虑将日以清明而其知不蔽矣知不蔽则敬之意味无穷而功用日新矣天地之心其在兹欤学者舍是而求入圣贤之心难矣哉至于所进有浅深则存乎其人用力敏勇与缓怠之不同耳吾友临川吴仲益志于古道将以敬名其所居之斋而日勉焉于其行也书此以赠之葢朋友相与警劝之义也
　　弗措斋记　　　　　　　　　张敬夫
　　金华邵元通名斋曰弗措以为朝夕讲习居处之地亦求予为记其请勤甚予焉能忘言也中庸论诚之之道其目有五曰学曰问曰思曰辨曰行而五者皆贵于弗措葢圣学与天地并髙明博厚而悠乆无疆也学者竭终身之力勉勉不已犹惧不及而况于若存若亡暂作复辍其何益乎弗措之义大矣虽然德有门户得其门而入然后有进也夫子之教人循循善诱始学者闻之即有用力之地而至于成德亦不外是今欲求所持循而施吾弗措之功其可不深考之于夫子之遗经乎试举一端而论夫子之言曰弟子入则孝出则弟谨而信泛爱众而亲仁行有余力则以学文嗟乎是数言者视之若易而为之甚难騐之不逺而测之愈深圣人之言化工也学者如果有志盍亦于所谓入孝出弟所谓谨而信所谓泛爱亲仁者学之而弗措乎思之未至终不为已物盍思之而弗措乎思之而有疑盍亦辨之而弗措乎思之而得辨而又明又盍行之而弗措乎是五者葢同体以相成相资而互相发也真积力久所见益深所履益固而所以弗措者益有不可以已髙明博厚端可驯而至矣噫学不躐等也譬之燕人适越其道里之所从城郭之所经山川之阻修风雨之晦冥必一一实履焉中道无画然后越可几也若坐环堵之室望越之渺茫车不发轫而欲乘云驾风以遂抵越有是理哉且夫为孝必自冬温夏清昏定晨省始为弟必自徐行后长者始故善言学者必以洒埽应对进退为先焉惟夫弗措之为贵也吾子毋忽于予言诚能服夫子之教而用力焉则希音至味吾子将自得于心矣
　　袁州学记　　　　　　　　　张敬夫
　　淳熙五年秋八月某来宜春至之明日州学教授李中与州之士合词来言宜春之学自皇祐中太守祖无择实始为之今百有二十五年矣中更兵草废而复兴惟是庳陋弗克称至于今守乃慨然按寻旧规首辟讲肄之堂立稽古閤于堂上生师之舍皆撤而一新之将告成而君侯适来敢请记以诏多士某谢不敏则请益坚乃进而告之曰先王所以建学造士之意亦尝考之乎惟民之生其典有五君臣父子兄弟夫妇朋友是也而其德有四仁义礼智是也人能充其德之所固有以率夫典之所当然则必无力不足之患惟人之不能是也故圣人使之学焉自唐虞以来固莫不以是教矣至于三代之世立教人之所设官以董莅之而其法益加详焉然其所以为教则一道耳故曰学则三代共之皆所以明人伦也嗟夫人伦之在天下不可一日废废则国随之然则有国者之于学其可一日而忽哉皇朝列圣相承留意教养所以望于多士甚厚三代而下言学校之盛未有若此时也然则教于斯学于斯者其可不深考先王建学造士之本意而勉之乎惟四德之在人各具于其性人病不能求之耳求之之方载于孔孟之书备有科级惟致其知而后可以有明惟力其行而后可以有至孝弟之行始乎闺门而形于乡党忠爱之实见于事君而推以择民则无负于国家之教养而三代之士风亦不越是而已嗟乎可不勉哉于是书以为记今守名杓实某之弟也是月庚戌记
　　袁州学记　　　　　　　　　李太伯
　　皇帝二十有二年制诏州县立学惟时守令有哲有愚有屈力殚虑只顺德音有假宫借师苟具文书或连数城亡诵歌声倡而不和教尼不行三十有二年范阳祖君无择知袁州始至进诸生知学宫阙状大惧人才放失儒效濶疎无以称上意防通判颖州陈君侁闻而是之议以克合相旧夫子庙陿隘不足改为乃营治之东北隅厥土燥刚厥位面阳厥材孔良殿堂门庑黝垩丹漆举以法故生师有舍庖廪有次百尔器备并手偕作工善吏勤晨夜展力越明年成舍菜且有日旴江李觏谂于众曰惟四代之学考诸经可见已秦以山西鏖六国欲帝万世刘氏一呼而闗门不守武夫健将卖降恐后何耶诗书之道废人惟见利而不闻义焉耳孝武乘丰富世祖出戎行皆孳孳学术化俗之厚延于灵献草茅危言者折首而不悔功烈震主者闻命而释兵羣雄相视不敢去臣位尚数十年教道之结人心如此今代遭圣神尔幸得贤君俾尔由庠序践古人之迹天下治则谭礼乐以陶吾民一有不幸犹当仗大节为臣死忠为子死孝使人有所法且有所赖是惟朝家教学之意若其弄笔墨干邀利达而已岂徒二三子之羞抑亦为国者之忧
　　钦州学记　　　　　　　　　张敬夫
　　安阳岳侯霖为钦州之明年政通人和乃经理其州之学悉易故之庳陋庙堂斋庑次第一新伻来谒记久未暇也又明年其学之教授周去非秩满道桂复以侯意来请且曰钦之为邦僻在海隅地近盐而俗尚利缝掖之士盖鲜有焉惟侯不敢以其陋而鲜加忽也故新其学以劝之且求一言以示后庶或有起也某于是而叹曰是可书也已夫所谓建学者固欲其士之众多也今夫通都大邑操觚习词发防决科肩摩袂属必如是而后谓之多士乎哉殆未然也夫寡国鲜士亦何病十室之邑必有忠信之质者焉其成就与否则系乎学与不学而已学也者所以成才而善俗也今钦虽僻而陋也其士虽鲜也然其间亦岂无忠信之质者乎无以掲之曷其昭之无以导之曷其通之为之严学宫于此详其训迪以夫人伦之教圣贤之言行薫濡之以渐由耳目以入其心志其质之美者不有所感发乎有所感发则将去利就义以求夫为学之方而又训其子弟率其朋友则多士之风岂不庶几矣乎异时人才成就风俗醇美其必由侯今日之举有以发之请刻记于学以俟淳熈四年甲午
　　江州濓溪周先生书堂记　　　朱元晦
　　道之在天下者未尝亡惟其托于人者或絶或续故其行于世者有明有晦是皆天命之所为非人智力之所能及也夫天髙地下而二气五行纷纶错糅升降往来于其间其造化发育品物散殊莫不各有固然之理而其最大者则仁义礼智之性君臣父子昆弟夫妇朋友之伦是已是其周流充塞无所亏间夫岂以古今治乱为存亡者哉然气之运也则有醇漓判合之不齐人之禀也则有清浊昏明之或异是以道之所以托于人而行于世者惟其天所畀乃得与焉决非巧智果敢之私所能亿度而强探也河图出而八卦画洛书呈而九畴叙而孔子于斯文之兴丧亦未尝不推之于天圣人于此其不我欺也审矣若濓溪先生者其天之所畀而得乎斯道之传者欤不然何其絶之久而续之易晦之甚而明之亟也葢自周衰孟轲氏没而此道之传不属更秦及汉厯晋隋唐以至于我有宋圣祖受命五星集奎实开文明之运然后气之漓者醇判者合清明之禀得以全付乎人而先生出焉不由师传黙契道体建图属书根极领要当时见而知之有程氏者遂扩大而推明之使夫天理之微人伦之着事物之众鬼神之幽莫不洞然毕贯于一而周公孔子孟氏之传焕然复明于当世有志之士得以探讨服行而不失其正如出于三代之前者呜呼盛哉非天所畀其孰能与于此先生姓周氏讳惇颐字茂叔世家舂陵而老于庐山之下因取故里之号以名其川曰濓溪而筑书堂于其上今其遗墟在九江郡治之南十里而其荒茀不治则有年矣淳熙丙申今太守潘侯慈明与其通守吕侯胜已始复作堂其处掲以旧名以奉先生之祀而吕侯又以书来属某记之某愚不肖不足以及此独幸尝窃有闻于程氏之学者因得伏读先生之书而想见其为人比年以来屏居无事常欲一泛九江入庐阜濯缨此水之上以志其髙山景行之思而病不得往诚不自意乃今幸甚获因文字以托姓名于其间于是窃原先生之道所以得于天而传诸人者以传其事如此使后之君子有以观考而作兴焉是则庶几乎两侯之志也云尔四年丁酉春二月丙子记
　　云谷记　　　　　　　　　　朱元晦
　　云谷在建阳县西北七十里芦山之巅处地最髙而羣峰上蟠中阜下踞内寛外密自为一区虽当晴昼白云坌入则咫尺不可辨忽变化则又廓然莫知其所如往乾道庚寅子始得之因作草堂其间榜曰晦庵谷中水西南流七里所至安将院东茂树交隂涧中巨石相倚水行其间奔迫澎湃声震山谷自外来者至此则已神观萧爽觉与人境隔异故牓之曰南涧以识游者之所始循涧北上山益深树益老涧多石底髙下斗絶曲折囘互水皆自高防下长者一二丈短亦不下数尺或诡匿侧出层累相承数级而下时有支涧从两旁山谷横柱其中亦皆喷薄溅洒可观行里余俛入荟翳百余歩巨石临水可跂而息涧西危石侧立藓封蔓络佳木异草上偃旁缀水出其下淙散激射于涧中特为幽丽下流曲折十数腾蹙沸涌西抵横石如龈腭者乃曳而长演迤徐去欲为小亭临之取谢康乐掲石挹飞泉语名之【一作取陆士衡诗语命以鸣玉】而未暇也自此北去歴悬水三四处髙者至五六丈聚散广狭各有恣态皆可为亭以赏其趣又北舍涧循山折而东行脚底草树胶葛不可知其浅深其下水声如雷计应犹有佳处而亦未暇寻也行数百步得石壁髙广皆有余尺瀑布当中而下逺望如垂练视涧中诸悬水为最长径当其委蛇掲而度囘视所歴羣山皆拊其顶独西北望半山立石丛木名豺子岩者槎牙突兀如在天表然石瀑穷源北入云谷则又已俯而视之矣地势髙下大略于此可见谷口距狭为闗以限内外两翼为窻可坐可卧以息游者外植丛篁内疏莲沼梁木跨之植杉绕径西循小山而上以达于中阜沼上田数亩其东欲作田舍数间名以云庄径縁中阜之足北入泉峡歴石池山楹药圃井泉中寮之西折旋南入竹中得草堂三间所为晦庵也山楹前直两峰峭耸杰立下瞰石池东起层嶂其胁可耕者数十畆寮有道流居之自中阜以东可食之地无不辟也草堂前隙地数丈右臂绕前起为小山植以椿桂兰蕙悄蒨岑蔚南峰出其背孤圆贞秀莫与为拟其左亦皆茂树修竹翠宻环拥不见间隙俯仰其间不自知其山之髙地之逈实可以旁日月而临风雨也堂后结草为庐稍上山顶北望俯见武夷诸峰欲作亭以望度风髙不可久乃作石台名以懐仙小山之东径绕山腹穿竹树南出而西下视山前村墟井落隠隠犹可指数然亦不容置屋复作台名以挥手南循冈脊下得横径径南即谷口小山其上平田甿即以祈年因命之曰云社径东属杉径西入西崦西崦有地数十畆亦有道流结茅以耕其间曰西寮其西山之脊蟠绕东下与南峰西垂相齧而谷口小山介居于其间如巨人垂手拱玩珠璧两原之水合于其前出为南涧东寮北有桃蹊竹坞漆园度北岭有茶坡东北行扳危石履侧径行东峰之颠下而复上乃至絶顶平处劣丈余四隤皆巉削下数百丈使人视悸不自保然俯而四瞰面各数百里连峰有无逺近环合彩翠云涛昏旦万状亦非世人耳目所常见也予尝名湘西岳麓之顶曰赫曦台张伯和父为大书甚壮伟至是而知彼为不足以当之将移刻以侈其胜絶顶北下有魏林横半岩木气辛烈可已痞疾疑即方家所为阿魏者林下岩中滴水成坎大如桮椀不竭不溢里人谓之显济水旱祷焉又下为北涧有巨石二对立涧旁嶙峋崒古木弥覆藤卉防络最为山北竒处里人名其左曰仁右曰义嵗时奉祠如法闻自是东北去有瀑布出油幢峰下石崖隒下水防空中数十丈势尤竒壮东南别谷有石室三皆可居其一尤胜比两房中通侧户旁近水泉可引以潄濯然皆未暇往观自东嶂南出小岭下数十步有巨石赑赑下瞰絶壑古木丛生樛枝横出是为中溪别径下入村落其中路及始入南涧西崖小瀑之源各有石田数畆村民以逺其瘠弃不耕皆以赀获之嵗给守者以其余奉增葺费势若可以无求于外而足者葢此山自西北横出以其脊为崇安建阳南北之境环数百里之山未有高焉者也此谷自下而上得五之四其旷然者可望奥焉者可居昔有王君子思者弃官栖遁学练形辟谷之法数年而去今东寮即其居之遗址也然地高气寒又多烈风飞雪所霑器用衣巾皆湿如沐非志完神王气盛而骨强者不敢久居其四面而登皆縁崖壁援萝葛﨑岖数里非雅意林泉不惮劳苦者则亦不能至也自予家西南来犹八十余里以故他人絶不能来而予亦岁不过一再至独友人蔡季通家山北二十余里得数往来其间自始营葺迄今有成皆其力也然予尝自念自今以往十年之外嫁娶亦当粗毕即断家事灭景此山是时山之林薄当益深茂水石当益幽胜馆宇当益完美耕山钓水养性读书弹琴缶以咏先王之风亦足以乐而忘死矣顾今诚有所未暇姑记其山水之胜如此并为之诗将使画者图之时览观焉以自慰也山楹所面双峰之下昔有方士吕翁居之死而不腐其地亦孤絶殊胜本属山北民家今亦得之名曰休庵葢凡耕且食于吾山者皆翁之徒也往往淳质清净能劳筋骨以自给人或犯之不校也有少年弃妻子从之问其所授受笑不肯言然久益坚苦无怨悔之色呜呼是其絶防伦类虽不免得罪于先王之教然其视世之贪利冒色湛溺而不厌者则既贤矣因附记之且以自警云淳熙乙未秋七月既望晦翁书
　　克斋记　　　　　　　　　　朱元晦
　　性情之徳无所不备而一言足以尽其妙曰仁而已所以求仁者葢亦多术而一言足以举其要曰克己复礼而已葢仁也者天地所以生物之心而人物之所得以为心者也惟其得夫天地生物之心以为心是以未发之前四徳具焉曰仁义礼智而仁无不统已发之际四端着焉曰恻隠羞恶辞让是非而恻隠之心无所不通此仁之体用所以涵养浑全周流贯彻专一心之妙而为众善之长也然人有是身则有耳目鼻口四肢之欲而或不能无害夫仁人既不仁则其所以防天理而穷人欲者将亦无所不至此君子之学所以汲汲于求仁而求仁之要亦曰去其所以害仁者而已葢非礼而视人欲之害仁也非礼而言且动焉人欲之害仁也知人欲之所以害仁者在是于是乎有以拔其本塞其源克之克之而又克之以至于一旦豁然欲尽而理纯则其胸中之所存者岂不粹然天地生物之心而蔼然其若阳春之温哉黙而成之固无一理之不具而无一物之不该也感而通焉则无事之不得于理而无物之不被其爱矣呜呼此仁之为徳所以一言而可以尽性情之妙而其所以求之之要则夫子之所以告顔渊者亦可谓一言而举也欤然自圣贤既逺此学不传及程氏两先生出而后学者始得复闻其説而有志焉者或寡矣若吾友会稽石君子重则闻其説而有志焉者也故尝以克名斋而属予记之予惟克复之云虽若各为一事其实天理人欲相为消长故克己者乃所以复礼而非克己之外别有复礼之功也今子重择于斯言而独以克名其室则其于所以求仁之要又可谓知其要矣是尚奚以予言为哉自今以往必将因夫所知之要而尽其力至于造次颠沛之顷而无或怠焉则夫所谓仁者其必盎然有所不能自已于心者矣是又奚以予言为哉顾其所以见属之勤有不可以终无言者因备论其本末而书以遗之幸其朝夕见诸屋壁之间而不忘其所有事焉者则亦庶乎求仁之一助云尔乾道壬辰月日新安朱某记
　　复斋记　　　　　　　　　　朱元晦
　　昔者圣人作易以拟阴阳之变于阳之消于上而息于下也为卦曰复复反也言阳之既往而来反也夫大德敦化而川流不穷岂假夫既消之气以为方息之资也哉亦见其絶于彼而生于此而因以着其往来之象尔唯人亦然太和保合善端无穷所谓复者非曰追夫已放之心而还之録夫已弃之善而属之也亦曰不肆焉以骋于外则本心全体即此而存固然之善自有所不能已耳呜呼圣人于复之卦所以赞其可见天地之心而又以为徳之本者其不于此欤吾友黄君仲本以复名斋而谒于予曰愿得吾子之言以书于壁庶乎其有以目在之而不忘也予不敢辞而请其所名之义仲本则语予曰吾之幼而学也家公授以程氏之书读之而有不得于其説者则以告而愿请益焉公曰思之又问则曰反诸尔之身以求焉可也自吾之得是言也居处必恭执事必敬其与人也必忠如是以求之三年而后有得也然其存之也未熟是以充之不周往者不循其本顾欲杂乎事物之间以求之或反牵于外而亦于内今也既埽一室于家庭之侧掲以是名而日居之葢将悉其温清定省之余力以从事于旧学庶乎真积力久而于动静语黙之间有以贯乎一而不为内外之分焉然犹惧其怠而不能以自力是以愿吾子之相之也予惟仲本所以名斋之意葢与子之所闻者合然其守之固而行之力则吾党之士皆有愧焉则起谢曰仆之言未有以进于吾子而子之赐于仆则已厚矣且将铭诸心移诸同志以警夫空言外徇之弊而岂敢有所爱于子之求哉抑予闻之古人之学博文以约礼明善以诚身必物格而知至而后有以诚意而正心焉此夫子顔曾子思孟子所相授受而万世学者之准程也仲本诚察于此有以两进而交养焉则夫道学之体用圣贤之徳业不在仲本而安归乎愿书此言以记于壁且将因其过庭之际而就正焉予亦庶乎其又有以自新也淳熈丙申冬十月戊寅新安朱某记
　　刘氏墨庄记　　　　　　　　朱元晦
　　乾道四年秋某之友刘清之子澄罢官吴越相遇于潭溪之上留数日相乐也一旦子澄拱而起立且言曰清之之五世祖磨勘工部府君仕太宗朝佐邦计者十余年既殁而家无余赀独有图书数千巻夫人陈氏指以语诸子曰此乃父所谓墨庄也海陵胡公先生闻而贤之为记其事其后诸子及孙比三世果皆以文章器业为时闻人中更变乱书散不守清之之先君子独深念焉节日缩衣悉力营聚至绍兴壬申嵗而所谓数千巻者始复其旧故尚书郎徐公兢吴公説皆为大书墨庄二字以题其藏室之扁不幸先人弃诸孤清之兄弟保藏增益仅不失坠以至于今然清之窃惟府君夫人与先君子之本意岂不曰畊道而得道仁在夫熟之而已乎而不知者意其所谓或出于青紫车马之间清之不肖诚窃病焉愿得一言以发明先世之本意于以垂示子孙丕扬道义之训甚大惠也某闻其説则窃自计曰子澄之意诚美矣然刘氏自国初为名家所与通书记事者尽儒先长者矧今子澄所称又其开业传家之所自于体为尤重顾某何人乃敢以其无能之词度越众贤上纪兹事于是辞谢不敢当而子澄请之不置既去五六年书疏往来以十数亦未尝不以此为言也某惟朋友之义有不可得而终辞者乃防绎子澄本语与某所以不敢当之意而叙次之如此呜呼非祖考之贤孰能以诗书礼乐之积厚其子孙非子孙之贤孰能以仁义道徳之实光其祖考自今以来有过刘氏之门而问墨庄之所以名者于此乎考之则知其土之所出庐之所入者在此而不在彼矣葢磨勘公五子皆有贤名中子主客郎中实生集贤舍人兄弟皆以文学大显于时而名后世第四子秘书监资简严识大体有传于英宗实録子澄之先君子即其曾孙也某讳字某官至某仕既不遭无所见于施设今独其承家焘后之意尚可识也生二子长曰靖之子和其季则子澄皆孝亷静博学有文而子澄与某游尤笃志于义理之学所谓耕道而熟仁者将于是乎在九年二月丙戌新安朱某记


　　五百家播芳大全文粹巻一百五
　　钦定四库全书
　　五百家播芳大全文粹巻一百六
　　宋　魏齐贤
　　叶　芬同辑
　　记
　　严先生祠堂记　　　　　　　范希文
　　先生光武之故人也相尚以道及帝握赤符乘六龙得圣人之时臣妾亿兆天下孰加焉惟先生以节高之既而动星象归江湖得圣人之清泥涂轩冕天下孰加焉惟光武以礼下之在蛊之上九众方有为而独不事王侯高尚其事先生以之在屯之初九阳徳方亨而能以贵下贱大得民也光武以之盖先生之志出乎日月之上光武之量包乎天地之外微先生不能成光武之大微光武岂能遂先生之高哉而使贪夫亷懦夫立是大有功于名教也仲淹来守是邦始搆堂而奠焉廼复为其后者四家以奉祠事又从而歌之曰云山苍苍江水泱泱先生之风山高水长
　　君子斋记　　　　　　　　王介甫
　　天子诸侯谓之君卿大夫谓之子古之为此名也所以命天下之有徳故天下之有徳通谓之君子有天子诸侯卿大夫之位而无其徳可以谓之君子盖称其位也有天子诸侯卿大夫之徳而无其位可以谓之君子盖称其徳也位在外也遇而有之则人以其名予之而以貌事之徳在我也求而有之则人以其实予之而心服之夫人服之以貌而不以心与之以名而不以实能以其位终身而无谪者盖亦幸而已矣故古之人以名为羞以实为慊不务服人之貌而思有以服人之心非独如此也以为求在外者不可以力得也故虽穷困屈辱乐之而弗去非以夫穷困屈辱为人之乐者在是也以夫穷困屈辱不足以概吾心为可乐也已河南裴君主簿于洛阳治斋于其官而命之曰君子裴君岂慕夫在外者而欲有之乎岂以为世之小人众而躬行君子者独我乎由前则失已由后则失人吾知裴君不为是也亦曰勉之于徳而已盖所以牓于其前朝夕出入观焉思古之人所以为君子而务及之也独仁不足以为君子独智不足以为君子仁足以尽性智足以穷理而又通乎命此古之人所以为君子也虽然古之人不云乎徳輶如毛毛犹有伦未有欲之而不得也然则裴君之为君子也孰御焉故余嘉其志而乐为道之
　　待漏院记　　　　　　　　　王元之
　　天道不言而品物亨嵗功成者何谓也四时之吏五行之佐宣其气矣圣人不言而百姓亲万邦寜者何谓也三公论道六卿分职张其教矣是知君逸于上臣劳于下法乎天也古之善相天下者自咎防至房魏可数也是不独有其徳亦皆务于勤尔况夙兴夜寐以事一人卿大夫犹然况宰相乎朝廷自国初因旧制设宰臣待漏院于丹凤门之右示勤政也至若北阙向曙东方未明相君启行煌煌火城相君至止哕哕鸾声金门未辟玉漏犹滴撤盖下车于焉以息待漏之际相君其有思乎其或兆民未安思所泰之四夷未附思所来之兵革未息何以弭之田畴多芜何以辟之贤人在野我将进之佞臣在朝我将斥之六气不和灾眚荐至愿避位以禳之五刑未措欺诈日生请修徳以厘之忧心忡忡待旦而入九门既啓四聪甚迩相君言焉时君纳焉皇风于是乎清夷苍生以之而富庶若然总百官食万钱非幸也宜也其或私仇未复思所逐之旧恩未报思所荣之子女玉帛何以致之车马器玩何以取之奸人附势我将陟之直士抗言我将黜之三时告灾上有忧色搆巧词以悦之群吏弄法君闻怨言进謟容以媚之私心慆慆假寐而坐九门既开重瞳屡囘相君言焉时君惑焉政柄于是乎隳哉帝位以之而危矣若然则死下狱投逺方非不幸也亦宜也是知一国之政万人之命悬于宰相可不慎欤复有无毁无誉旅进旅退窃位而苟禄备员而全身者亦无所取焉棘寺小吏王禹偁为文请志院壁用规于执政者年日月记
　　徐孺子祠堂记　　　　　　　曽子固
　　汉元兴以后政出宦者小人挟其威福相煽为恶中材顾望不知所为汉既失其操柄纪纲大壊然在位公卿大夫多豪杰特起之士相与发愤同志直道正言分别是非白黑不少屈其意至于不容而织罗钩党之狱起其执弥坚而其行弥励志虽不就而忠有余故及其既殁而汉亦以亡当是之时天下闻其风慕其义者人人感慨奋激至于解印绶弃家族骨肉相勉趋死而不避百余年间擅强大觊非望者相属皆逡巡而不敢发汉能以亡为存盖其力也孺子于时豫章太守陈蕃太尉黄琼辟皆不就举有道拜太原太守安车备礼召皆不至盖忘已以为人与独善于隠约其操虽殊其志于人一也在位士大夫抗其节于乱世不以死生动其心异于懐禄之臣逺矣然而不屑去者义在于济物故也孺子尝谓郭林宗曰大木将颠非一绳所维何谓栖栖不遑寜处此其意亦非自足于丘壑遗世而不顾者也孔子称顔囘用之则行舎之则蔵惟我与尔有是夫孟子亦称孔子可以进则进可以止则止乃所愿则学孔子而易于君子小人消长进退择所宜处未尝不惟其时则见其不可而止此孺子之所以未能以此而易彼也孺子姓徐名穉孺子其字也豫章南昌人按图记章水北迳南昌城西厯白社其西有孺子墓又北厯南塘其东为东湖湖南小洲上有孺子宅号孺子台吴嘉禾中太守徐熈于孺子墓隧种松太守谢景于墓侧立碑晋永安中太守夏侯嵩于碑旁立思贤亭世世脩治至拓防魏时谓之聘君亭今亭尚存而湖南小洲世不知其尝为孺子宅又尝为台也余为太守之明年始即其处结茅为堂图孺子像祠以中牢率州之宾属拜焉汉至今且千嵗富贵湮防者不可称数孺子不出闾巷独称思至今则世之欲以智力取胜者非惑欤孺子墓失其地而台幸可考而知祠之所以视邦人以尚徳故并采其出处之意为记焉
　　顔鲁公祠堂记　　　　　　　唐子西
　　上元中顔鲁公为篷州长史过新政作离堆记四百余言书而刻之石壁上字径三寸虽崩壊剥裂之余而典刑具在使人见之凛然也元符三年余友马强叔来尹是邑始为公作祠堂于其侧而求文以为记余谓仁之胜不仁久矣然有时乎不胜而反为所防焉命也史臣论公晚节偃蹇为奸臣所挤见殒贼手是未必然公孙丞相以仲舒相胶西梁兾以张纲守广陵李逄吉以韩愈使镇州而卢杞以公使希烈其用意正相类尔然于数君终不能有所伤而公独不免于虎口由是观之士之成败存亡岂不有命耶而小人轩然自以为得计不亦谬乎且吾闻古之尚友者以友天下善士为未足又尚论古之人诵其诗读其书思见其人而不可得则方且欲招屈子于江滨起士防于九原盖其志所愿则超然慕于数千百载之后而况于公乎公之功名事业已絶于人而文学之妙亦不可及因其心画之所在而祠之此昔人尚友之意也尝试于强叔登离堆探石室观其余迹而味其生平则公之精神风采犹或可以想见也夫
　　庄子祠堂记　　　　　　　　苏子瞻
　　庄子防人也尝为防漆园吏没千余嵗而防未有祀之者县令秘书丞王兢始作祠堂求文以为记谨按史记庄子与梁惠王齐宣王同时其学无所不窥然要本归于老子之言故其著书十余万言大抵率寓言也作渔父盗跖胠箧以诋訾孔子之徒以明老子之术此知庄子之粗者余以为庄子盖助孔子者要不可以为法耳楚公子防服出亡而门者难之其仆操棰而骂曰也不力门者出之事固有倒行而逆施者以仆为不爱公子则不可以为事公子之法亦不可故庄子之言皆实予而文不予阳挤而隂助之其正言盖无几至于诋訾孔子未尝不防见其意其论天下道术自墨翟禽滑厘彭防慎到田骈闗尹老之徒以至于其身皆以为一家而孔子不与其尊之也至矣然予尝疑盗跖渔父则若真诋孔子者至于让王説剑皆浅陋不入于道反复观之得其寓言之意终曰阳子居西游于秦遇老子老子曰而防防而盱盱而谁与居太白若辱盛徳若不足阳子居蹙然变容其徃也舍者将迎其家公执席妻执巾栉舍者避席炀者避灶其反也舍者与之争席矣去其让王説剑渔父盗跖四篇以合于列御寇之萹曰列御寇之齐中道而反曰吾惊焉吾食于十浆而五浆先餽然后悟而笑曰是固一章也庄子之言未终而昧者勦之以入其言余不可以不辨凡分章名篇皆出于世俗非庄子之本意元丰元年十一月十九日记
　　进斋记　　　　　　　　　　张文潜
　　古之君子无须臾而不学故其为徳无斯须而不进鸡鸣而兴暮夜而休一日之间出则莅官治民亊师友对宾客入则事其亲抚其家教其贱幼振其族姻与夫讲説讲辩上世圣贤之言语文章制度服物而燕乐则御琴瑟布樽俎拜俯升降酬酢相侑勉勉汲汲须臾之间习其事学其理通其曲折而服其训戒盖其学无顷刻而忘于心非特其迹然也安居无事精思而深念矫揉其心志调伏其血气观天地之道察万物之理以究道徳之防妙而通其性命死生之始终者亦未始有顷刻之休是故其徳日进而不可止盖自其息而察之则岂特日进哉昼之所逹过于旦夜之所得加于晡矣岂特旦暮晡夜之别哉一语一黙一起居而新故不相袭矣自其为士而至圣人也如日之运于天小之为旦夜中昃之变大之为寒暑春秋之异然防细而察之则虽求毫厘丝忽之间而不可得呜呼士之欲进于道其勤苦勉强盖必如是而后至则亦以劳矣后世之士其不至于圣人也亦可知矣古之君子饮食游观疾病死生之际未尝不在于学士防食而问殽蒸则饮食之际未尝不学也夫子风乎舞雩咏而归则游观之际未尝不学也曽子病而易大夫之箦则疾病之际未尝不学也今之所谓学者既剽盗其肌肤攘剟其土苴比于古之人大可愧矣然少而习之未防见而自以为业成者十九也冠而仕则冠而亟舍于既仕之日故后世之君子大抵从仕数年则言语笑貌嗜欲玩习之际比之进取之初以儒自名者固已大异矣古之君子其学也内以脩身外以治人所学愈高所治愈脩而成愈崇是知君子立于世则天下庇其福呜呼三代之衰儒者之功不大见于世而生民之望于君子者未能厌满其欲岂非士之学未至而道未立哉呜呼民之休戚系于道学之成否则夫为士可不勉欤
　　泰山书院记　　　　　　　　石守道
　　自周以上观之贤人之达者臯陶傅説伊尹吕望召公毕公是也自周以下观之贤人之穷者孟子扬子文中子吏部是也然使较其功业徳行穷不必易逹吏部后三百年贤人之穷者又泰山先生孟子扬子文中子吏部皆以其道授弟子既授弟子复传之于书其书大行其道大耀先生亦以其道授弟子既授弟子亦将传之于书将使其书大行其道大耀乃以泰山之阳起学舍搆堂聚先圣之书满屋举群弟子而居之当是时从游之贵者孟子则有梁惠王齐宣王滕文公之属扬则有刘歆桓谭之属文中子则有越公之属吏部则有裴晋公郑相国张仆射之属门人之髙弟者孟则有万章公孙丑乐克之徒扬则有侯芭刘棻之徒文中子则有董常程元薛收李靖杜如晦房魏之徒吏部则有李观李翔李汉张籍皇甫湜之徒今先生従游之贵者故王沂公蔡贰卿李泰州孔子丞今李丞相范经畧胡子京张安道士熈道祖择之门人之高弟者石介刘牧姜潜张渊李温足以相望于千百年之间矣孰谓先生穷乎大哉圣贤之道无屯泰孟子扬子文中子吏部皆屯于无位与小官而孟子泰于七篇扬子泰于法言太文中子泰于续经中説吏部泰于原道论佛骨表十万余言先生尝以谓尽孔子之心者大易尽孔子之用者春秋是二大经圣人之极笔也治世之大法也故作易説六十四篇春秋尊王发微十七巻疑四凶之不去十六相之不举故作尧权防后世之纂集诸侯之故作舜制辨注家之误正世子之名故作正名觧美出处之得明传嗣之嫡故作四皓论先生述作上宗周孔下拟韩孟是亦为泰先生孰少之哉介乐先生之道大先生之为请以此説刋诸石陷于讲堂之西壁康定元年七月十八日记
　　仁宗御飞白记　　　　　　欧阳永叔
　　治平四年夏五月予将赴亳假道于汝隂因得阅书于子履之室而云章烂然辉映日月为之正冠肃容再拜而后敢仰视盖仁宗皇帝之御飞白也曰此寳文阁之所蔵也胡为于子之室乎子履曰曩者天子宴从臣于群玉而赐以飞白余幸得与赐焉予竆于世久矣少不悦于时人流离窜斥十有余年而得不老死江湖之上者盖以遭时清明天子向学乐育天下之材而不遗一介之贱使得与羣贤并游于儒学之舘而天下无事嵗时丰登民物安乐天子优游清闲不迩声色方与羣臣从容于翰墨之娱而余于斯时窃获此赐非惟一介之臣之荣遇亦朝廷一时之盛事也子其为我志之余曰仁宗之徳泽涵濡于万物者四十余年虽田夫野老之无知犹能悲歌思慕于陇畆之间而况儒臣学士得望清光防恩宠登金门而上玉堂者乎于是相与然流涕而书之夫玉韫石而珠蔵渊其光气常见于外也故山辉而白虹水变而五色者至寳之所在也今赐书之蔵于子室也吾知将有望气者言荣光起而烛天者必赐书之所在也
　　待月轩记　　　　　　　　　苏子由
　　昔予游庐山见隠者焉为予言性命之理曰性犹日也身犹月也予疑而诘之则曰人始有性而已性之所寓为身天始有日而已日之所寓为月日出于东方其出也万物赖焉有目者以视有手者以执有足者以履至于山石草木亦非日不遂及其入也天下黯然无物不废然日则未始有变也唯其所寓则有盈阙一盈一阙者月也惟性亦然出生入死出而生者未尝増也入而死者未尝耗也性一而已惟其所寓则有生死一生一死者身也虽有生死然而死此生彼未尝息也身与月皆然古之治术者知之故日出于夘谓之命月之所在谓之身日入地中虽未尝变而不为世用复出于东然后物无不覩非命而何月不自明由日以为明以日之逺近为月之盈阙非身而何此术也而合于道世之治术者知其説不知其所以説也予异其言而志之久矣筑室于斯辟其东南为小轩轩之前廓然无障几于天际毎月之望开户以须月之至月入吾轩则吾坐于轩上与之徘徊而不去一夕举酒延客道隠者之语客谩不喻曰吾尝治术矣初不闻是説也予为之反复其理客徐悟曰唯唯因志其言于壁
　　岳阳楼记　　　　　　　　　范希文
　　庆歴四年春滕子京谪守巴陵郡越明年政通人和百废具兴乃重修岳阳楼増其旧制刻唐贤今人诗赋于其上属予作文以记之予观夫巴陵胜状在洞庭一湖衔逺山吞长江浩浩汤汤横无际涯朝晖夕隂气象万千此则岳阳楼之大观也前人之述备矣然则北通巫峡南极潇湘迁客骚人多会于此览物之情得无异乎若夫霪雨霏霏连月不开隂风怒号浊浪排空日星隠曜山岳潜形商旅不行樯倾檝摧薄暮冥冥虎啸猿啼登斯楼也则有去国懐郷忧谗畏讥满目萧然感极而悲者矣至若春和景明波涛不惊上下天光一碧万顷沙鸥翔集锦鳞游泳岸芷汀兰郁郁青青而或长烟一空皓月千里浮光跃金静影沉璧渔歌互答此乐何极登斯楼也则有心旷神怡宠辱皆忘把酒临风其喜洋洋者矣嗟夫予尝求古仁人之心或异二者之为何哉不以物喜不以己悲居庙堂之高则忧其民处江湖之逺则忧其君是进亦忧退亦忧然则何时而乐耶其必曰先天下之忧而忧后天下之乐而乐欤噫微斯人吾谁与归六年九月二十五日记
　　黄冈竹楼记　　　　　　　　王元之
　　黄冈之地多竹大者如椽竹工破之刳去其节用代陶瓦比屋皆然以其价亷而工省也予城西北隅雉堞圯毁蓁莾荒秽因作小楼二间与月波楼通逺吞山光平挹江濑幽閴辽夐不可具状夏宜急雨有瀑布声冬宜宻雪有碎玉声宜鼓琴琴调和畅宜咏诗诗韵清絶宜围棋子声丁丁然宜投壶矢声铮铮然皆竹楼之所助也公退之暇披鹤氅衣戴华阳巾手执周易一巻焚香黙坐消遣世虑江山之外苐见风防沙鸟烟云竹树而已待其酒力醒茶烟歇送夕阳迎素月亦谪居之胜防也彼齐云落星髙则高矣井干丽谯华则华矣至于贮妓女蔵歌舞非骚人之亊吾所不取吾闻竹工云竹之为瓦仅十稔若重覆之得二十稔噫吾以至道乙未嵗自翰林出滁上丙申移广陵丁酉又入西掖戊戌嵗除日有齐安之命己亥闰三月到郡四年之间奔走不暇未知明年又在何处岂惧竹楼之易朽乎后之人与我同志嗣而葺之庶斯楼之不朽也
　　学易堂记　　　　　　　　　刘斯立
　　刘子行年六十有一身虽未病气已向衰性不能事老而弥甚生理付子侄靳靳便足非大改革勿闗白牓所居堂曰学易自书日用为记鸡一再鸣就卧中引鼓潄吐纳炊三斗黍时乆下榻盥潄即巾巾后击钟聚众家庙曕拜退嘿坐持诵或读佛经闻打鼔声赴食廊汤饼一盌粟饭两勺晡时粟饭若稻饭四勺鱼勺菜茹称是朝饭已众散施施便就坐缓带盘薄信手翻书或不待终篇弃去使童子自以其志抽取他帙随取随读忽有防意如痒得爬而倦卧占毕巻帙积多纷乱率月十日廼一整比弹琴无时于一操弄意惬当则昼夜弹五七十过积十数日犹不易故他曲多遗忘得谱记省又复如前或误折爪甲挑摘取声如隔氊絮大閟不聊因强自禁为柔缓从来捐急得以少差图画对画稍熟似觉厌足则别展挂行步徙倚玩之忽漫经目更有新意家所蔵甚鲜少由此常若多画虽不工书独爱冩孙真人道林差性等篇百字或二三百字亦或为人取去异时道人教胎息止观等法其説与吾书出入又颇有口诀欣然好之奉行日少功不及验辄懒罢亦曽问髙僧问祖师西来意粗窥户牖又不肯入今遂忘去庭下松桧梅竹阑中诸药草皆手自植见其长大敷鲜眷然顾之如抚孩幼亲旧来访随事笑语家有酒肉必留连饮食气侯和适步行或舆轿出门惟意所诣人置酒招之必徃又无所为则炷香宴坐目接手谈颓然休息自非身疾痛常如此凡此亦人生恬适事今尽録之以记吾居亦记吾过又畧计平生所防物且约日四升积二万一千六百多寡相除几满八百斛皆从鬲胃消去虽云资养良可伤耗愈乆成劳何恙不作来日无几何复能消防所饮食动作如意复能得防许乆以今为非更将何以为是舍此改图弥复多事则是非特未定姑贷吾过以终余年有客升堂问易卦六十有四今子所记乃如此谓之学易是学何卦刘子举手推曰去汝非我同学政和三年三月朔刘岐记
　　醉翁亭记　　　　　　　　欧阳永叔
　　环滁皆山也其西南诸峯林壑尤美望之蔚然而深秀者琅琊也山行六七里渐闻水声潺潺而泻出于两峯之间者酿泉也峯廻路转有亭翼然临于泉上者醉翁亭也作亭者谁山之僧智仙也名之者谁太守自谓也太守与客来饮于此饮少辄醉而年又最高故自号曰醉翁也醉翁之意不在酒在乎山水之间也山水之乐得之心而寓之酒也若夫日出而林霏开云归而岩穴暝晦明变化者山间之朝暮也野芳发而幽香佳木秀而繁隂风霜高洁水落而石出者山间之四时也朝而徃暮而归四时之景不同而乐亦无竆也至于负者歌于途行者休于树前者呼后者应伛偻提携往来而不絶者滁人游也临溪而渔溪深而鱼肥酿泉为酒泉香而酒冽山肴野防杂然而前陈者太守宴也宴酣之乐非丝非竹射者中奕者胜觥筹交错起坐而喧哗者众宾欢也苍顔白髪頽乎其中者太守醉也已而夕阳在山人影散乱太守归而宾客从也树林隂翳鸟声上下游人去而禽鸟乐也然而禽鸟知山林之乐而不知人之乐人知从太守游而乐而不知太守之乐其乐也醉能同其乐醒能述以文者太守也太守谓谁庐陵欧阳修也
　　相州昼锦堂记　　　　　　欧阳永叔
　　仕宦而至将相富贵而归故乡此人情之所荣而今昔之所同也盖士方竆时困阨闾里庸人孺子皆得易而侮之若季子不礼于其嫂买臣见弃于其妻一旦高车驷马旗旄前骑卒拥后夹道之人相与骈肩累迹瞻望咨嗟而所谓庸夫愚妇者奔走骇汗羞愧俯伏以自悔罪于车尘马足之间此一介之士得志于当时而意气之盛昔人比之衣锦之荣者也惟大丞相卫国公则不然公相人也世有令徳为时名卿自公少时已擢髙科登显仕海内之士闻下风而望余光者盖亦有年矣所谓将相而富贵皆公所宜素有非如竆阨之人侥幸得志于一时出于庸夫愚妇之不意以惊骇而夸耀之也然则高牙大纛不足为公荣桓圭衮冕不足为公贵惟徳被生民而功施社稷勒之金石播之声诗以耀后世而垂无竆此公之志而士亦以此望于公也岂止夸一时而荣一乡哉公在至和中尝以武康之节来治于相乃作昼锦之堂于后圃既又刻诗于石以遗相人其言以快恩讐矜名誉为可薄盖不以昔人所夸者为荣而以为戒于此见公之视富贵为何如而其志岂易量哉故能出入将相勤劳王家而夷险一节至于临大事决大议垂绅正笏不动声色而措天下于泰山之安可谓社稷之臣矣其丰功盛烈所以铭彛鼎而被弦歌者乃邦家之光非闾里之荣也余虽不获登公之堂幸尝窃诵公之诗乐公之志有成而喜为天下道也于是乎书尚书吏部侍郎叅知政事欧阳修记
　　白鹿洞书院记　　　　　　吕伯恭
　　淳六年南康军秋雨不时高卬之田告病郡守新安朱侯某行眡陂塘并庐山而东得白鹿洞书院废址慨然顾其僚曰是盖唐李渤之隠居而太宗皇帝驿送九经俾生徒肄业之地也书院剏于南唐其事至浅鲜我太宗于汛埽区宇日不暇给之际奬劝封殖如恐弗及规摹逺矣中兴五十年释老之宫圯于冦戎者斧斤之声相闻各复其初独此地委之于榛莽过者太息庸非吾徒之耻哉郡虽贫薄顾不能筑屋数楹上以宣布本朝崇建人文之大指下以续先贤之风声于方来乎廼属军学教授杨君大法星子县令王君仲杰董其事又以书命某记其成某窃尝闻之诸公长者国初斯民亲脱五季锋镝之阨学者尚寡海内向平文风日起儒先往往依山林即闲旷以讲授大率多至数十百人嵩阳岳麓睢阳及是洞为尤着天下所谓四书院者是也祖宗尊右儒术分之官书命之禄秩锡之扁牓所以宠绥之者甚备当是时士皆上质实下新竒敦行义而不偷守训故而不凿虽学问之渊源统纪或未深究然甘受和白受采既有进徳之地矣庆厯嘉祐之间豪杰并起讲治益精至于河南程氏横渠张氏相与昌明正学然后三代孔孟之教始终条理于是乎可考熈寜初明道先生在朝建白学制教养考察賔兴之法纲条甚悉不幸王氏之学方兴其议遂格有志之士未尝不叹息于斯焉建炎再造典刑文宪浸还旧观闗洛绪言稍出于毁弃剪灭之余晚进小生骤闻其语不知亲师取友以讲求用力之实躐等凌节忽近慕逺未能闚程张之门庭而先有王氏高自圣贤之病如是洞之所传习道之者鲜矣然则书院之复岂苟云哉此邦之士盍相与挹先儒淳固慤实之余风服大学离经辨志之始教由博而约自下而高以答扬熈陵开廸乐育之大德则于贤侯之劝学斯无负矣至于考方志纪人物亦有土者所当谨若李濬之之遗迹固不得而畧也侯于是役重民之劳赋功已狭率损其旧十七八力不足而意则有余矣兴废始末具于当涂郭祥正所记者皆不书淳熈某年十有二月初吉吕某记
　　重脩钓台记　　　　　　　　吕伯恭
　　由东阳江而下迳新定郡五十里得严陵濑盖东汉严先生遯世不屈耕钓于富春山后人因以名其濑也孙吴析富春为桐庐是濑亦来属焉顾野王舆地志曰桐庐县南有严子陵渔钓处石上平可坐十人名为钓坛即今纪之钓台也独两台对峙野王所不纪盖亦觕言之耳明道二年范文正公自右司谏守是邦始筑屋祠先生而为之记濑之旁白云源乃唐诗人方处士故庐文正公之游钓台也尝絶江访其遗迹以其像置祠之左文正公没郡人思之遂侑食于右坐焉嵗祀浸逺此意弗嗣淳熈五年侍郎萧公出镇道祠下嘅然曰国家稽用唐武德旧典姓是州为严则先生之祠乃名教之首頽圯若是可乎顾急于民瘼未暇也居二年政成化洽以余力新之时某病废卧旁郡公以书见诿记其成固辞不可乃复于公曰方王氏移国以光武之大志先生之高气相与共学夫岂区区呻吟占毕之末哉汉官威仪既复薄海内外臣子之责皆塞矣亦何必奋臂于其间哉没身丘壑固先生之素尚也帝睠焉有懐俾以形旁求于天下得非在廷诸臣奉令承教之不给未有当帝意者耶三聘而至车驾即日幸其馆勉其相助为理所以处先生者不薄矣非徒屈万乘之重为故人之光宠也先生虽以巢由自命视一世若不足以凂之观与侯覇尺牍劘切之意见于言外岂于帝惓惓未能忘耶浩然而归使人主有终身瞻望不及之叹施及后世賔友耆俊遂为家法士之闻风兴起者坚节正操见危授命项背相望其有益人之国与朝夕献纳灵台之下者未知其孰多孰少也枝必类本响必报声使先生防有意于傲世立名一再传之后且将为西晋之清虚矣而东京之俗乆而益励名检之外综理干畧亦往往髙出后世泝其流而寻其源则建武之高节孰可訾耶至于节义之敝变为亢激特上无建用皇极之君均调消息之尔非造端者之过也后先生且千年文正公来主斯地祀典始举旷百世而相感者固自不常遇耶今公作牧复大葺祠宇以续前人之绪继自今以往泝江上下者欵门而心开升堂而容肃风清樾濯寒泉哦山高水长之诗致足乐也则公岂专为一邦劝哉祠之前则羊裘轩其东则客星阁招隠堂岸江立表以识路缭山作亭以待憇或革或因面势位置各有思致皆受成于公以非大指所存故不详列公名燧字照隣临江人也主其役者司户叅军吴桂
　　读书记　　　　　　　　　　吕伯恭
　　六艺之文学之大端也天地之间备矣其次则习静一室读诗及书以涵养性情毎念古人君臣父子之间反覆规诲词意恳恻想见当时忠厚气象使人感动为之出涕观春秋见圣人之于治乱名义之间凛乎其不可犯也使是法也得行于其间则三桓六卿何足道哉及叅于左氏传见一时良大夫能持友其国者又皆一出于礼而国之安危人之夀夭又皆以礼观之然后喟然叹曰甚哉礼之大者国之天民之命也若周官则余所素习周之礼乐本末悉僃真兴王之大典也戴记虽杂识不伦然其间多格言守其言可以为士君子充其道可以为圣人洋洋乎大哉不可尚矣王者僃矣然后归老于易此余之素志也余尝学易矣窥其门墙之外皆圣人忧世之语而未及其窔奥也今将尽心焉史书浩博自迁固而下文字多猥并又编年之体一变而事实破散亡以考知治体隆汚之渐独资治通鉴用编年法其志一人一事之本末虽不若纪传之详而国家之大体天下之常势首尾贯穿兴废存亡之迹可以坐炤此观史之咽防也余尝考通鉴效左传而目録仿春秋此司马公不言之意也余固发之自余无可留意者惟西汉书杜子美诗释韩退之柳子厚文读之容丽雄深可以起发人意因以间文诗文以为游息之地而学者之事于是小成嘻使予之学得用于世则以是行之亦足以有立不然以是自乐亦可以无愧于俯仰间也淳熈三年五月日吕某记
</div>
    <div class="pagination">
<a href="五百家播芳大全文粹_page123.html">上一页</a><span>...</span><a href="五百家播芳大全文粹_page119.html">119</a><a href="五百家播芳大全文粹_page120.html">120</a><a href="五百家播芳大全文粹_page121.html">121</a><a href="五百家播芳大全文粹_page122.html">122</a><a href="五百家播芳大全文粹_page123.html">123</a><span class="current-page">124</span><a href="五百家播芳大全文粹_page125.html">125</a><a href="五百家播芳大全文粹_page126.html">126</a><a href="五百家播芳大全文粹_page127.html">127</a><a href="五百家播芳大全文粹_page128.html">128</a><a href="五百家播芳大全文粹_page129.html">129</a><a href="五百家播芳大全文粹_page125.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
