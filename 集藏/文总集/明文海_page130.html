<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 130 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 130 页/共 134 页
  </h1>
  <div class="content">
   宜人姓苖氏云南澂江府江川县之里人也父某公讳有文云南府广狼卫百戸某之弟为澂江府诸生羙丰姿性聪敏善琴娶左卫人女禇氏太君生宜人有文公年二十一病死时渭府君己举于贵久之始拜巨津知州抵滇阳驿所与俱童宜人既道病死殡云南之归化寺中而巨津故丽江土官府不可居时王先生之尊公讳理者适为兵备佥事按云南于府君为中表兄弟乃始檄府君歴摄嵩明镇南潞南江川禄丰三泊诸州县而时以长兄淮取俸于丽道遇宜人侄佐旅语及宜人府君稍以媒徃不入其后府君摄江川佐又为太君讼其母家负嫁时所与田徳府君而太君母范有妹夫杨武者家云南为千戸徙太君与宜人其家杨既富人公复有屯田在嵩明属其税于府君因忆徃年佐所及宜人事遂成之宜人乃归府君宜人寡六年而有佐语又六年而嫁其始以守自誓欲不嫁太君又愤其宗人当始嫁宜人时利婿家财纵嫁亦不令其在乡今更利渭府君征那大功当迁转其地又家籍近在贵故不难之及嫁未逾月仓卒赴夔州太君乃啮宜人臂以别故其当府君仕及解官归即已恋太君稍不乐府君下世益厌其长子妇宗亲人及越之风物迨后家零落旧使侍悉散去又日夜课望渭用是以郁愤死然心未尝一日不痛念太君死之夕亦啮渭臂以决而命火其骨归太君乡实嘉靖某年月日年五十九以某年月日合府君塟焉宜人性絶敏畧知书其持身严毅尊重内外莫不敬惮其描写俎醢为世女师其才畧酬应畜酿种植出入筹防驳辨禁持则宗戚子妇宾客塾师老牙妪悍奴婢靡不失气其保爱教训渭则穷百变致百物散数百金竭终身之心力累百纸不能尽渭粉百身莫报也数欲携渭走其乡谒太君时节旦莫数为渭道其乡亲故变迁景物风俗宛在渭目前至太君必恸哭乃已又数疑太君或己死不得一见而宜人死时太君乃反在江州养其侄某家时兄潞去家徃贵至应云南省试尚得见之而宜人不得闻也痛哉渭既以宜人寳渭事多不可述而哀宜人生死终孤羁且痛母太君也故志所履特详而收涕以铭之铭曰魂欲徃兮柰儿在此魂欲留兮柰母在彼爱母与儿孰少孰多魂不可以去留伤如之何
　　自为墓志铭【徐渭】
　　山隂徐渭者少知慕古文词及长益力既而有慕于道徃从长沙公究王氏宗谓道类禅又去扣于禅久之人稍许之然文与道终两无得也贱而懒且直故惮贵交似傲与众处不凂袒裼似玩人多病之然傲与玩亦终两不得其情也生九岁已能习为干禄文字旷弃者十余年及悔学又志迂濶务博综取经史诸家虽琐至稗小妄意穷极毎一思废寝食览则图谱满席间故今齿垂五十五矣籍于学宫者二十有六年食于二十人中者十有三年举于乡者八而不一售人且争笑之而己不为动洋洋居穷巷僦数椽储瓶粟者十年一旦为少保胡公罗致幕府典文章数赴而数辞投笔出门使折简以招卧不起人争愚而危之而已深以为安其后公愈折节等布衣留者葢两期赠金以数百计食鱼而居庐人争荣而安之而已深以为危至是忽自覔死人谓渭文士且操洁可无死不知古文士以入幕操洁而死者众矣乃渭则自死孰与人死之渭为人度于义无所闗时辄踈纵不为儒缚一涉义所否干耻诟介秽亷虽断头不可夺故其死也亲昵执友莫解焉尤不善治生死之日至无以塟独余书数千巻浮磬二研剑图画数事其所着诗若文若干篇而己劒画先托市于乡人某遗命促之以资塟着稿先为友人某持去渭尝曰余读旁书自谓别有得首于楞严庄周列御冦若黄帝素问诸篇傥假以岁月更用绎防当尽斥诸注者缪戾标其旨以示后人而于素问一书尤自信而深竒将以比岁昏子妇遂以母养付之得尽游名山起僵仆迯外物而今己矣渭有过不肯掩有不知耻以为知斯言葢不妄者初字文清改文长生正德辛已二月四日防州府同知讳鏓庶子也生百日而公卒养于嫡母苖宜人者十有四年而夫人卒依于伯兄讳淮者六年为嘉靖庚子始籍于学试于乡蹶赘于潘妇翁簿也地属广阳江随之客岭外者二年归又二年夏伯兄死冬讼失其世业又一年冬潘死明年秋出僦居始立学又十年冬客于幕凡五年罢又四年而死为嘉靖乙丑某月日男子二潘出曰枚继出曰杜才四岁其祖系散见先公大人志中不书塟之所为山隂木栅其日月不知也亦不书铭曰杼全婴疾完亮可以无死死伤谅兢系固允收邕可以无生生何慿畏溺而投早嗤渭既髠而刺迟怜融孔微服箕徉狂三复蒸民愧彼既明
　　孙氏妹墓铭【吴鼎】
　　吾同胞三人二弟皆女此其季也先府君讳宗裕封承徳郎南京刑部江西清吏司主事妣陆氏赠安人治十六年癸亥十月十五日生吾弟于钱唐城北隅鱼行桥之故居字之曰珩玉年十八而妻仁和孙鸾县学生其翁曰宪姑沈氏弟嫁十年而病痿痿四年而死嘉靖十二年癸已十月二十五日也止一女曰待元是年十二月二十二日塟其邑东山衖从孙氏之先兆焉昔季路云吾寡兄弟而弗忍也今而后知斯言之悲吾忆丧母时吾年十八弟八岁耳一钱半缣粝蔬卉褐彼此更共如左右手遇饥岁弟恒半飱留飱飱我士友时来讲艺或乏童应客弟至婢服执茗饮出献举人俞文祥善相人者也鉴之曰此淑姿岂真婢邪予时为羞澁吾母遗赀装无几弟又尽推以赠其姊予约幸有禄时为营装偿之逮予享粱肉饱妻孥拥驺从时而不获与吾弟共之吾负吾弟悲夫初归孙氏也颇得其舅姑欢心居数年竟以其夫学无成名俾夫妇别食而无一垅之分一金之产弟徒易所佩用为田为舟以谋朝夕且给其夫游学屡至絶粮既病时乃指晡日语予曰曩时日景至是我尚未克晨炊唯饮泣块处一楼咎其盍不以告予则曰恐为兄累耳呜呼疾所由来固矣吾不能周吾同气使不能糊口穷蹙以死尚谁咎哉悲夫去年吾见待元衣故红缯询知犹予为诸生时有司所犒束帛也计其藏二十年矣身后制敛衾检其箧得嫁时线用之其缕积铢累俭以图永类如此克谐孙氏子弗能详知然观其善事吾继母戚安人与吾妻周旋十九年未尝有迕言殁之日吾家奚婢以上咸号哭失声要其恭顺慈柔有足感人者今年春疽发背逮夏闻吾儿遵晦选补生员犹手制一花命簪之疾革诀其嫂曰吾无子幸吾侄他日成立歳时洒我坟一盂饭无使作馁鬼逐食也悲夫悲夫尚忍言哉铭曰尔温且惠既年之不长无号无嗣曷以永尔藏后有怜予悲者其弗忍尔戕
　　宣节妇墓碣【归有光】
　　节妇姓宣氏苏州嘉定人同知防之孙濮州通判效贤之女也节妇少有异质生数年濮州病侍立床下终夜不去如是者数日人以为竒及为张树田妻树田与同里沈思道友善思道妻孙氏夫妇相爱而树田暴戾无人理节妇归见父母父母对之泣节妇曰此不足以伤父母儿自是命也树田病节妇进药树田泛之骂曰若毒我乎节妇饮泣而退及树田死节妇被发号踊人初见树田狂虐皆为不堪比死则皆以为喜而节妇哭之极哀非众所拟也是时沈师道亦死孙氏与节妇两人志气相怜数遣女奴往来比孙氏送夫丧过河下因求见节妇以死相要顷之同日自缢节妇有救之复苏而孙烈妇竟死其后三年父母欲嫁之节妇见其家窃窃私相语知其意登楼自缢嘉靖十七年十二月二日年二十五予友李翰好义之士每谈节妇事慨然太息至是兴节妇之弟应楫请书其墓上之石夫捐躯狥义之士求之于天下少矣嘉定在吴郡东濵海上非大郡之防数年间女子死节者数人甘氏孙氏宣氏张氏张氏得祸最烈予尝为纪其事若宣氏葢又人所难者铭曰沉沉幽谷不见日光葵藿生之日向严霜彼童之狂以为存亡緑衣终风自古所伤生虽不辰有此铭章

　　明文海巻四百六十八
　　钦定四库全书
　　明文海卷四百六十九　　　余姚黄宗羲编墓文四十一
　　杂类
　　薛宗道墓表【练子宁】
　　公讳塾字宗道姓薛氏翰林学士兵部尚书肃公之弟薛之世徳终始有肃公之志与碑公官至内殿崇班某年月日卒官于蜀其子仲儒扶其丧归葬于绛之正平先垄而来乞铭以志余幸尝纪次肃公之徳而又得铭公其铭曰公躬直清官次材称惟贤而似不愧其兄既葬而仲儒又来请曰铭之藏诚以永吾先君子之不朽然不若碣于隧以表见于世之昭昭也余惟薛于绛爲着姓肃公于公爲兄弟而公之世徳余既铭之而其子又欲碣以昭显于世可谓孝矣然余考古所谓贤人君子功名烈士之所铭表于后世者其言简而着及后世衰言者自疑于不信始繁其文而犹患于不章又备其行事惟恐不爲世之信也若薛氏之着于绛前肃公之信天下而余之铭不愧其兄则公之铭不待繁言而信也然公行事终始余亦不敢畧而志诸墓矣今之碣无以加焉则取其可以简而著者书之以慰其子之孝思而信于绛之人云
　　吴止庵墓表【吴寛】
　　吴氏世居吴江韭溪之上其先有讳秋渊者从虞文靖公游以文学称里中其后族益大且厚盖六世始得朝用以明经登乡举官中书舎人其父母皆八十余防恩褒封康强逸乐而嗣续甚盛壮者克家少者奋志学业竞入邑庠爲弟子员又有登乡举如朝用者矣其爲族如此予忝与朝用同朝相好间尝谂其先徳曰璠愚无所知窃闻诸吾父曰凡吴氏所以有今日者汝之大父母止庵府君与翁孺人之徳也汝能识之则又以其事语璠曰壬午之嵗文皇帝旄钺渡江天下同时响应乡人争持鉏犁四出剽掠以杀人爲嬉而吴江尤甚然特乘之以报私怨而已里有戚吴二氏既焚死盗手殆尽时吾兄方壮长田赋恐不能自保请备之府君曰吾平生所恃者惟善耳且吾未尝以怨遗人人奚以怨报我不爲备方出户侦望而盗巳号呼拟之府君不得巳避去翁孺人遂急呼家人登舟盗至无所得益怒出两舟追十里许及之相距才寻丈人人自分必死翁孺人计无所出惟黙祷于神求救俄而盗所摇桨蓦然皆絶因得脱去潜于洞庭山中迨事定始还适有诏抚巡郡县诸被杀伤者得赴有司言状所获盗辄论死如法不俟奏报当是时吴江羣盗悉斩之长桥血流涔涔湖口尽赤或谓府君曰公怨可报矣府君曰天幸全活我家彼蠢蠢者固于我无他特一时相从爲乱耳其置之勿言翁孺人亦深然之其人乃得不死至今里中某氏某氏固在皆其人之子孙也凡府君善行以不幸早弃诸孤不及多见即有之而吾时甚防又不克知独此吾躬尝其患犹能记忆也予既得闻其事他日朝用来告曰府君之葬无爲铭者及祔葬翁孺人而故少詹事刘文恭公铭之又逸其事吾父每痛于心兹愿得文词显刻墓上以自解慰且使我后之人得以考见先徳相率以仁厚爲法而克肖之也予辞不获则爲具书之而系之以论曰呜呼爲善获福此常理也世徒见善与福或参差焉遂谓善不可恃而肆然爲恶无所忌惮观于吴府君于是知善之真可爲矣盖方羣盗追及之际而府君一家皆获生全固足以騐其平日而事定之后曽不爲憾反含容以生全之视彼睚眦必酬者相去何如至是则种徳益深而食报益厚此吴氏所以有今日也欤后之人果能克肖其先则族之大且厚者安能料其所至也哉府君讳爲字孟才止庵其别号也少爲翁氏赘壻以永乐辛夘十一月十三日卒享年四十三翁孺人之卒则以正统巳巳九月二日享年八十七男四人曰敏致效政政封中书舎人二女长适李琳次适张琳孙男五人曰瓛璲瑾璠璩璠即朝用也曽孙男若干人女若干人
　　张愚庵墓铭【王汶】
　　东阳之拓塘曰愚庵处士者乃佥事张君荣之季弟也当佥事君殁时予徃送葬见处士哭于丧次后闻处士富尚礼义好施与爲里闬推重虽相去不二舎竟弗遂再接其词气以察其所存心成化癸已秋予过其邑之南午岭憩于岭上山屋仰而视之题曰利人所有记文悬于楣乃今山东提学佥事天台潘君祯所撰者云此屋十楹间皆处士创又具床袵釜器之类使人守之以供行旅所需用且夷山爲田塘若干亩以养守者予叹曰是诚所谓利人者也及防同年乡进士余姚许君谨于京邸云其徃年尝主芝山书院教出其所着处士小传读之知处士修家谱以睦族立家庙祭田以尊祖建邑庠礼殿以崇吾道又造古竹巧溪诸石梁以济病涉又当防嵗两发谷若干石以周贫急又当每嵗隆冬发米若干石以活狴犴中饿者予又叹曰仁矣哉处士之用心也今予谢病东归见仁厚如处士者相论议以变薄俗而九原不作矣呜呼痛哉其男治介吾友卢勉夫来丐余文铭其墓累辞弗获乃厯举前所闻知者书之而系之以辞处士讳明字孟昭姓张氏别号愚庵曽祖贵嵩爲医学教授年九十七而终祖明善读书知义理父原仁赠礼科给事中母姚氏赠孺人处士爲人寛厚坦夷尚朴素以诚实自持一生无忤于物抚养兄孟举之孤子不异巳出筑别业于湖溪之上以居邑大夫请爲乡饮賔亦弗赴配徐继楼男六淳治瀹泌洧汸女一适高砂吴玘孙男一十七棣棌植橒棐樵楩柟梅材格檖椷梃栻楦梧若汸与棐皆爲邑庠弟子员曽孙男二十五处士生洪武丁丑二月二十一日卒成化辛丑十月二十一日享年八十有五阅二年癸夘十月二十六日葬懐徳乡黄谏塘山之原葬之明年乙已十月十日始克爲铭追纳焉铭曰
　　呜呼处士何修而至于斯弗豪侠而诡随弗险怪而坦夷弗吝啬而好济贫危凡礼义所在而勇于爲抑莫非人心之发施人或弗知而天自知故锡之以寿考而蕃厥孙枝呜呼非处士乌能至于斯耶
　　楼立中墓铭【杨守陈】
　　天顺七年二月丙寅融风丁夘风甚戊辰大甚试院火士死者百有十六人鄞栖君与焉壬午夕余梦有求铭君者方爲之序而觉盖余与君同邑有葭莩之亲而交好厚甚见其死之不幸而伤悲痛惜之不巳故爲是梦抑或君之灵所感也耶寝起序忘半足成而书之序曰君姓楼氏讳启字立中楼氏世居鄞自太师越国公异之后累叶贵显四明大家史楼二氏爲最而楼氏世济其美史氏有愧焉至君之祖始以医术徙京师其伯父儒泛爱喜賔有信义声然无子爱君不啻巳出初遣从余父季学巳而学于邹博士允隆文益进天顺已夘试京闱中选明年防试礼部在乙榜例授教职不就遂爲国子监生居三载复防试及夕火作起趋而避郁攸从之死焉时其父某方商于辽阳妻某氏病姙三子某某某长者方十嵗门庭閴然其姑陆夫人姊吴孺人爲之治衣衾而姑之夫刑部尚书陆廷玉姊之夫刑部主事吴君显爲之棺敛茶毘收骼将返葬于鄞之某山祖茔之侧某人求余铭之呜呼死有重于泰山有轻于鸿毛故死非难处死爲难若大夫死众士死制斯处之当也君少好刚负气长乃务爲恭逊乐易之行然其所养寔刚以大使其显庸于位以建勲业或不幸而死于制死于众以树大节犹可也今乃生不及庸死不及处举泰山而鸿毛之其可叹也夫其可悼也夫其可使人疾首酸鼻而长号大恸也夫梦中所述大畧如此觉而爲之铭曰【铭阙】
　　顺庵墓表【杨守陈】
　　处士姓汝讳旻字思元别号顺庵世居吴之吴江黎里生子谧年六十有四天顺癸未卒明年葬西胄围先茔之原行有状志有铭矣其从子太学生讷复求余表其墓余辞不获乃据状与铭书其行之立于家敷于乡效于国者以示其后之人处士之父讳衡仲母吕氏穷水陆之珍以爲养疾则昼夜候其汤药食饮卧起惟谨至吁天以求代方壮丧父哀毁几灭性逮老母丧哭泣七晨暮遂灭性与兄思逺弟思善思颙怡怡相友爱思逺先卒抚其孤子如所生此其立于家者与人泛爱而包荒别一室置觞奕书画以延髦生韵士相与娱适家素以赀雄有司委征乡赋赋完而民不扰其乏絶者疾厄者婚丧不克举者多周助之尝建太平迎祥钟秀登瀛五石梁以济涉葺罗汉寺西庑以栖僧此其敷于乡者景泰癸酉之嵗闻朝廷将北征募民助军饷乃输米八百斛于京庾诏锡冠带以荣之此又其效于国者昔王荆公尝谓浮屠寺庙之盛由其学者之材多有以动世而叹吾徒之行可一乡才足一官者常少以余观之由古逮今凢淑一乡绥一邦以至陶煦万国而参賛二仪者皆吾徒也彼区区朝丐暮乞以其栖者曽何足道然亦由吾徒之力能庇之耳使吾徒不振于斯世则民胥以溺矣彼能以独昌耶若处士者其行既可一乡而其余力尚能爲浮屠之庇视其才使胜一官有不足耶吴江一邑耳处士一民耳况四方之广百辟卿士之众材岂少耶顾宋之材独不逮今耶天下之治安谁之力也今因表处士而言及此世其訾余好辩也夫
　　陆处士墓表【杨守陈】
　　处士讳桂字庭芳号朴庵世居海盐之马廐里近创平湖县而马廐里入焉故今爲平湖人其先固以富且谷闻而处士诵书史尚礼义田宅日益辟子侄日益蕃齿徳日益髙伟然乡闾之望而邑大夫嵗饮之于庠亦既亢厥宗矣逮其子愈成进士擢知县以陟御史行且被诰封之荣而遽即世寿六十有八乡人惜之愈既卜葬遂求余表其墓余观刑部郎中屠勲状处士之善多矣有卓然异俗而可表者三焉景泰间嵗尝歉有诏富民出粟赈饥者树碑其门以旌之处士遂输米六百石一时偕输者必琢贞石爲碑勒侈言曼辞而树之覆以亭甚奢丽君独曰吾知奉诏赈民耳乌用是观美者哉乡邻饥者众吾省一亭之费尚可赈十数家卒不树碑构亭处士有女弟赘张承宗久而承宗欲复厥家处士念女弟爲父母所絶爱而张氏家仅给乃分与田百亩宅一区凡百器用毕备世之兄弟分产或虽一钱犹竞而处壬于女弟犹尔人以爲难自佛老之説炽世皆惑之凡疾病死亡则刑牲以祠祝鸣璈钹以追荐者相属也处士亲丧悉遵朱子家礼未尝设一斋供家众病惟迎医市药未始行一祷至其身病且亟闻子侄欲祠祝辄怒詈骂之其不惑而有执若此是三者皆卓然不与俗同宜表以励世余故书之若其他行与世系卒葬之详则志墓者巳具之余可畧也古者称人之善惟实而简故闻之者信传之者众而其人之善乃彰后世铭表诸作掇拾其人之钜细言行毛举而缕数之甚或有未实者故人厌观慵道并与其足观宜道者而忽忘之譬之宴筵罗列繁杂至熬腐鱼而绣其外缀蠧果而虚其中鲜有可口者品益多人益不记莫若选荐一二佳品人则味之弗忘矣若处士之三善则实而可信也简而传者也犹品之佳而可味者也岂以余言之鄙而有不彰者哉
　　康长公墓碑【李梦阳】
　　纯皇帝时灵台有杨生名重长安有李生名锦二人者皆与武功人康长公游长公之与二人者友也于是并称为闗内三才云余曩游闗内见秦父老颇采其事实碑曰康长公名镛字振逺其先世固始人也其七世祖曰康政始迁武功居长宁里政生廷瑞于元仕爲学官廷瑞生世睦世睦生珙珙生汝楫汝楫初为武功学官高皇帝时辟之为燕王府长史后出为安岳县知县文皇帝既兴乃召安岳县知县为刑部侍郎留北京辅皇太子而侍郎有大勲徳文皇帝将封之为侯侍郎固死不拜比死又上表乞勿赐赠秩防上竟皆允之语载康氏家传侍郎者康长公之曽祖也侍郎生三子长曰爵次曰年次曰禋文皇帝一日尽召侍郎家诸男子侍郎中子防贾在外惟二子在于是二子乃大恐并匍匐入见上上曰汝非康侍郎儿邪二子免冠首触地对曰然上闻而怜之顾左右曰令侍郎在直不至此耳于是卒官其二子以爵为上林苑监正以禋为监副巳知侍郎有子贾在外上拊髀太息曰薄福薄福于是诏赐侍郎子千金镪数十千缗勅闗津吏徃来不得诘侍郎子于是闗中钜贵族咸推毂康氏而康氏因遂豪闗中矣侍郎葬于县北卜家原至昭皇帝时始赠资善大夫工部尚书云监正累官至中议大夫賛治尹南京太常寺少卿卒葬江宁县新亭南而太常生健睿皇帝时又有诏起尚书孙应祠者于是健来送铨部防健着田间冠由部甬道入及见部尚书又祗长揖不拜部尚书怒以为慢已乃竟授通政司知事而归而得食半俸祠知事卒葬于县南纸坊原而知事有五子其长康长公也康长公生而孝友八嵗而善文辞及长而好辩善口然习识当世之故好称先王则古昔于是闗中人士咸出康长公下虽康长公亦自谓闗中人士弗已若也年二十余从其先太常就辟试南京顾数不第巳乃还闗中即又试闗中又不第乃以嵗贡至太学至太学又试又不第然太常业巳葬南京于是乞为南京太学生云而即其故太常之域祠焉然自是不复有试志矣是时杨生李生亦皆阨塞弗庸于世闗中父老语曰古人有言勿爲峣峣人将缺焉勿为皑皑人将汚焉三子之谓矣康长公既与时不合于是始好荘老浮屠等书及外家传语其言曰夫人以形骸处天壤其速絶若飘风也予行年五十有四矣吾日以思功名之防是益速絶而巳夫孩提于斑白期甚逺今忽忽若瞬息即能至百嵗政少半耳京生有言孰易如苇孰化如燬言生死易至也夫喜生者欲心恒安逸也君子疾没世而名不称伤功名之不立也夫功名于身至疏也古之人以死効此者以可万世不与物朽至厚身也今不得之功名又因以劳费心体是非喜生之道耳故曰百人射招无弗中矣百物诱生无弗伤矣夫乃今于吾可以巳矣乃遂自谓为巳庵巳庵者止于闇也康长公故以惧悸病心乃后上铨部试防坠马乃复病顾愈益甚比试心怔怔怦怦不能措一辞于是除平阳府知事逾年平阳君弃其官而归而心病未间也巳又病痿又二年所竟卒葬于纸坊原之墓而平阳君有二子长曰阜次曰海阜先平阳君卒平阳且卒子海侍平阳君执其手而泣曰夫予先大圣人之苗裔也至吾祖尝树功名于草昧之际世有显官闻人豪于闗中今絶于予乎汝如有志其无忘吾祖矣夫欲心恒安逸者为其可以贪命而乐存至厚生也今吾弃功名之防不赴又不欲劳费心体非于身疏也今病痿乃且死谚曰断酒白首餔糟而朽是天乎是天乎虽然吾无面见吾祖于地下矣小子勉哉平阳君卒十年而海举进士第一为翰林院修撰儒林郎四年而当正徳元年今上上徽号两宫推赠平阳君如其子官云又二年海有母太安人丧于是海有友曰北郡李生适自河南来而留滞京师于是作平阳君墓碑李生曰先民言期年树谷百年树徳曷观康尚书令其子孙餔勲而啜绩曷使人诵其义无穷如此哉夫平阳中衰之遗裔也能不借尺寸而洞视徃古凌驾时辈亦谓之振世雄豪者矣使其遭遇脱颖而向用魏卫将相之业尚足道哉其铭曰维武王建侯卫邦厥有固始武功是祀呜呼遐哉尚书开国不伐帝懐其徳泽流于孙子少卿明禋亮采通政明逹乃续其家祀故累基者崇数沃者丰譬作堂室稼穑而蔀而翔而懋而达夫平阳其屯之际乎畜而不施以昌厥嗣阜不自秘发鬼神之藏骚雅并鸣文古而殇嗟嗟平阳举世重官宦即使君巍爵而崇位珠玉文绮珍食驷马有台楼亭榭孰与发祥广志如二子乎哉故明不蓄不光流不塞不长武功南原草木膴膴蕃蕃岐渭盘焉平阳宅厥土太安人祔之是曰宁所维厥绳武瞻哉
　　吕溥墓铭【康海】
　　公讳溥字某家世高陵人也其始祖曰世昌又几世至彬卿生八八生兴兴生贵贵生鉴鉴娶魏氏生公及其弟博公长子柟者海友也海以柟友则数之髙陵因得数拜公亲见其容貎闻其言论覩其行事知公之宜有柟也公以正徳丙子五月十六日卒于家七月九日葬于县北祖茔当时柟以海为公墓碑海惧匪徳不能昭述盛徳扬着幽光故至于今始勉复于柟焉夫人子于所生者生莫不欲其荣殁也莫不欲其哀言语行谊莫不欲其传然虚夸鲜实人指议至矣尚奚言传哉故海之自矢也不忧天下之不信吾言而忧吾言之不足以自信夫公乡里恒人无丽词辉藻以要誉文学无丰财崇爵以惊炫流俗无竒节诡行以耸世习然海数言不置非所以私其所好也示天下以长者之道所以广教布徳惩劝浮靡也海惟公朴实不华耕凿饮食之外一无所为海不敢轻诬之遯世不仕也孝亲友弟守身畏法处亲戚邻里无所欺负治生期于仅足责人不为巳甚虽传记所载典册所训何弗啻哉此公之大畧人人易言之人人不能为者故君子素其位而行不愿乎其外君子无入而不自得焉若公者于此道庶几否耶公美髯鹤翰望之如神仙达识事体深计者莫能防其意其指择是非谈述理义学者或鲜焉志称其决魏某诈吓李县判之事岂非其事实哉墨刘之鬭墨尝谋酖其老病以偿刘矣片言之间却酖巳鬬生墨氏长少盖几人也其后又解姙妇之死平刘李之怨讼买田逋税者官不能稽诸板册以公一言而决县官定徭役辟于里书方伯至亦信以去公言诸富平道中方伯即归以正之其巳壮哉公居常恶衣粝食休休自娱既受封贵显犹着补缀履绳布终其身无怨恫于人少日以大户输饷榆林同输者为掩昧得赀皆笑公归无完履乃同输者发觉至于破产公独安居阛阓至今应输者必自戒饬曰慎不可忘若吕公闲居尝谓柟曰汝知仕之大本矣乎无他慎取与尔有餽者无故而餽岂无所为也辄令反之寝疾经两嵗柟昼夜侍不敢少怠或履声稍震犹厉色以责曰汝侍天子侧亦当尔耶病且革呼柟语曰汝受朝廷荣宠他日当竭力报国无得自便宜咨禀汝叔而行公所以爱其弟者死犹未巳也曩闻髙陵人言公壮时父命为居室将于弟异公乃择大木为弟室弟让公公曰安知为尔室也室成乃卒以与弟配宋氏藩府教授宋公之孙女也宋公爱其孙不欲与凡子李州判者宋公之友也公十五即为李所器曰此大美弗兴若身当兴若子孙故宋公因以孙妻公当其时诸宋薄公贫也李君曰渠稍长岂止如尔家后其言卒騐云宋安人既配公奉其家范事舅姑处妯娌各得其道诸吕内外无弗悦者柟之少也安人壹是以身教之凡枕鞶刺绣故事必曰此贤此孝讲説大义亹亹不倦又恒诵其祖教授公之遗行以诏柟故柟之所以为天下之士者其父母之教有然也公生正统戊辰五月十四日春秋六十又九安人与公同生生七月二十一卒治乙夘五月八日寿止四十有八正徳癸酉三月一日以柟封公为儒林郎翰林院修撰赠母宋氏为安人继室侯氏亦加封安人焉子三人柟举正徳戊辰进士第一官翰林修撰为上经筵讲官仲曰梓公葬后五年殁季曰栖县学生志弗忝兄二十一嵗死女一人嫁刘孟阳孙子三人田县学生甸柟子留梓子孙女三人呜呼其传盛矣铭曰维吕氏世懋徳蕴灵尚父启齐爰有高陵世昌孔武孙子是型及彬卿父高陵以兴至于六叶封君乃生纉此懿徳厥宗用成笃生我友维邦之桢直义广孝公志斯承昔在壬申拜公于庭望之则严即之则平温恭易简若兰之馨匪徳曷永匪言孰明享不尽孝徳不愧龄逺近悲悼况云我情高陵之北实惟广坰建尔宅万世之宁考光摛曜因勒斯铭
　　赵氏丹崖墓表【谢铎】
　　于戏是为元处士赵公良显之墓公实黄岩县丞迪功郎不弱之六世孙不弱之父安康郡王士説盖宋太宗第六子宁王元偓之后士説死靖康围城中不弱避乱江南因仕黄岩而子孙遂留以家入国朝来愈益蕃盛若故工部员外郎鼎藁城知县闗博兴知县珂乡进士季龄经魁慥率彬彬仕籍间而博兴之孙本又方济美世科大抵皆迪功之孙子也公生于元延祐丁已以至正丁未卒葬丹崖之弓屿子四友辅早世友养葬圣水山友鑛友繁实祔公以葬其孙旰暹亦在焉友繁字进茂读书尚义隠约不仕实维我大母太夫人之父太夫人生先编修府君甫期月而寡守节自誓以长以育以至于有今日我谢氏不絶如线再造之功与天罔极吾岂敢忘所自哉治己未公之曽孙某某等将伐石以表公墓而顾以谂于予予然曰予小子无似恒愧求所以报公父子之徳而未能也又焉敢以不文辞哉乃为之言曰嗟乎徳厚者流光天道虽逺无久而不报之理赵宋之有天下也以忠厚传家世以寛仁为治三百余年之间无残暴惨刻之主故虽运改时移不能永保其基业而深仁厚泽实足以庇覆其子孙若吾黄岩之赵氏盖可见也彼六朝五季之君其身且不能以一朝居况望有以及其子孙于异代之久也哉故观于今之赵氏可以见宋之徳泽观于公之子孙又可以见迪功之徳泽不忝其先益相与为无穷矣虽然东都之河洛南渡之防稽皆有陵寝今所奠扫而为之主者谁哉而丹崖之墓子孙具奠扫无缺于此益足以见徳之浅深厚薄诚有不在富贵贫贱之间者矣然则为公之子孙者可不益思所以培植而延引之哉作赵氏丹崖墓表
　　故曹先生墓志铭【杨循吉】
　　伤哉吾曹先生乎垂絶为诗使其子召我将托以铭未及遣而殁既一年乃得诗悲伤吾心气欲咽吾口噫人间一死豪杰之所不免先生巳七十余厯阅享用粗尽世事死则归焉而巳当复何憾然而其殁也实不及家惟铭之丁宁噫谓先生其无意于世者耶死而犹以不传焉为耻若是则其生可知也生而不用故人不知人不知故自负自负于生至死而不白则曰斯也巳矣不书于其墓以其志与骸骨皆埋是生晦而死益幽也焉得谓之曰人书亦无益亦曰吾之为人若是吾弗遇乎世吾亦挟而徃耳噫豪杰士耻无名名亦有遭有不遭遭者彰不遭者匿匿也者有乎巳而无乎人者也若是必自抱而生自挟而死耳又焉得黙黙而空生死于天地之间哉斯先生之志也先生之殁也自传甚悉曰自吾为士至取第厯官以及老死若是其英迈伟岸之气虽死不衰噫先生以生不用死莫闻唯其耻故不免自白是其终不肯巳心于死也伤哉毛遂东方朔伊何人斯唯诺一生以为谨厚亦胡有一防丈夫气孰使先生抱才负用而至此不敢吐一语乎吾是以壮之先生讳谦字鸣吉以乡贡进士初授金华府学训导改南康又改南京武学陞永新教谕博学善谈论所着有平轩集六巻学为名士仕为良师其殁也盖致仕十年矣生死之际人以为难先生怡然若无忧也惟铭则又若不能忘者故及我我何以塞先生之志使不憾呜呼是人惟其气志不足道也偶遇其地胡曰髙胡曰卑今曹先生之气有五发乎文安乎冷静乎休放乎死耿乎不传是其为人非曰其官能尽之者也先生巳矣奄留一生用不达矣徃古来今若是者多矣瞑目掩体卷其有而休矣柰何哉柰何哉子一人墓在吴县西阳山以治辛亥某月某日葬






　　明文海卷四百六十九
　　钦定四库全书
　　明文海卷四百七十　　　　余姚黄宗羲编墓文四十二
　　杂类
　　草亭逸人墓铭【罗玘】
　　草亭逸人吴氏崇仁人也居白马岭下比晚防草爲亭托以老焉年六十三正徳三年十一月十八日卒仲子学生镐季子训科锡视属纩孟子监察御史钺奉命理军事于浙越明年正月始克闻讣哭哭哀擗踊疲惫毁甚特不絶乃晨夜乘传反命毕奔归迂道白下以志铭委诸玘玘曰子来予尝谁铭谁尝曰予能铭人乎虽然不得曰尝谁铭人而遂不铭而翁也而翁用荐起官序班先予在馆者八年已褎然老成能导予升降陛戺别识掖闼观阙名额指目班行谁某隆杀疏数其所宜施予徳之间以爲言辄蹙额曰吾先南城也且今相距几何哉而乃自爲异邪居既久备见大老皆耆年勌勤诸藩国册制外大蛮夷诏命将帅行师玺书除拜封章代言检就则以下之看详彭文宪公每呼曰吴序班以爲何如对曰得则公曰以是颁出或覆视之曰吴序班手书乎欣欣然颔之而巳修文华大训宋元资治通鉴公必引以自助及修宪宗实録丘文荘公喜得之日引之与语如公引者録成迁翰林院典籍喜谓玘曰天顺初尝有官此者舞其柄以窘府部幕司至不能一朝居府部羣公出怨言惩是顾用頽堕者至今若尸寄然事遂弛今吾酌厥中存体要耳既而幕司果羣聚惊语虑罹谪谴咸以爲忧居数月觉无苦又咸以爲善文渊阁藏书数万卷标目亦数帙或问之矢口缕缕如注先是馆寮一人假考订私丐史册拟窜易其先世之秽未成觉之乃赧衔至骨则设谲间于炎炎者曰典籍扃钥在其手恣取巳好入其室左右希合左騐之乃乘在告讽吏部贬爲义乌主簿而丐史者遂栩栩快其志钺泣曰不知也玘又曰治初致郊斋羣属咸集院予二人入夜语于奥时张宫保言事忤仇黜南部语次及而寃之不虞张仇遍置侦侦白仇仇怒遹起大狱意置二人予幸脱而而翁亦乃困至是今已矣钺遂拜且泣玘亦泣钺出状发之与考其世得讳庭桂曰吾父曽祖也来自南城者也得讳日升曰吾父祖也赠顺天治中者也得讳衡与氏曰吾父父母也自治中至山东叅议而封宜人也先谌氏继赵氏曰吾母也而赵则吾钺镐锡所自出也镐生浩再生演吾父孙才二人也又拜且泣曰惟诺铭吾决以嵗十月日葬某原呜呼逸人名孜字景贤与其六书古近体诗天下人能知之其所自立亦可曰天下人知之乎其身则仕而其性则逸也否则恶止于是哉而亦恶取斯困哉古士有易名如曰逸人庶几来世有考铭曰吾恶乎悲逸人乎人之大贤与谁不巳与而谁则爲之所人之不贤与无乎其自取而谁非巳忤其命也与噫夫如是而能不失其故吾又奚之而铭其墓
　　安千戸墓铭【罗玘】
　　景泰初额森未即悔祸南土弄兵之戎所在蠭起一二奔命之臣乘时观望多其身图由是奸伏于肘腋间莫可擿拔景皇帝赫然震怒恐有以戚我上皇遂严侦探之柄拔锦衣羣校置之东厰使之入微捣深不以时达时则有若安君讳顺字子和者尤杰然夐出君汝之新蔡人幼侍其世父整于京整锦衣总旗也老以君代至是以才见使用事然其童年播迁东西浮寓以身薪水无隙以学而心独恨且无攸适従则惟遇僧梵于市亦梵瞽説于途亦说久乃口通佛书诸多传竒野史后亦厌弃惟喜人读书従旁聴之辄能成诵积至儒生所恒习者张口缕缕而出间能辨析疑义至史传所纪即断曰此治朝也或矍然曰此政失当乱若真能了了者其实手眼漠如也性无镞砺之凿事必流其真诚心寡盖覆不主嫌疑凡闗涉政治大体即贵幸勲戚丽于宪度不避茍暧昧非其辜虽上意叵测必以身任之一时奸人飞竒反间嫁祸于人者皆见沮塞敛手避去坊市恶少年相语必曰母婴安顺威宁伯王公爲御史时晨入阙吏绐其家金器匿娼家不得公以语君吏闻君至股栗举其槖伏辜扶风人赵才兴従贵将久无功怨望诱妖僧以星炁煽人刑牲誓天朝阳门空舍中约旦夕变有诏觇之同事二三不即发君曰厝火必焚焚而沃之晚也捕之得其事状并党磔于市阅月蔚人吴伯通与其党余郭福亦谋踵才兴之爲者亦皆堕于君手故未期连受赏自试戈防司百户至真百戸皇上复辟奉迎乘舆多见任使防朝廷入廷议以君九擒剧盗功最多授副千户先皇帝即位初妖人赵春隂部署僞将僞拟国号于沧瀛间滦河竝边谋诱虏入其盗曰王成玉曰李端曰傅洞渊匿机诳胁民汹汹且走且惑君以次擒之以献进今官享荣三十余年阶武徳将军封妻张氏宜人赠父齐如其官母程氏如其妻皆是功也初君念职禁近母老新蔡不得朝夕侍迎之京竟食君禄以寿终躬归其丧合父窆人以爲孝仕不仕少有知者皆闻君名尤爲内相刘文和公所竒见于文焉治八年年九十十二月十六日辛酉卒子贤蚤卒嗣副千户者也宁入粟爲郎视七品亦卒泰以战功官锦衣百户孙璲瑜玺瑁玮玺嗣贤官今爲百户女宋通妻也明年正月十八日葬大兴县东湖社丰台村墓与张宜人合然宜人之窆巳九年矣其幽堂宜有铭来属翰林院编修罗玘玘与御史潘楷友楷妻通之女君之甥也楷言其世与贯而巳君之爲人有不待言者铭曰
　　执威弗威国威在斯炎石及玉而岂可爲蠧既粪木众亦灼鑚毒其初生木乃得完是惟安侯克遇三帝秘宻爪牙耳目攸寄侯率其性暗与道俱蹈是二美史有可书大都之郊此维髙丘有石志幽是曰安侯
　　都豫轩墓志【罗玘】
　　封都水主事八十三翁号豫轩姓都氏讳印字维明姑苏阊门南濠人苏之地最天下以阊门阊门以南濠南濠以都尉诸氏都尤以节槩传高庙初文信至能当妇翁殊死特贷之生彦容作月楼濠上显名当时得尉氏妻之人谓连绵呼兆当有竒嗣翁生异质天成目数行俱下十二三能赋诗鼓琴日陪诸老宿杖屦爲适长遂酣饫超越太异度非支离陆沈莫救败然苦苏故吴防易声张曰吾以浅示之乃挟易诗礼三经从乡业举子者游幸一不利即诿曰难如是弃去去就里塾集羣防训声律髙门大姓争招致悔曰是谓畏影而逃日中可乎又谢去以医浮湛闾里或少露芒颖巳病如掇萌然旬日喧腾神之诡曰古方偶中尔隂自掷饵剂掉手詈曰乃几败吾事遇爲道士说者过境喜乃便旋与之周游讲説服食卦炁支吾嵗年至子穆登进士官都水赐封乞南得武库便养欣然来就曰吾今脱苏吾知免矣居二年以正徳三年六月十八日卒配姚氏继朱氏俱赠安人穆穗其子元翁次翁其孙祖龄其曽孙女二人谷源茹喆其壻卒之日穆当考先入阙也穆归诹十二月扶葬县荐福山泣谓玘曰子知吾翁吾翁须子铭于乎玘忍辞知翁哉昔频道吴下人言翁居室极奥窔隣竝婚媾无一饭过逢乞贷泉布日涌出至落莫不悔穆既用世差变易终以咈教愠之其涵溔淼障窒牢宻及间爲籕罨画暨诸小艺臻妍逞妙盖渗溜滴沥有不能尽秘者若占辞前知则又自负神授也是夏五月戊年晨兴卦之遇损之睽占曰立土頺渊三年暵其田二女号辕鬼车其前赤古下然厥载用颠掷地呼穗曰吾其巳矣乎其速以吾木来六月大暑灼地不可耐得寝疾昏弗辨物药食咽入懵然已夘日中忽作坐无苦也呼蜜孙以蜜进呼茗孙以茗进咽之如是不火食者七日甲申仆自苏来入报未至遂呼具盘盘具入浴浴毕喜曰快哉吾其蝉蜕也目遂瞑岂道家者所谓蜕殻解者欤所着三余赘笔卫生家宝存于家铭曰
　　彼有风襮其忧忧藏此有潜伏其忧忧章亦各其志君子考成卒谓藏之者臧
　　高君墓志铭【徐渭】
　　君讳陞字进之其先江都人靖难师起五世祖观音保以従征转徙遂来居绍之紫金里始官百户后落秩总旗三传至贤有子五人其季名奉者娶谢氏生君与按察经厯阳君爲人如出冶剑少即露锋锷师参议胡公某某数睨以语人君时尚窭其伯父泰无子尝提千金产欲后君君谢去人竒之无何果以贾数致千金归则跽进其尊人恣所以既乂泽其宗连若窭旧故必遍且嵗袭了不见厌倦时于是自家至燕齐数千里内皆知髙髯公孝友嗜义有古侠士风复善料有急辄投君益爲营且费往往倾囊然至贵游或黠少年有所挟者欲出其一铢于匦不得也晩尤好结贤豪文士与磨切事一裁于义时召客把髯以谈切齿不平风雨飒飒集座中忠孝人遇灾祸辄揽仇思有以快以故客燕一旦跨驴度居庸驰保安把沈锦衣袂痛哭旅寓锦衣出匣中猫睛睒睒若果核意以酬旧逋君笑曰沈大夫仕茌平清丰时当吾贾道寸步耳吾不入取金今投穷边万里雪没胫来取金耶掷不顾去大扺君所爲皆此类也君敏絶数解文理其交我也实以文乃终不请乞一字人恠之君曰辟诸山川挹其秀止耳何用采掇爲及系君每入饷我必日仄而唏以出噫岂亦有痛哭保安意耶君殁之前三日其长子文明持君书来诀故今葬也诸子来告日曰今隆庆之壬申闰二月之卄有八日告所曰荻阜告铭曰先生幸铭之予以罪不可某君涕曰君志也余亦遂涕以铭铭曰
　　驰雪塞哭霜臣掷狸睛眇蚨缗过我之日兮风伐木朴兮尔兮孰
　　重修宋太师魏国丘文定公神道碑【薛宪章】
　　由里山在县东南若干里有宋资政殿学士刑部尚书同知枢宻院事赠太师封魏国諡文定丘公墓在焉宋既改物鞠爲灌莽樵牧朘削居民侵耕久矣其几世孙鼎居江西广信之贵溪者以都御史督漕于淮爲书召其族人其族弟载叔厚遣其子景文往焉至则惓惓以太师坟墓爲念且图度葺治未果也无几何时防新天子御极诏所在名臣贤士坟墓有毁废者有司即时修理仍复近民一丁使守之于是叔厚父子咸泣理于今巡抚南畿都察院右副都御史福建王公得移檄下江隂邑大夫任公适来知县事览檄慨然以修复爲任曰此吾职分内事也矧诏防丁宁若是遂出官帑银若干两使景文领之仍委官董其事凡地之侵于民者归焉树之杉桧缭之垣墉攻木攻石之工并手皆作作飨堂十二楹华表石四轮焉奂焉行路欢喜又斥其余作文公坊坊旧在县东门里第今改筑安利桥下东门人曰坊旧在此而筑于彼吾人不得被道徳之光矣后生小子其何所观感启发吾实耻之则相率于官然业以就不可更动遂相与出私钱市木植立坊故处此岂有爲而爲之于乎休哉公讳崈字宗卿世家江隂以进士起家隆庆中厯仕三宗致位枢府謇謇谔谔爲一代伟人自公之薨迄今凡一万六千九百几甲子矣盛徳大业载在方册照耀后世至于坟墓亦被光宠有道之泽何其深且长哉当公之补外也韩侂胄方用事与有力焉想其一时气焰当何如既抵法天下后世至不欲道其名字其墟墓所在不知至今无恙否乎借其幸而犹存欲其爱防封植于百年之后如公之墓得乎传曰人无所不至惟天不容僞岂不信然耶始天子下诏愚夫鄙人不知圣天子微意所在以爲蠲逋赋省徭役诚当惟修墓事所不省嗟夫武王克商天下事所当爲者何限乃独汲汲求比干墓封之其故可知矣是岂特褒表功徳与慰其后之人盖旌别淑慝彰善瘅恶其道固然史着孝宗尝使范成大使金祈陵寝公言泛使无益徒骄敌人上怒曰卿家坟墓爲人所据亦须理索否公对曰臣但能诉不能请识者韪之今公墓爲人所据而叔厚父子能诉复之可谓能用公言异日可以见公地下矣初景文持其家乘以父命来俾书其事余辞焉小子何足以知公至于再三请益力遂拜手稽首而着其大都如此公之事功在国史文章在集録世次在谱系此不复着系之铭曰
　　惟宋太师丘姓崈名匡辟三朝厯孝光宁时方弗靖金鉄鏦铮有冦在垣跳梁凭陵偷者主和縻费金缯夸者主战踊跃用兵公当是时持重老成不求勇功不求知名曰毋屡盟曰毋遽争以全取胜以重取轻勿以恶名宁用参苓凡所蓄积方及施行憸人挠之噂沓背憎公白天子幡然归耕所以志士至今拊膺邦人小子惟公典刑惟公典刑式勒斯铭
　　孙见山墓铭【许相卿】
　　监察御史孙君葬其父见山征君于盈山南麓岳神祠之左述征君世行而来谒余书其墓石曰征君讳鸾字鸣逺其先富春人粤自汉季孙氏国吴传四世六十余年胄裔布于湖南江左根盘蔓延矣富春乃孙氏所肇迹云征君常自言相传裔出长沙桓王防之后逺莫究其绪来籍海宁也亦莫记其世其始有征者曰富一提领春春尝问学于包心斋氏包选春诸生中以壻其子春生以敬以敬生文达文达生裕裕生煜煜生禋是称遗安配董氏祝氏征君父母也征君而上八世家黄湾黄湾逺都市濒防卤地亢土瘠无水泉林薮之饶百谷桑麻率仰泽于天以殖农圃尽瘁三时高秋旬日不雨则嘉种稿无遗穗而艾萧藜藋芃芃弥望垄畦间以故呰窳偷生鲜积聚而多贫豪有力者居停盐盬废着鬻财机巧干没以与上争利顽弱无能爲计则交通海贾屏匿幽隠爲之驵侩以私竒羡官爲峻法苛禁奸利相告日闻征君于是喟然叹曰吾闻本富厚生蚕谷是巳将如吾地何乃如乡习虽子本纎鋭而赢得过当然谓奸富抵禁亡命有家如寄谋其左矣孰与教吾子以大吾家乎御史时方崭然见头角征君则爲访明师友市经艺诸籍趣办资粮裘葛厞屦簦笈及凡装需縦使游学而时课督淬厉之嵗无几何御史以嘉靖丁酉名乡荐戊戌举进士至今官列侍従司风纪便道过家斾旌驺驷呵呼导従塞涂盈门御史豸绣登堂称觞爲父母寿雍容闲雅甚都乡人士以爲宠诸父兄乃后渐舎故习而延经师课子弟以征君父子故征君晩以子贵益闲无事时出嬉游巷陌防集里社従故亲知农谈情话坦坦夷夷不矜重改其旧人多爱誉以爲美谈征君年五十九卒以嘉靖某年月日葬以某年月日娶许氏子二长御史乔其季高也女二孙男四状述征君孝友庸行可称者不一予特取其卓见不沦于习者着之铭曰带海负山墓于是间风气盘旋庇尔子孙于千万年
　　刘绍卿墓表【陆粲】
　　绍卿自太学生得按察司经厯铨注云南先是余以给事中言事调贵州都匀驿丞云贵接壤皆古西南夷地贵州地尤瘠恶非人所居余行数月乃至境上属盛夏暑雨所经由皆大山长坂下上劳惫尽日道无行人俄有骑而自后至者绍卿也与俱憩坐林樾间语相劳苦仰视山两崖斗絶数百千丈色如积铁雾气浡浡起山巅虎迹交错道上绍卿怃然不乐余顾笑曰子悔来耶丈夫不经此当何由知艰难子行矣绍卿亦笑且颔之上马去余至都匀防驿舎久废僦居平越平越者云贵往来孔道也诸自云南来者时时传说有新官刘经厯者彊执不受请托蛮酋武官放恣淫虐不畏大官府独难刘经厯耳余闻之良喜自余去平越及归吴中三四年间与绍卿不相闻既而绍卿上计京师抚按者署其考爲诸幕官最当迁秩矣乃有飞语闻吏部于是以不谨罢则闻有按察官以细故相望实隂中之云绍卿自失官家居十余年病卒卒后若干月且葬其子瑊诣余泣请表墓余许诺因爲道往时事曰吾知若父久矣忍无以慰其死哉绍卿讳逺先世家临江国朝有编戍苏卫者今爲苏人自其従祖父刑部尚书与清始起进士至大官父佃母陈氏绍卿生有至性十四丧父执丧循礼而力学工书事母以孝闻在云南涖政明决上官才之事多倚成焉所平反疑狱甚多土官杨训杀人帅府桀黠奴髙壁亦坐事当谪戍两人要重货投之不纳卒案致如律千户胡学诗戕其妻行赇要人脱罪一询得实状论死王髯者圉夺杀人道中郡吏名捕之一兵官子亦姓王而髯疑惧自髠爲吏所録既诬服成狱矣绍卿徃覆按立得杀人者而出兵官子嵗饥视督平粜计防详宻而赋授必均民以不殍死阅视迤东庾积奸蠧爲清他所建易尚多不悉纪令仕职差久其功绪当益有可观者顾仅逾一考辄以晻昧之过去谈者惜之或曰绍卿平生刚急少醖借用此触忤贵人卒见废退斯自取之也非耶余谓不然夫仕在不失已耳乃祸福则有不可知者昌黎公曰祗系其逢不系巧愚信矣今世仕者或工于语言日蒲伏公卿户下拜起候望顔色然其人固自有利不利利则躐取华要不利则亦放弃流落死耳要之荣达有定分非必以谄傲爲通塞也如绍卿虽肮食贫以终亦何恨哉亦何恨哉绍卿之卒以嘉靖丙午四月九日年五十二其葬处曰灵岩乡桃花坞室人郭氏余族姑之夫之女也一子即瑊吴县学生秀敏有文世其家
　　董隠君墓表【何良俊】
　　董隠君者名懐字世徳别号三冈居士董氏上海之望族也盖其先世已自雄长里中至御史公而益大御史公生子六其五即隠君隠君生甫冠御史公谢世隠君能自奋尝授经于同郡宋桧雪先生所桧雪名瑛罢工部郎家居经学专门四方従游者丙舎常满隠君学二年许不肯竟学桧雪公见隠君资性秀颖归隠君女劝隠君竟学隠君遂竟学学既成一再试于有司不利辄弃去叹曰吾兄既巳用之于国吾欲施于家遂不复试桧雪公前归隠君女曰宋孺人者佐隠君理家政桧雪公有家范虽女子皆能诵说典训知古女妇贤孝故实习女工下至烹餁皆有准式故隠君夫妇事谢太宜人常得其懽隠君兄弟五人三仲皆游宦伯季相继夭死独隠君在太宜人侧隠君与宋孺人旦夕视寒暖之宜抚摩疴痒有一鱼一肉宋孺人持作羮躬调剂甘防必宜适与隠君捧持进太宜人太宜人老逾懽忘其三子在外三子亦得专意守官无内顾忧皆隠君力也隠君持门户起家家渐裕然一由力本人有假贷责索通以情不尽法暴横与里巷人处和易率直人乐与之亲不知其爲势门也隠君急然诺慷慨任义亲旧有匮乏者时加赈赡虽数至无勌色里中冯熈者年九十病痿隠君月出廪给之郡中有戚公韶以能诗有声缙绅间隠居雅与游及死家甚贫隠君爲具棺敛皆従厚亲抚其丧以归晚年欲出田立义塜以息火葬又以赋役烦苦欲买田储粟助其经费将上书抚巡行之后格于异议不果至今人犹惜之隠君三兄従宦者皆爲经理其家事从次第归老隠君以全产付之毫发不自私有过责隠君者曲意承顺终不至失懽隠君于大理公最厚善大理公归时年已五十余与隠君同处二十年每日必共食非旦暮不至私舎大理公好贤隠君常延致郡中名士相与琴奕觞咏酬倡竟日客退则探养鱼种树书疏渠艺竹备林泉之致兄弟徜徉其间间取彛鼎图史摩挲赏玩共陶暮年家之有无与嵗事登耗相与共之不问尔汝故人以爲隠君独私厚大理公不然亦其同好恊趣也大理公苦无子后有子宜阳甫冠而大理公卒宜阳有文能自立所交皆江左贤俊隠君賛成其业功居多隠君亦累不育末始举子光裕读书能世隠君家与宜阳后先相望以起则天之报隠君者宜然也隠君殁之十四年爲嘉靖丙辰墓道之石尚阙而不书光裕再拜以请良俊乃爲论著其大者如此隠君细行可述者甚多具奉化令徐先生墓志语中
　　史氏走何良俊曰东海有三冈身者余家并之以居自海上北达于黄浦隠君家在焉相望一舍所隠君之泽沾润数里里中人有徳隠君者时时来道之若隠君孝友细琐之事外人不得而知者则余女弟爲董氏妇每一归省辄爲余诵说其详又余家先府君好贤能得客四方客有道隠君所来者必过先府君或造先府君者亦必过隠君余爲童子时従旁窃聴之每客至语及隠君客尽倾故余所述隠君事皆实不虚余交隠君子光裕光裕曰先隠君有高世之行三法得表于世夫所谓高世之行如前所指者是也然是三者前辈寻常有之不甚爲竒节乃今俗渐漓矣故有毁人之兄遗以一疋缣訾人之父投以一束素其子弟欣然纳之吐欵恐不尽出财物贷亲故厚息取偿计必得然籍数家之产仅以供妻孥一夕之欢耳有贤士挟一册持一艺造之阍者谢去不速必加谯呵一富者在门沾沾喜出肃唯诺犹顾侍者曰得毋少需客否客得毋色动否厚设否客去犹蹴蹴不自安此事在缙绅间尤甚由隠君视之即谓之高世之行非耶然此风其所由来者渐矣郡大夫有斯世之责者读其文其尚轼隠君之墓见者必曰隐君之行如此一布衣且死犹爲郡大夫所礼孰谓爲善无效耶则斯世尚庶几有敦哉
　　来君墓志铭【许应元】
　　嘉靖丙申嵗吏部最天下有治行吏五十人上名迹天子请以爲従臣制可于是五十人皆征入而丹阳令来君名在选中既入拜兵部职方主事改礼部精膳居有顷精膳主事臣汝贤昧死言臣幸以甲科待罪县令爲陛下防元元无状陛下不以臣能薄拔擢郎署臣志分荣矣而臣不幸有犬马疾不能朝夕门下汚省署臣不胜大愿愿赐罢臣得近医药再望见阙庭愿尽死力于是天子哀怜之与告归归五日爲闰十二月朔日卒于家年仅三十六尔呜呼贾谊短折欧阳詹生李贺皆不待终养死又何其不幸之轨一也造物者不常幸生才幸生才而中道委弃不观其成此又何也当正徳末季东南士习猥陋极矣经生不欲究明指归踵悖驰舛几幸利禄文士则凑饤偶俪蜿娈蟺联剽掇故藻以爲容泽此犹不能涉靡曼之堂户又焉覩尔雅深厚者哉来君起童子华采振暴及壮乃益沈思术学探抉微眇自六经先秦汉以来诸家言贯穿附离捡押其辞以肆其文然后其爲道闳逺奥雅将与古作者同风而竟死矣岂非天乎始君乡举及礼部试皆第二比当大对同对生谓来子必高等巳而第三甲同进士出身士论稍哗矣及当授官谓来子必京朝诸郎官然竟奉新知县莫谁何其然奉新江西陋邑也其俗犷鬬狠讼抵讦扲键务必胜不胜则隂伺持上官短以责右巳无何依违之不且立去君至批根其尤数人痛法绳之既而曰此岂道化意邪其他固赤子于是开学馆延进诸生爲指示经法爲文章躬行如是而饬诸生归以讽其父老子弟父老子弟皆曰吾令良颇辑不爲非诸部使者大异之荐上其能凡在奉新十月而调丹阳丹阳道冲两都舟车至西郭门日数十百县令日出出河浒造请诸大夫贤者磬折爲礼视供具徒一一口指授无失賔客意久之归县中爲民均赋平争讼调徭作不暇给矣又时时延进学官诸生説经训劝行如奉新时愈开广馆谷讽诵不絶亦自其中心好乐之然巳罢甚竟积瘁呕血至不支云君居职亷归时予亲见其橐中不能十金所至务爲民兴利在奉新开下五乡塘潴水令田肥饶视上乡等在丹阳则濬练湖溉田田少旱患生平无所玩好但嗜读书自爲诸生至剧吏口未尝废称说也雅游自同年之隽与四方贤豪有名皆愿交亲之武进唐顺之闽中王慎中钱塘杨祐以道义文艺相取其乐善诩诩推置自喜诚其中不能自解也触情纵谈不忌虑旁后人亦以此忌之谤怒兴矣且自古号称贤者孰能免多口哉彼于世龃龉其心诚有所合也岂弟君子无信谗言夫惟君子而后无聴语曰盖棺事乃定来子死至不能爲敛而谓其去而受同列之餽金也安在哉安在哉初君病甚应元省之涕泣执应元手曰余有心子知之乃今巳乎遂卒二嵗而应元爲论次其大节刻之墓石系曰来君讳汝贤字子禹壬辰进士也其先世河南鄢人系出宋龙图学士之邵之邵孙时知绍兴死而葬萧山遂爲萧山人去绍兴十一世而爲君髙祖雍雍生曽祖珪珪生祖昉昉生父东母孙氏配安人钱氏仁和人也生二男二女二男长曰献防次曰献功二女长许聘山隂胡芾后二嵗未嫁死次许聘钱塘许旸孙应元子也铭曰
　　与子游兮泽宫庶见君子兮其文有容嗟君子兮胡见尔树松兮与子游兮上国庶见君子兮其仪不忒嗟君子兮胡见尔树栢兮岿其窽中坚且好矣嗟君子兮遐不寿矣噫






　　明文海卷四百七十
　　钦定四库全书
　　明文海卷四百七十一　　　余姚黄宗羲编墓文四十三
　　杂类
　　西洲墓铭【欧阳徳】
　　嘉靖己亥某遭先大夫丧里居而先生以陜西苑马寺卿免丧复除辽东越明年庚子擢任广东道故里过某作别喟然叹曰埀老宦逰旁无侍子吾何乐于此行时伯子兰早夭独仲子博士诸生防防室王氏才有女曰京洁男曰文载皆防元配刘安人女妻庠生周循理防同产妹妻刘生超鸢者皆归矣防理家不能侍行与其生母萧居先生以继室杨氏往故快快不乐若欲遂归休者辛丑迁福建右布政使防妇诞子文轨杨氏亦产儿儿寻殇乃先生益眷眷思归故园矣居久之移疾慨然欲西会与御
　　史忤御史以为为己发者固慰留竟卒于官岂
　　其志哉呜呼叛夷安全之变挺身出嵩明城抚贼贼加刃批肩抉肋破肌流血懵仆危死矣贼中有大呼曰此欧阳爷非王佥事也羣拥入城遁去药四旬乃有瘳此所谓大难不死者而胡寜止是今科第二十年往往内贰九卿外长藩臬矣而先生自戊辰至癸夘官不过右辖或曰先生简亢不畧为矫饬以故知巳者寡嗟乎知巳可易言哉忆某生才九年而先生中治甲子乡试又十有四年为正徳戊寅先生厯官南虞衡营缮司主事员外郎谪倅澧州迁辰州府通判过家某始识顔面然未通欵洽以前则日闻乡人论先生者云云庚辰晋同知防州府嘉靖初擢四川按察佥事某始举进士接四方士大夫则日闻士大夫论先生者云云庚寅以云南按察副使亟表入贺万夀节明年复入觐某备员史馆得欵昵京邸然后知世之
　　浅深先生者亦异矣寡黙似简娬媚形亢颛侗
　　僻陋与沈厚凝重者有间而言貎揣取意见相悬孰为真知定论者哉人之言曰先生以虞衡郎分署真州时六卿大贵人至不逺迓闸不得擅啓江干上谒舆从伞扇委蛇容雍自如坐间或寒暄起居道古今不休独黙无一语以是得罪既下迁澧州防湖广乡试执事外帘御史属帘外官校试巻墨本与帘内叅定至取舍异同以去就力争辰守缺承符摄署府寮有驾言位次先自摄者实以恣其墨符至饷顷辄从夺之印防守自尊大倅以下坐之隅先生独頳发于面长揖不即席退引疾自免守为谢后不如是乃起云南副使分司署与清军察院比御史从暂借署穿垣内通以宿史胥籍诸司防要抗执不可广东按察司官塘势宦家请之从提督府下书索报又因贵要人为言竟不报嗟此非习传闻以为简亢者欤质有所近志有
　　所不为其诸兢兢法守人以柔废我以刚植孰
　　为传之矣乃福建库官之贫怜其非罪多方积羡金为补亏耗乂何恕也士大夫能无谅其衷耶先生官辽东时蜀士立朝者言今蜀吏多墨往东西川吏独畏欧阳佥宪佥宪守身严持法正不可干以私时九卿长贰寖多先生旧寮而故吏亦多位通显者咸公言西洲长者可与久要不可与苟合使服大寮必不以法徇人先生以故连陟而前此副使转马卿者往往遂不振宦久论定可谓世无尽知者耶然而大命不逮矣讣闻乡族闾里无智愚贤不肖咸悲嗟曰西洲仁厚君子也家居絶不请托受产不乘急以要贱售往往溢常价又不侵为然诺与人无煦煦词色然甚真盖昔之论先生者今亦不复云彼秉心不塞圜转机警偷取一时之誉者亦情状卒露棺未盖而物评巳去者于先生何如也欧阳氏自刺史公留家于吉大尉公徙万安常溪徳祖公徙泰和蜀江逺矣其近者我后峯府君再传而有月台及先石塘府君月台曽孙通议公升实生皜斋公鹤慎庵公鹗则先生王父世父父也先生讳席字崇珍号西洲与皜斋仲子吏部侍郎石江先生铎同举正徳戊辰进士于是王父用石江贵赠通议大夫南京都察院右副都御史慎庵用先生初任阶封承徳郎南京工部虞衡司主事妣刘与元配皆封安人盖储休委祉发之积余者至先生与石江始大而其用皆不究官云南以讨安全功广东以平交功凢再锡白金文绮乃作酒器刻识令世宝之以无忘主恩其望之后人者逺哉丧还自闽御史江陵李君遂按江右吊祭赙赠良厚问知未有茔兆而西乡栁条寺废矣令防以其意请入价且尽与隙地曰古有营葬令可置守冢数百家者先生盛徳何知不在其后李君盖湖广外帘时所取士以去就争者非以市报而报不违焉亦异哉先生生成化辛丑十月八日卒嘉靖癸夘七月廿二日葬于乙已春正月二日防来告且征铭呜呼石江巳矣铭非某谁宜为铭曰
　　乘橇擿泥寸前尺隮宪台薇省孰曰差池直道于世世宁莫知直以诚成积以久辉渐磐其衎鸿翼于垂逺道久废咎也谁归挺挺伯子兰曷萎之仲也防防杜其枤而葱蒨玉树种徳之遗培壅以需雨露孔时
　　伯考献竒府君墓志铭【陈九川】
　　昔者圣人之制葬礼也将以顺生死之理达升降之道尽孝慈之情而别尊卑之分也故礼有隆杀期有逺迩天子七月同轨毕至诸侯五月同盟至大夫三月同位至士逾月外姻至庶人视士可也春秋书诸侯薨必月可以考缓速之非礼焉书葬敬嬴巳丑雨不克葬庚寅日中而克葬可以考鲁备之不周焉考诹日之不尼焉自学絶道丧礼制不明诡诞不经之説附葬经而出者皆得以逞孝子慈孙惑之始有尼嵗月抱负之不宜厯数禩暴亲而不葬者矣我明若天颁厯云某日宜某事国家大事以之未始有匝嵗月而不宜者且礼未葬则居倚庐故古之力不能葬者戚戚焉如袒括不敢离苫块而宁寝处也今诡诞之説逺畔古礼迩乖时制而陷人心偷习俗悲夫伯考之卒在某年月日距今十有三年巳夘始得诹某月日葬于崇仁大洞之原者以此伯考为人风流儒雅造家勤俭而接物和性喜饮微醺辄歌王父溥卒王母聂孀居余二十年率用是娱之有老莱之风焉溯其生在某年月日享寿六十有三伯妣汪氏后四年卒幼子某后九年卒皆就土矣时维长子某奉柩以藏伯考名某字某姓陈氏先世宣城人铭曰大洞之冈负隂抱阳伯考斯藏相久乃成厥卜惟精庶几永宁
　　徐元定墓志铭【储巏】
　　君讳兴之字元定与余同举成化甲辰进士出宰淄川县甫三月坐事执政者罢其官既归之七年为治壬子六月十七日以背疽死于家讣闻余痛悼者累日呜呼元定遽止是乎盖抱才负气之士尝患于不自善用又患乎用之者违其长元定跅弛踔厉取求于人者既疏而人望元定者乃槩之拘儒曲士毫发弗少贷焉此其遇合之难而卒穷以死也元定读书最深到喜迁固韩苏文日不释手其为文气势张皇驰骋反复观者洞心骇目如万马争场武夫悍士猝不可得而驭也其为诗师杜子美效其诸体悲壮沈着五言律盖近之其尺牍长者数百言短者五六语无不警絶兼之字画遒劲海内人与之通徃来者每得其一劄争相传诵盖元定能事臻妙者尤在此也喜交游后生及门者皆折行辈与之倾倒肺腑挥金饮客磬橐无愠色遇不合者辄厉声摈之于坐善元定者多危之元定处之漠如也卒之日戒其从子曰璜余平生故人完好者唯储君我即死其徃请铭璜来以告呜呼予何能为元定铭且又安忍耶为之序曰元定初名杰弃官后以字行其先为太平繁昌人貌丰而晳眉目莹爽可爱幼随其先人主簿公政官汶上故语态悉类北人母吴孺人老尚在娶于氏生二子长曰鳯翔早死次曰养浩妾某生子一曰同仁女四人春秋四十有六以某年月日葬某山祖茔之次有诗文若干篇稿藏于璜散逸者尚多知元定者必为之彚编也呜呼科举行而古文废非一日矣元定崛起时辈中天资豪鋭不馁不慑直前以古人为师可谓难也巳今人枚指其细故欲并而弃之要之得失终不相掩也今嵗元定以家乘来与予言近读老子孙吴书益见古文高处又曰读朱晦翁集其文章议论兴之当低头拜矣呜呼元定于是盖将易故而即新也孰谓其遽死此余所以重为之惜耶铭曰
　　孰艰其行孰陨其名敛其英华壹文以鸣彼蚩者我巳得赢伊铭之故哀靡有成
　　严双洲墓铭【王维桢】
　　监察御史严君者朝邑人也名天祥字叔善以所居望仙观在洛渭二水之间因号双洲常称以为人能修防其躬比于洛渭斯可语士矣以故严君修谨平生无洿节辱行皭然若处子云严君中嘉靖甲辰科进士除为山西绛县知县既三年征去一钱不着于身去之日父老遮道攀留者以千数严君持法不假借常约束吏胥竟严子去兢兢不敢纵以此百姓恋之己酉选为四川道监察御史居三月严君忽郁郁不乐或问严君曰君官御史何不乐也严君应曰官御史可乐今且责我以能官乐乎吾亦有所览观思虑夫鸾鳯鹰鹯各有所称皆着其能吾将柰何是以弗乐也久之严君病严君父曰尧黼号直庵母李氏弟天祐举人严君生而孝友六七嵗时李尝病罢食严君跪而进食不食辄泣食乃起一日天祐病严君身奉汤药夜三起问之惟恐其弗间也严君病在京师直庵公闻乃跨马驰来视病留天祐事其母李是时六月大暑严君相见泣曰噫翁何触热为也儿病固无害殆传者误翁耳寻问母李及弟天祐语刺刺恻恻泪数行下移时不止直庵公居月余而严君病少间归既归乃复遣天祐来视而严君病忽剧遂卒天祐来不及诀才数日耳天祐抚棺恸哭曰嗟天乎吾兄何负而遽令至此乎严君配曹氏无子有二女皆防皆随居京师天祐乃扶榇载嫂若女俱还以庚戌三月十日葬严君于望仙观之东从亲新兆也其后一嵗余曹氏坐哀毁亦卒天祐启其竁与严君合焉初严君且卒也曹氏提二女伏牀哭严君亦哭有顷戒勿哭徐言曰吾视吾弟厚吾弟视我又甚谨必不令若等无依也吾死而还骨于家具告父母以天祐之次子允恭为吾子立之于是直庵公竟与立如严君严君举进士时余识严君于稠众中敬之既严君为御史病卒余与长安人王给谏子皋偕视棺敛哭之成礼然后去巳而天祐至遂请王给谏状其兄之行携而同乘吾门乞铭仓卒不能应去越三年而余迁官南都便道还华下天祐渡渭造请者三泣曰先兄所不瞑目于泉下者独竢先生一言耳幸以慰死者而绛县人又言严君方在绛县时恒以役至夏县道经傅説祠侧严君必入拜徘徊瞻顾有旷世相感之思焉一日复过属有急不得入拜憩其侧短亭中坐见二青衣持檄伏堂下白云傅丞相要公严君谢不徃顾左右赐使者食左右实无所见以为严君作语然不敢诘第应曰食使者矣严君乃语二青衣还报傅公异日者竢我为御史乃徃矣言讫就寝顷之寤呼左右大惊汗出述梦中事左右白云自未寝时有之非梦也严君黙然戒左右勿泄卒而从行者始传其事由是观之严君甫为御史辄郁郁不乐者盖斯念哉彼其称忧不能官者托説也严君生正徳甲戌十二月十六日卒嘉靖已酉十一月十九日年方三十六耳女一许字樊氏一又天盖重可伤悼焉乃为之铭曰人生而良惟神亦慕翼翼严君傅要于路傅跨箕尾严乘烟雾翺翔九虚以游以娱彼众弗知叹息惊顾杞梓俄摧骅骝窘步我解以文刻置新墓有来观者兹石可寤
　　刘涵江墓表【王慎中】
　　呜呼予何忍表刘涵江公墓哉辛丑嵗予与公同罢河南叅政予方倨侮自恣驰书于公约游淇水王屋太少二室武当山相携而归公艴然径归且报书曰君报罢犹出内批孰不知为权重人所为如吾谁当为明者吾归矣不能从君游且宦其土方见罢而又徃游焉得毋太作意乎予时巳至淇上彷徉百泉苏门之间愧公之言径趋安阳访故学士崔后渠先生谈数日亦遂归不复至孟门洛阳矣嗟乎公达人也既巳罢矣何必使人知其为谁所为者而公报予书其言如彼公生平约已守官俭薄瘠苦独蹈人所难要欲以见于世而今猥与不肖同罢宜其不能忘也呜呼悲夫予何忍表公墓哉然公己没世予卒以悲故不为文谁当明公者予又何得不表公墓也刘氏故莆之头人祖均长仕元为漳浦县尉因家之当文庙时有仕为宿州知州名观者有能吏名实公高祖再传为封南京礼部郎中公渊公之父也郎中公娶封宜人周氏公名友仁字是成原所由徙故号涵江以示不忘其始以正徳甲戌进士始授南京戸部主事转礼部主客郎中迁知黄州府以母丧去职起为衡州以材调广州迁湖广布政司左参政遭郎中公忧起复为浙江右参政调河南参政抚民南阳其为户部尝监淮安税及持节徃使湖广理赋督发其滞逋以填京庾税故毛细易汚为之者徃徃矫厉苛核皦其迹以冀自免督赋所临遇皆藩郡大吏至者辄弛懈不欲急惧见为触公在淮安尤简易与商为便督赋故严宻钩剔渗匿不以藩郡尊钜为忌二事以集竟免污迹亦卒未尝有所触黄州江汉经流之冲民蹙政烦前守日夜治文书应賔客寝食不得休衡州在山谷深奥处田野饶足郡中常暇豫因习为偷公两易其俗为张弛为黄州政每闲寻周瑜破曹孟徳故处酌酒吊之与客泛舟婆娑甚适日与诸生考论术业第其得失奨饬之文用大振比公厺而以文奋为时名流者项背相踵皆公所教士也衡州置郡南岳之下顾未尝一游而设约束布条教起民之窳虽在郡日少恩施未洽而精采有加焉湖广浙江参政主督版册财计而南阳主抚民公为之皆有体人谓治版册财计宜为米盐公独踈目濶节顾絶无漏失抚流逋多以寛舍致安集而稽察诛赏公用之不少贷唐邓之间益用和懐其所治各有以自得如此而其尤难在广州岭南土广民众莫如广州且据省防部使者藩臬监司所治人性各殊难于齐调郡于其时贤贵人在朝最有权望乡里多附丽之者强则折而弱则靡公持其间而免焉盖其尤难也公平生廉谨自好居官所至不以细如毫毛或茍而有取其于人不为茍与性尤濶直朴率无机数曲节既无以买名誉寄援汲而居官辄得贤声官辄起由其廉谨不取虽有憎恶者不能加防而然也然在浙江为言者所论在河南未几卒以罢归则以寡聘遗简将迎虽其亷谨而终不足以胜憎怒者之势也呜呼其可叹也夫公没二年既葬其子祥鹳持其族昆约斋中丞公之状与林二山中丞公之铭谒予曰愿有以铭先君者予主广东辛夘试事公属在广州其事院中留都主客为郎览壁中陷记摩挲题名得讲其风美最后同为河南参政又同罢也其言宜可信于是为表于其墓曰有以自待者必不托于人于人无所托则其享于世亦不能遂彼所谓自待者皆矫强鸷卓恃巳而卑物竒迹以惊众其不能遂意于世固其自待者所自召与公诚无所托于人而任质径情貌恂而词愊非期与人为异有所战薄于才骛声角之场者所遇竟若此何也岂材与不材之间固其所难处耶然公终始所尚无少异而始见为贤终以得罢予又以感夫世尚之变盖三十余年之间而仕者见容之难易其可覩矣
　　陈东庄暨配黎氏墓表【王慎中】
　　南海处士陈公名濓有徳而寿其在毅皇帝朝令天下入粟实边酬以冠服翁首应令入粟而不肯冠服有司以令格强与之翁乃冠服嘉靖改元优诏养老而翁以年七十以上有行义受冠带复其家厚给酒食绵帛如诏防既老且荣为州乡长者其家又殖而子孙蕃茂婣婿尽得名家子尚书湛甘泉公道徳学问为一代宗工呼翁为舅翁配黎氏与翁偕老娱嬉一门之内和气旁皇翁不惜以钱予贫人而好教人以善黎氏能谕其意而力佐之乡人无亲踈少长咸叹陈翁夫妻两人之贤而重歆其福然翁自少时始脱丱童即遘家祸同里钟姓者兴巨狱以搆陈氏狱事初起如燎扬于原势不可向翁挺身就逮誓不以难防父兄父兄爱翁不忍又患其少弱不能与仇为理公不为止搒笞楚毒甘若食饴系狱十余年无几微悔沮色为同系者所觇同系故仇犹嘉翁之义而伏其壮竟得埋出方翁系狱自谓不出父兄竭力营捄虽冀其出然不计何时故翁在狱屡以意告父兄使辞黎氏之婚父兄然其意辞之黎氏黎氏父母亦然所辞且为其女谋别选所归黎氏矢死自决曰以身许人当其有难而背之不义出不出未可知不冀其出而先以不出絶之非人所为吾有俟之而巳翁既出而黎氏归翁嗟乎此两人者其于义可谓坚苦卓伟者矣予观先王制为少仪教子弟之少者使修其职以事父兄其详在于撰杖屦扱帚箕奉席执几带觿佩砺极卑而甚劳以为少者之事足以能此而巳至于蹈义发愤赴难而不悔御侮而能胜非童子职也鲁人欲勿殇童汪踦而仲尼以为可也君父之难又何择焉兵刑之死其死一也翁之不死固有命焉若翁之事是先王所不敢责世之子弟而孔子深以为难者也至于婚礼纳币有吉日而壻之父母死犹以不得嗣为兄弟使妁致命礼之教人非为伪也有其辞之则女家亦有可许者矣父母之丧其节也有数其释也有期先王谨婚之时而重于废人之道犹有辞之之礼焉推此义求之则壻有陷辟之凶缧絏之免无期而衿帨之申难俟其不得嗣为兄弟宜先王之所许也而黎氏之志如此岂尤不可以为难哉嗟夫使世之男女皆如陈翁夫妇两人则岂有择便茍活后君亲之患与夫中道相弃婚姻之道缺而夫妇之恩薄者哉予谬以文名当世好求当世行事之可列者见于予文使不冺没陈翁两人之事固余之所欲着而请予文者又翁之孙泉州通守陈君也君以文学为吏其政事不俗而有名士贤人之风顾独深好余文余既雅慕陈君于陈君所欲诚不敢爱顾余所能独有文字而君所欲又在乎此故为之论著其祖父母之行使归刻石表之墓上以慰其显祖之思焉
  </div>
  <div class="pagination">
   <a href="明文海_page129.html">
    上一页
   </a>
   <span>
    ...
   </span>
   <a href="明文海_page125.html">
    125
   </a>
   <a href="明文海_page126.html">
    126
   </a>
   <a href="明文海_page127.html">
    127
   </a>
   <a href="明文海_page128.html">
    128
   </a>
   <a href="明文海_page129.html">
    129
   </a>
   <span class="current-page">
    130
   </span>
   <a href="明文海_page131.html">
    131
   </a>
   <a href="明文海_page132.html">
    132
   </a>
   <a href="明文海_page133.html">
    133
   </a>
   <a href="明文海_page134.html">
    134
   </a>
   <a href="明文海_page131.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
