<!DOCTYPE html>
<html>
 <head>
  <meta charset="utf-8"/>
  <title>
   文苑英华 - 第 550 页/共 634 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文苑英华 - 第 550 页/共 634 页
  </h1>
  <div class="content">
   钦定四库全书
　　文苑英华巻七百四十二　宋　李昉等　编文
　　雕虫论一首　　　　　偃武修文论一首
　　质文论一首　　　　　文论一首
　　编年纪传论一首　　　人文化成论一首
　　文章论二首　　　　　章表论一首
　　雕虫论【并序】　　　　　　　　　裴子野
　　宋明帝博好文章才思朗防常读书奏号称七行俱下毎有祯祥及幸防集輙陈诗展义且以命朝臣其戎士武夫则托请不暇困于课限或买以应诏焉于是天下向风人自藻雕虫之艺盛于时矣梁鸿胪卿裴子野论曰
　　古者四始六艺緫而为诗既形四方之风且彰君子之志劝羙惩恶王化本焉后之作者思存枝叶繁华蕴藻用以自通若悱恻芳芬楚骚为之祖靡漫容与相如扣其音由是随声逐影之俦弃指归而无执赋诗歌颂百帙五车蔡应等之俳优扬雄悔为童子圣人不作雅郑谁分其五言为家则苏李自出曹刘伟其风力潘陆固其枝叶爰及江左称彼顔谢箴绣鞶帨无取庙堂宋初迄于元寿多为经史大明之代实好斯文高才逸韵颇谢前哲波流相尚滋有笃焉自是闾阎少年贵游緫角罔不摈落六艺吟咏情性学者以慱依为急务谓章句为专鲁淫文破典斐尔为功无被于管弦非止乎礼义深心主卉木逺致极风云其兴浮其志弱巧而不要隠而不深讨其宗途亦有宋之风也若季子聆音则非兴国鲤也趋室必有不敢荀卿有言乱代之徴文章匿而采斯岂近之乎
　　偃武脩文论　　　　　　　李　竦
　　国有二柄以济人天有四时以成嵗文武者君之威惠春秋者天之生成故人君法天时顺人望人归于徳天应以时莫不奉此而宁灾由斯而康俗所谓文者足以经邦国所谓武者足以定祸乱故武在合变不可一黩文贵经久可守为常请借前事而明之庶斯得矣夫以尧舜揖让汤武干戈干戈在乎止武揖让资乎偃武故得享国日久多歴年所三王既徃霸者是继晋文伐原以示信齐桓勤王以称徳宋殇好战以殒越徐偃专文以丧亡王霸陵夷列于秦汉始皇威慑六国建万代业隳城郭焚诗书卒使宗庙为墟身殒下国黩武之徴也高皇夷秦项诛韩彭陆生著书叔孙制礼脩文之渐也光武以长者戡难孟徳以应变即戎故得擒樊崇破袁绍虽未悉于至理道亦存乎息戈晋文之对何曾不闻经国惠皇之溺贾后竟至破家吴王石头之都刘备益州之地但区区于守险曽不暇于修文后魏则多难临朝后周则经国日浅虽孝文崇礼制服衣冠未能倒载干戈休放牛马武帝降高纬戮晋公甲兵未宁中道而殒武则不可文则不如东晋之仅保江山宋祖之草创社稷道成以殷忧啓祚萧衍以戡定兴王陈主以好内亡隋皇以征辽丧皆不明于文武适足为我驱除况高祖端拱无为太宗大功继统高宗致位于黙中宗御俗以康宁睿宗之恭膺大寳宗之克清海内肃宗之收复二都皇帝之光有六合方今四夷向化万姓归心緫七圣之殊勲正百王之坠典然干戈未息疮痍未瘳修文之期取则不远偃武之义今则时哉
　　质文论　　　　　　　　　李　华
　　天地之道易简易则易知简则易从先王质文相变以济天下易知易从莫尚乎质质弊则佐之以文文弊则复之以质不待其极而变之故上无从暴下无从乱记曰国奢则示之以俭国俭则示之以礼礼谓易知易从之礼非酬酢裼袭之烦也俭谓易知易从之俭非茅茨土簋之陋也盖逹其诚信安其君亲而己质则俭俭则固固则愚其行也丰肥天下愚极则无恩文则奢奢则不逊不逊则诈其行也涸瘠天下诈极则贼乱故曰不待其极而变之固而文之无害于训人不逊而质之艰难于成俗若不化而过则愚之病浅于诈之病也无恩之病缓于贼乱之极也故曰莫尚乎奢也奢而后化之求固而不获也利害迟速不其昭昭欤前王之礼世滋百家之言世益欲人专一而不为诈难乎哉吉防之仪刑赏之级繁矣使生人无适从巧者弄而餙之拙者而失守诚伪无由明天下浸为陂池荡为洪荒虽神禹复生谁能救之夫君人者脩徳以治天下不在智不在功必也质而有制制而不烦而己太康啓子禹孙当斯时有尧舜遗人亲受禹之赐国有羿夺内则夏之六卿外则夏之四岳而羿浞愚弄鬭争内外黙然一以聴命至少康艰难而后复原由【一无由字】是观之则圣有谟训何补哉汉高除秦项烦苛至孝文恭黙仁俭断狱几措及武帝脩三代之法而天下荒耗则文不如质明矣汉氏虽歴产禄吴楚之乱而宗室异姓同力合心一举而安且汉徳结于人心不如夏家诸吕吴楚之强倍于羿浞安汉至易而复夏至难何也周徳最深周公大圣亲则管蔡为乱逺则徐奄并兴四【一无此字】夷多难复子【一无子字】明辟兼虞夏商之典礼后王之法备矣太平之阶厚矣至成王季年而后理唯康王垂拱囹圄虚空逮昭王南征不返因是陵夷则郁郁之盛何为哉周法六宫备职六宫备数四时盛祭车服盛至于下国方五十里卿大夫士之多军帅之众大聘小聘朝觐防同地狭人寡不堪觐谒大何得不乱小何得不亡记云周之人强民【一作仁】穷赏罚故曰殷周之道不胜其弊考前后而论之夏衰失于质而无制周弱失于制而过烦故也愚以为将求致理始于学习经史左氏国语尔雅荀孟等家辅佐五经者也及药石之方行于天下考试仕进者宜用之其余百家之说防纬之书存而不用至于防制之缛祭礼之繁不可傋举者以省之考求简易中于人心者以行之是可以淳风俗而不泥于坦明之路矣学者局于恒教因循而不敢差失【一作失于】毫厘古人之说岂或尽善数骨肉之罪而褒叔向不忍闻之言而书昭伯敬龟防之信而陈偻句使不仁之人萌芽贼心而仁义之士闭目掩巻何如哉其或曲书常言无禆世教不习可也则烦溃日亡而易简日用矣海内之广兆民【一作亿兆】之多无聊于烦弥世旷久今以简质易烦文而便之则晨命而夕周逾年而化成蹈五常享五福理必然也孔子言以约失之者鲜矣与其不逊也宁固传曰以欲从人则可记曰大乐必易大礼必简顔子曰无施劳经义可防也如是为政者得无以为惑乎　　一作皆唐文粹
　　文论　　　　　　　　　　顾　况
　　周语之畧曰孝敬忠信仁义智勇教惠让皆文也天有六气地有五行此十一者经纬天地叶和神人名之为文其实行也文顾行行顾文文行相顾谓之君子之文为龙为光上古云言之无文行之不远尧之为君聦明文思文王既没文不在兹乎文王之代草木鸟兽皆乐文王之沼曰灵沼文王之台曰灵台虞芮不识文王入文王里所见耕者让畔行者让路班白不提挈自相谓曰吾党之小子不可治于君子之庭诗人羙之云文王断虞芮之讼晋文与楚子战而霸谥曰文公夫以伏羲之文造书契黄帝之文垂衣裳重华之文除四防举八元周公之文布法于象魏夫子之文木铎狥路此其所以理文也伊尹之文放太甲霍光之文废昌邑吕尚之文杀华士穰苴之文斩庄贾毛遂之文定楚从蔺相如之文夺赵壁西门豹之文引漳水沉女巫建安正始洛下邺中吟咏风月此其所以乱文也夫以文求士十致八九理乱由之君臣则之舜尧禹汤有文桀纣幽厉无文太颠闳夭有文飞亷恶来无文昔霍去病辞第曰匈奴未防无以家为于国如此不得谓之无文范蔚宗着后汉书其妻不胜珠翠其母唯薪樵一厨于家如此不得谓之有文且夫日月丽于天草木丽于地风雅亦丽于人是故不可废废文则废天莫可法也废天则废地莫可理也废地则废人莫可象也郁郁乎文哉法天理地象人者也周易賛干曰大哉乾元万物资始賛坤曰至哉坤元万物资生唯大者配干至者配坤幽者赜鬼神明者赜礼乐不失于正谓之文
　　编年纪传论　　　　　　　皇甫湜
　　论曰古史编年至汉史司马迁始更其制而为纪传相承至今无以移之歴代论者以迁为率私意荡【集本文粹作荡】古法纪传烦漫不如编年予【二本作湜】以为合圣人之经者以心不以迹得良史之体者在适不在同编年纪传系于时之所宜才之所长者耳何常之有故【二本作夫】是非与众人同辩善恶得圣人之中不虚羙不隠恶则为纪为传为编年是皆良史矣若论不足以折星极辞不足以壮【二本作杜】无穷虽为纪传编年斯皆罪人且编年之作岂非以事系日以日系月以月系时以时系年者哉司马氏作纪以项羽承秦以吕后接之亦以歴年不可中废年不可阙故书也观其作传之意将以包该事迹叅贯话语纎悉百代之务成就一家之说必新制度而骋【二字集作然后驰】才力焉又编年之史【二本作纪事】束于次第牵于浑并必举其大纲而简于叙事是以多阙载多逸文乃别为著录以备时【二本作书】之语言而尽事之本末故春秋之作则为尚书左氏【二本作传】之外又为国语可复省左史于右合外传于内哉故合之则繁离之则异削之则阙子长病其然也出太古之轨凿无穷之门作为纪传世家表志首尾具叙录表里相发明庶为得中以是无媿太初以来千有余嵗史臣按躅文人比踵卒不能有所改张奉而遵行传以相授斯亦竒矣【自出太古至竒矣七十一字二本作于是草旧典开新程为纪为传为表为志首尾俱叙述表里相发明庶为得中将以垂不朽自汉至今代以更八年几歴千其间贤人摩肩史臣继踵推今古之得失论述作之利病各擢闻见竞夸才能改其规模殊其体统传以相授奉而遵行而编年之史遂废盖有以也】唯荀氏为汉纪裴氏为宋畧强欲复古皆为编年然其善语嘉言细事详正【二本作说】所遗多矣如览正史方能备明则褒贬【三字二本作则其宻漏】得失章章于是矣今之作者苟能遵纪传之体裁【文粹作制】同春秋之是非文敌迁固直踪【二本作如】南董亦无上矣傥谬乎此则【五字二本作傥舍源而亊流弃意而徴迹】虽服仲尼之服手握【二本无此字】絶麟之笔等古人之章句署王正之月日谓之好古则可矣顾其书何如哉
　　人文化成论　　　　　　　吕　温
　　易曰观乎人文以化成天下能讽其言盖有之矣未有明其义者也尝试论之夫一二相生大钧造物百化交错六气节宣或隂阖而阳开或天经而地纪有圣作则寔为人文若乃夫以刚克妻以柔立父慈而教子孝而箴此室家之文也君以仁使臣臣以义亊君予违汝弼献可替否此朝廷之文也三公论道六卿分职九流异趣百揆同归此官司之文也寛则人慢紏之以猛猛则人残施之以寛寛以济猛猛以济寛此刑政之文也乐胜则流遏之以礼礼胜则离和之以乐与时消息因俗变通此教化之文也文者盖言错综庶绩藻绘人情如成文焉以致其理然则人文化成之义其在兹乎而近代謟谀之臣特【文粹作将】以时君不能则象乾坤祖述尧舜作化成天下之文乃以旂常冕服章句翰墨为人文也遂使君人者浩然忘本沛然自得盛威仪以求至理坐吟咏而待升【集作太】平流荡因循败【文粹作闇】而未悟不其痛欤必以旂常冕服为人文则秦汉魏晋声明文物礼缛五帝仪繁三王可曰焕乎其有文章矣何衰乱之多也必以章句翰墨为人文则陈后主隋炀帝雍容绮靡洋溢编简可曰文思安安矣何防亡之速也覈之以名义硏之以情实既如彼较之以今古质之以成败又如此传不云乎经纬天地曰文礼不云乎文王以文理【文粹作治】则文之时义其大矣哉焉可以名数末流雕虫小伎厠杂其间也【文粹作乎】
　　文章论　　　　　　　　　李徳裕
　　魏文典论称文以气为主气之清浊有体斯言尽之矣然气不可以不贯不贯则虽有英辞丽藻如编珠缀玉不得为金【集作全】璞之寳矣皷气以势壮为羙势不可以不息不息则流荡而忘返亦犹丝竹繁奏必有希声窈眇聴之者恱闻如川流迅激必有洄洑逶迤观之者不厌从兄翰常言文章如千兵万马风恬雨霁寂无人声盖为是也【集作矣】近世诏命唯苏廷硕叙事之外自为【文粹作谓】文章才实有余用之不竭沈休文独以音韵为切重轻为难语虽甚工防则未逺夫荆璧不能无瑕隋珠不能无纇文防高妙岂以音韵为病哉此可以言规矩之内未【集作不】可以言文章外意也较其师友则魏文与王陈应刘讨论之矣江南唯于五言为妙故休文长于音韵而谓灵均已【文粹作以】来此秘未覩不亦诬人甚矣古人辞高者盖以言妙而【蜀本作言妙工文粹作言妙而工】适情不取于音韵【曹植七哀诗有徊泥谐依四韵王粲诗有攀原安三韵班固汉书賛及当时词赋多用协韵猗欤元勲包汉举信是也包文粹作左】意尽而止成篇不拘于只耦【文选诗有五韵七韵十一韵十三韵二十一韵考今之文字四韵六韵以至一百韵类皆防韵无有只韵者】故篇无足【蜀本作定】曲词寡累句譬诸音乐古辞如金石琴瑟高于至音今文如丝竹鞞皷廹于促节则知音【文粹作即知声】律之为弊也甚矣世有非文章者曰辞不出于风雅思不越于离骚模写古人何足贵也余曰譬诸日月虽终古常见而见而光景常新此所以为灵物也余常为文箴今载于此曰文之为物自然灵气恍惚【文粹作惚怳】而来不思而至杼柚得之澹而无味琢刻藻绘珍【集作弥】不足贵如彼璞玉磨砻成噐奢者为之错以金翠羙质既雕良寳斯弃此为文之大防也
　　同前　　　　　　　　　　牛希济
　　圣人之徳也有其位乃以洽化为文唐虞之际是也圣人之徳也无其位乃以述作为文周孔之教是也纂尧舜之运以宫室车辂钟皷玉帛之为文山龙华虫粉米藻火之为章亦已鄙矣师周孔之道忘仁义敎化之本乐霸王权变之术困于编简章句之内何足大哉况乎浇季之下淫靡之文恣其荒巧之说失于中正之道两汉以前史氏之学犹在齐梁以降国风雅颂之道委地今国朝文士之作有诗赋防论箴判賛颂碑铭书序文檄表记此十有六者文章之区别也制作不同师模各异然忘于教化之道以妖艶为胜夫子之文章不可得而见矣古人之道殆以中絶頼韩吏部独正之于千载之中【疑作下】使圣人之防复新今古之体分而为四崇仁义而敦教化者经体之制也假彼问对立意自出者子体之制也属词比事存于褒贬者史体之制也又有释训字义幽远文意观之者久而方逹乃训诰雅颂之遗风即皇甫持正樊宗师为之谓之难文今有司程式之下诗赋判章而己唯声病忌讳为切比事之中过于谐谑学古之【疑作文】者深以为慙晦其道者扬袂而行又屈宋之罪人也且文者身之餙也物之华也宇宙之内防一物无文乃顽也何足以观且天以日月星辰为文地以江河淮济为文时以风云草木为文众庶以冠冕服章为文君子以言可教于人谓之文垂是非于千载殁而不朽者唯君子之文而己且时俗所省者唯诗赋两途即有身不就学口不知书而能吟咏之列是知浮艶之文焉能臻于理道今朝廷思尧舜洽化之文莫若退屈宋徐庾之学以通经之儒居爕理之任以杨孟为待从之臣使仁义治乱之道日习于耳目所谓观乎人文可以化成天下也
　　表章论
　　人君尊严臣下之言不可达于九重表章之用下情可以上达得不重乎歴观徃代策文奏议及国朝元和以前名臣表疏词尚简要质胜于文直指是非坦然明白致时君易为省览夫聪明睿之主非能一一奥学深文研穷古训且理国理家理身之道唯忠孝仁义而己苟不逾是所措自合于典谟所行自谐于尧舜岂在乎属文比事况人君以表疏为急者窃以为稀况览之茫然又不亲近儒臣必使傍询左右小人之宠用是为幸傥或改易文意以是为非逆鳞发怒畧不为难故礼曰臣事君不授其所不及盖不可援引深僻使夫不喻且一郡一邑之政讼者之辞蔓引数幅尚或弃之况万乘之主万机之大焉有三复之理国史以马周建议不可以加一字不可以减一字得其简要又杜甫尝雪房琯表朝廷以为庾辞傥端明易晓必庶几免于深僻之弊夫僻事新对用以相夸非切于理道者明儒尚且杼思移时岂守文之主可以速达窃愿复师于古但寘于理何以幽僻文烦为能也











　　文苑英华巻七百四十二
　　钦定四库全书
　　文苑英华巻七百四十三　宋　李昉等　编武
　　辩侵伐论一首　　　伐国论一首
　　守在四夷论一首　　战论一首
　　守论一首　　　　　二阵图论一首
　　将畧论一首　　　　倒戈论一首
　　辩侵伐论　　　　　　　　栁宗元
　　春秋之说曰凡师有钟皷曰伐无曰侵周礼大司马九伐之法曰贼贤害人则伐之负固不服则侵之然则所谓伐之者声其恶于天下也声其恶于天下必有以餍【集作厌】于天下之心夫然后得行焉古之守臣有朘【一作私又作伤又作没】人之财危人之生而又害贤人者内必弃于其人外必弃于诸侯从而后加伐焉动必克矣然犹校徳而后举量力而后防备三有余而【集作以】用其人一曰义有余二曰人力有余三曰货食有余是三者大备则又立其礼正其名脩其词【集作辞】其害物也小则诰誓命【集作徴】令不过其隣虽大不出所暴非有逆天地横四海者不以动天下之师故师不逾时而功成焉斯为人之举也故公之公之而钟皷作焉夫所谓侵之者独以其负固不服而壅王命也内以保其人外不犯于诸侯其过恶不足暴于天下致文告脩文徳而又不变然后以师问焉是为制命之举也【集无也字】非为人之举也故私之私之而钟皷不作斯圣人之所志也周道既坏兵车之交于天下而罕知侵伐之端焉是故以无道而正无道者有之以无道而正有道者有之不増徳而以遂威者又有之故世日乱一变而至于战国而生人耗矣是以有其力无其财君子不以动众有其力有其财无其义君子不以帅师合此三者而明其公私之说而后可焉呜呼后之用师者有能观乎侵伐之端则善矣
　　伐国论　　　　　　　　　李徳裕
　　自古得伐国之女以为妃后未尝不致危亡之患者何也亡国之余焉能无怨气其立基创业之祖宗必皆一时之英杰其社稷山川之鬼神常为一国之所奉授【集作爱】其血食忿其防亡故能为厉矣必生分羙之色蛊惑当世之君使其骨肉相残以壊于内君臣相疑以败于外危亡之兆鲜不由此史苏所谓必有女戎妺喜妲已褒姒是也史苏所谓【集作言之】详矣今不复论是以晋献得骊戎佚女太子有雉经之酷祸及三世符坚纳慕容姊弟秦宫有鳯兮之謡败于五将【符坚于五将山败防】梁武取东昬所幸几至危国隋文嬖陈主之妹终于【集作必】殒身此其【集作皆】祸败之着明者矣又夏姬入荆子反疲于奔命吴人始叛楚矣吴嫔至晋世祖怠于为政祸乱遂【集作乃】相寻矣所以王珪覩庐江羙人正言纳说如王珪者可谓识防之士明于祸福矣
　　守在四夷论
　　传曰古者天子守在四夷盖言能令四夷不侵咸自守境洎周汉迄隋多不知守身但欲令四夷自守殊不知四夷自守其身宜知自守也因著论以明之何者夫守之大防【山文粹作凡】以防攻也善防其攻者莫若防其败善防其败者莫若防其亡夫四夷不守境不过于畧地侵城是有败无亡也若王者之贵如天如地茍落一星伐一树不足损天地之光辉【一作曜】盖帝王之权能杀人能生人能达人能穷人能贫人能富人故一国之人思亲【一无亲字】之必伺君好而賛之虽似亲之其实攻之王者守大道沦【一作论】非道昌【一作是】则不见败而有亡也况四夷之攻至难者有四国人之攻至易者亦有四四夷之攻以白刄国人之攻以巧言四夷之攻以皷国人之攻以秘隠四夷之攻以兵相害国人之攻以矫相亲四夷之攻以兵相侵国人之攻以矫相益故观白刄则惧而思守也聆巧言则甘【一作恱】而思受也听皷则警而思备也遇秘隠则懵而思述也逢相害则恚而思讐也见相亲则惑而思近也值相侵则忿而思报也得相益则和【一作喜】而思隣也攻邉则人人思守也攻身则人人思受也抑人情之常非所钻凿而异也且王者之守有六失守之不固则非道攻之守之不贞则色攻之守之不约则声攻之守之不亷则聚敛攻之守之不俭则奢侈攻之守之不正则邪佞攻之守之不仁则征伐攻之夏舍淑徳而嬖妺喜是色攻而亡也殷舍徳音而眈愔愔是声攻而亡也周厉舍亷节而恱荣夷公是聚敛攻而亡也秦始皇舍节俭而起阿房是奢侈攻而亡也汉灵舍正直而近刑人【一作而用刑臣】是佞幸攻而亡也隋炀舍慈仁而事辽东是征伐攻而亡也自三王百代无四夷之攻而亡者皆以守身不谨为嗜欲所攻【二字川文粹作攻而亡】故也虽得四夷自守复何益哉或云幽王【一有自以二字】为犬戎所防僧孺以为幽王自以守道不固频举伪烽嗷嗷天下空于杼柚【英华作小东大东杼柚其空】加以褒姒以色攻俾诸侯不信而败非独由于四夷也至于晋之十六国稽其夲则祸生于惠帝也贾后以色攻贾谧以佞攻致令八王并兴生人减半然后戎夷乘间敢为【一作有】窥觎可谓四夷先起于内不由四夷不守于外也故有德者必先守身而后四夷无徳者不先守身但令【一作务】四夷自守曾不防戎夷【一作狄】在其中国故攻秦之胡者二世也岂必东夷南蛮西戎北狄哉沈尹戌虽举守四夷之言而未尽【一作不尽】守身之道是载华而畧实非垂范之防也敢因文字以附简书【一作编】之阙　　一作皆唐文粹
　　战论【并序】　　　　　　　　　杜　牧
　　兵非危也谷非殚也而战必挫北是曰不循其道也故作战论焉
　　论曰河北视天下犹珠玑也天下视河北犹四支也珠玑茍无岂不活身四支茍去吾不知其为人何以言之夫河北者俗俭风浑淫巧不生朴毅坚强果于战耕名城坚垒峉【音额】嶭【互结切】相贯高山大河盘互交鎻加以土息徤马便于驰敌是以出则胜处则饶不窥天下之产自可封殖亦犹夫农之家不待珠玑然后以为富也天下无河北则不可河北既虏则精甲鋭卒利刄【一作刀】良弓徤马无有也卒【蔟忽切】然夷狄惊四邉摩封疆出表里吾何以御之是天下一支兵去矣河东盟津滑台大梁彭城东平尽宿厚兵以塞虏冲是六郡之师严石防彊不可他使是天下二支兵去矣六郡之师厥数三亿低首仰给横拱不为则缘【一作沿】淮已北循河之东南尽海西叩洛经数千里赤地尽取才能应费是天下三支财【英华作兵】去矣咸阳西北戎夷大屯赫呼膻腥【一作臊】彻于帝居周秦军师不能排闼于是尽铲吴越荆楚之饶以啖戍兵【一作兵戍】是天下四支财去矣乃使吾用度不周徴徭不常无以膏齐民无以接四夷礼乐刑政不暇修治品式条章不能备具是天下四支尽解头腹兀然而已焉有人解四支其自以能久为安乎今者诚能治其五败则一战可定四支可生夫天下无事之时殿寄大臣偷处荣逸为家治具战士离落兵甲钝弊车骑【一作马】刓弱而未尝为之简帖整天下杂然盗发则疾殴疾战此宿败之师也何为而不北乎是不搜练之过者其败一也夫百人荷戈仰食县官则挟千夫之名大将小禆操其余羸以虏壮为幸以师老为娱是执兵者常少糜食者常多筑垒未干公囊已虚此不责实料食之过其败二也夫战輙小胜则张皇其功奔走献状以邀上赏或一日再赐一月累封凯旋未歌书品已崇爵命极矣田宅【一作宫】广矣金缯溢矣子孙官矣焉肯搜竒外死勤于我【一作戎】矣此赏厚之过其败三也夫多丧兵士颠翻大都则跳身而来刺邦而去廻眎刀锯莱色甚安一嵗未更旋已立于坛墀之上矣此轻罚之过其败四也夫大将将兵柄不得专恩臣诘责第来防【一作恽】之至如镗然将阵殷然将鼓一则曰必为月一则曰必为鱼丽三军万夫环旋翔佯愰骇之间虏骑乘之遂取吾之鼓旗此不专任责成之过其败五也元和时天子急太平严约以律下常团兵数十万以诛察天下干耗四嵗然后能取此盖五败不去也长庆初盗据子孙悉来走命是内地无事天子寛禁厚恩与人休息未几而燕赵甚乱引师起将五败益甚登坛注意之臣死且不暇复焉能加威于反虏哉今者诚欲调持干戈洒扫垢污以为万世安而乃踵前非是不可为也古之政有不善士传言庶人谤发是论者亦且将书于谤大传于士大夫非偶【一有言字】而已　　　一作皆唐文粹集本并同
　　守论【并序】
　　往年两河盗起屠囚大臣刼戮二千石国家不议诛洒束兵自守反脩大厯贞元故事而行姑息之政是使叛臣【文粹作逆辈】益横终唱患祸故作守论焉
　　论曰厥今天下何如哉干戈朽鈌钝含混贷煦育逆孽殆为故常而执事大人曽不厯筭周思以为宿谋方且嵬崖抑扬自以为广大繁昌莫已若也呜呼其不知乎其俟蹇顿颠倾【集作頺】而后为之支计乎且天下几里列郡几所而自河已【文粹作以】北蟠城数百金坚蔓织角奔为冦伺吾人之憔悴【文粹作顦顇】天时之不利则将与其【文粹无其字】朋伍罗络郡国将孩乳【文粹作骇乱】吾民于掌股之上耳今者及吾之壮不图擒取而乃偷处恬逸第第相付以为后世子孙背胁疽根此复何也今之议者咸曰夫倔强之徒吾以良将劲兵以为衘防高位羙爵充饱其肠安而不挠外而不拘亦犹豢扰虎狼而不拂【文粹作佛】其心则忿气不萌此大厯贞元所以守邦也亦何必疾战焚煎吾民然后以为快也愚曰大厯贞元之间适以此为祸也当是之时有城数十千百卒夫则朝廷待之贷以法故于是乎阔视大言自树一家破制削法角为尊奢天子飬威而不问有司守恬而不呵王侯通爵越录受之觐聘不来几杖扶之逆息虏皇子嫔之装缘采无不备之是以地益广兵益强僣拟益甚侈心益昌于是土田名噐分划大尽而贼夫贪心未及畔岸遂有滛名越号或帝或王盟诅自立恬淡不畏走兵四畧以饱其志者也是以赵魏燕齐卓起大唱【文粹作倡新唐书藩镇传作同日而起】梁蔡吴蜀蹑而和之其余混倾轩欲相効者往往而是运遭孝武宵旰不忘前英后杰夕思朝议故能大者诛锄小者惠来不然周秦之郊几为犯猎哉大抵生人油然多欲欲而不得则怒怒则争乱随之是以教笞于家刑罚于国征伐于天下此所以裁其欲而塞其争也大贞元之间尽反此道提区区之有而塞无涯之争是以首尾指支几不能相运掉也今者不知非此【文粹作此非】而反用以为经愚见为盗者非止于河北而已呜呼大厯贞元守邦之术永戒之哉
　　二阵图论　　　　　　　　王　叡
　　炙毂子曰夫兵者防噐战者危事自古圣王不得已而用之仗徳而行则汤征葛乃为帝王若恃力而战则纣放牧野终罹戮辱春秋传曰兵之设久矣圣人以兴乱人以废废兴存亡昏明之术皆兵之由也复曰文不犯顺武不违敌盖轩辕五十二战义在惜民汤武七十二征本惟靖难且文而不武武而不文不可谓雄则文臣在聪明噐量鉴人别材故曰文雄可以为相武臣在俊杰深沉果敢决断故曰武雄可以为将二畧兼济则可以入为相运筹于庙堂之上则可以出为将折冲于万里之外然而将相之务在见有才力者赏之愚诈者去之如有才力者不赏则忠烈疑而不进愚诈者在傍则谗邪党扇而为欺如此行之则何功而不立何罚而不行何才之有遗何战而不胜孔子曰我战则克祭则受福又曰不教民战是谓弃之如两军交锋之际列兵无阵由人民居而无城池立而无墙堑冦盗冲击则何以捍御譬如蹴鞠较力犹设机便以防手足况有兵而无队伍有队伍而无行阵有行阵而无竒正有竒正而无权变起自黄帝命其臣风后演之本文不越一百字词约防防非圣贤莫能硏究太公起剪孙吴韩项并由斯术唯孔明尤尽其妙生之于心机不形之于文义虽君臣父子不相传授近者李筌图载八阵只言或合而为一或离而为八不陈四竒变化之防不显天衡地轴冲翼之文将帅览之难晓今剏画天地二阵图明八阵八变之源爝火助阳自忘短绠庶几英杰覩之稍禆焉
　　将畧论
　　炙毂子曰昔祝其之防仲尼云夫有文徳者必有武备遂斩莱人头足异处故曰文武之道未坠于地是以古之儒者服逢掖之衣顶章甫之冠佩环玦负櫑劒近代文儒耻言兵事茍或议及则佥谓之人今以翠华去酆镐黄屋轸尧心率土之濵莫宁啓处方可论兵粗议将畧矣且自罹乱以来儒道既息武弁是崇然而将帅多以勇力争强少有精练兵机而懐谋防者所谓以强凌弱以众暴寡迭相吞噬适足以涂炭生灵搆怨结祸夫兵之成败在将帅之噐能各有限剂须定等差淮隂侯与汉高祖论绛灌以下用兵多少信曰陛下可将十万众所谓能将将不能将兵夫高祖之雄才大畧尚如此况其下哉楚子玉贒大夫也亦不能越三百乘【左传以子玉虽多刚勇终曰无礼故不能将一二万人】是以王翦能将六十万而李牧不能二十万此方见将帅才噐之大小也凡为将料敌之情伪而后决防制胜湏知彼师之能否乃操我之所长假如韩信能设伏走我则逐奔不远【难诱也】从袭不及【难防也】白起能攻城野战则当深沟高垒以挫其锐俾蜂虿无所施其毒螫虎狼不能逞其牙本谋既壊伺其大隙而击之因变竒正以待敌整衡轴以攻险兵法曰始如处女敌人开户后如脱兎敌不及距此兵之要也司马宣王曰诸葛孔明志大而不见机多谋而少决好兵而无权虽提卒十万已堕吾计中破之必矣及郑褒亦能知母丘俭好谋而不达事情文钦勇而无筭至俭兵败皆如其言又潘濬见樊伷为武昌从亊与州人设馔十余度自起比至日中可得知以兵五千足以擒之果在濬之度内汉王谓魏大将栢直口尚乳臭不能当韩信谓骑将冯敬虽贤不能当灌婴谓歩将项它不能当曹参吾无患矣乃使韩灌曹三将军果大破之后魏高祖宏曰青齐之兵可以礼遇徐兖之卒理湏义抚斯测度将卒之明验也今之将帅多不自量其才噐又不知彼之短长率尔合战卒然求胜由聚卯以击山驱羊而鬪虎欲期弭兵静乱不亦难哉帝王宜开英鉴审将帅之噐量文武之才则崇勲大业庶几可立夫宰制山河剸割疆宇举大纲则易定滋苛细则难安故子房佐汉画大谋六七件遂定天下孔明剏蜀决沉机三二防防成鼎峙英雄之大畧将帅之宏规也安危之机存亡之要审诸将畧可见徴焉
　　倒戈论　　　　　　　　　杨　防
　　予读周书至武王防纣倒戈归马示天下不复用迹其事惑焉以武王之圣有望旦之辅防独夫纣旌其功于一时可矣且曰终不复用其未然乎夫上古淳结防知禁中古朴赭衣懐畏末俗巧严法不化故淳散而朴朴散而巧巧之变万诈生焉则内荏外刚之心讵革于干戚之舞乎周之祚七百诚曰永久然以臣临君以兵向阙者多矣齐桓南伐楚北伐戎晋文取叔带于温定襄王于郑非二国崇示大顺尊奬王室则周之社稷存若缀旒自汉而下有国者罔不以兵力秦以黩武而防梁以无备而亡我太宗究灭亡之源委房杜以政房杜以天下之大不敢决于胸臆于是敢谏则先王魏论兵则让英衞深谋宏法来代有凖洎林甫即明皇既安之日随防顺色以稔君恶乃以羯夷勇暴之卒专我兵柄竟使兽心为国祸本其为黩乱国常防慢武义不亦甚乎且搜苖狝狩所以讲武经阅戎事也故曰预备其不虞有备而无患则武之道岂可一日而忘诸呜呼班子之善断不能以铅刀攻其坚造父之善御不能以朽索制其逸则有国者可以弃兵乎






　　文苑英华巻七百四十三
　　钦定四库全书
　　文苑英华巻七百四十四　宋　李昉等　编贤臣
　　三名臣论一首　　　三贤论一首
　　谏臣论一首　　　　近代良相论一首
　　春秋无贤臣论一首　二贤论一首
　　三名臣论【管乐诸葛】　　　　　　李　翰
　　或问于翰曰昔诸葛亮拥膝南阳为梁甫吟自比管仲乐毅州平元直以为信然虽涯量罕窥而遗迹可见夫此三名臣者亦有优劣乎愿闻其说翰辞不敢对至于三问者固【二字亦作固请】不得已【川文粹有而字】应之曰岂易言乎岂易言乎夫目【一无目字】小者不足以论大体【一无体字】近者不足以量逺奈何泛议大贤能制律管者可以候四气之徴测日晷者可以知千里之度察防观着由虚考实傥容寄言象于斯矣如仆所揣则管不逮乐孔明其伯仲之间与【一作耳】问者曰何为【一作谓】其然也昔管仲相桓公九合诸侯一匡天下兴齐定霸尊周勤王【川文粹作兴周定王】功其懋哉仁亦至矣孔明收荆州散败之余建防通吴合从破魏奉先主西入劔门下车而三分天下翊戴后嗣缵修旧勲刑政孚于偏方威德振于中夏虽短祚中否而王业殆成乐生一为燕将才胜齐师挫衂于二城之间狼狈于两国之际军不振旅身卒奔【一作犇】亡子独推而崇之冠于二贤之首诚所未谕莫【一作其】有说耶翰应之曰子之所问【一作闻】者未与【一作末欤】语功则信焉【一作然】语才则不尔夫才生于代功与运成固有才优而功防运合而才劣先当格以道徳覈于终始审其邪正观其去就然后可以【一无以字】明也夷吾当既乱之时辅有过【川文粹作道非】之主功济诸夏泽被生人信为羙矣然邀【一作徼】功事讐【一作储】务入之情速矣肆奢越礼盈量之意见焉故仲尼虽称其仁终小其噐止于霸者之佐殆非王臣之良孔明从容三顾后起筹画必当缔搆必成事屯而业亨主闇而国理【一作治】兵弱而隣疆【一作疆隣】畏服功大而本朝不疑斯亦难矣然窥其军令迹其用法必俟【一作使】中原克【一作可】复然后厚赏寛刑徳常称马稷言过其实不可大用之卒致防败斯所谓济于事而未全于道得诸已而未审于人乐生一战举齐二城未下待【一作从】之以徳牧【一作收】之以礼舍权变于攻取之际行王道于军旅之间事虽不成业亦【一作大】矣向使昭王不死惠王不疑则其功未可量也夏侯太初论之详矣及其迯燕之责亡而奔赵赵王问以图燕之防乐生流涕而对曰臣昔之事燕昭王【一作昔日之事燕王】犹今日之事大王也千秋万嵗之后尚不敢侵其仆而况谋子孙乎因弃禄宵遁善夫长者之言可谓懐禄不屑其荣周身不违于道比诸二子不亦优乎主恩非臣下之所图天命岂生人之所制安可【川文粹作敢】以功业之成败断才能之短长耶且夫运有通塞命有脩短盖天意也岂人事乎昔韩信将伐魏问得不以周叔为将乎闻不用廼大喜向使魏人用之则汉师不敢【川文粹作果】济河矣然则周叔之才亦韩信流亚也终湮灭而无闻焉古之大才而功不著者亦何可胜道哉翰长兄御史君体纯王之德负经逺之才常感愤于周韩之间啸咏于管乐之际守之以忠信文之以礼乐蕴弼谐之大畧以康济为已任进逢国难谋猷不行退有家艰哀毁过礼官才元士年止终身【一作命止中年】官【一作位】不登于庙堂名不书于史册斯才也斯运也谁见三分九合之优劣离【一作辞】燕对赵之去就哉由此观之断可知矣问者叹息而退　　一作皆唐文粹
　　三贤论　　　　　　　　　李　华
　　或曰吾读古人之书而求古人之未获嗟夫遐叔谓曰无世无贤人其或世教之至沦于风波虽贤而不能自辩况察者未之究耳【一作乎】郑衞方奏正声间发极和无味至文无彩聴者不达反以为怪谲之音太师乐工亦失容而止曼都之姿杂于顦顇被緼絮蒙萧艾羙丑夷伦自以为陋此二者既病不自明又求者亦昏将剖其善恶在迁政化端风俗则贤不肖异贯而后贤者自明而察者不惑也余兄事元鲁山而友刘萧二功曹此三贤者可谓之逹矣或曰愿闻三子之畧遐叔曰元之志行当以道纪【一作纯】天下刘之志行当以六经谐人心萧之志行当以中古易今世元齐愚智刘感【一作蹙】一物不得其正萧呼吸折节而获重禄不易一刻之安元之道刘之深萧之志及【新唐书作易】于夫子之门则达者其流也然各有病元病酒刘病赏物萧病贬恶太极【一作亟】奬能【一作善】太重元奉亲孝居防哀抚孤仁狥朋友【川文粹作友朋】之急职明于赏罚终身贫而乐天知命焉以为【一作谓】王者作乐崇徳殷荐上帝以配祖考天人之极致也而词章不称是无乐也【一无此四字】于【一作于】是作破阵乐词【一有是乐也三字】恊【唐书作订】商周之颂推是而论则见元之道矣刘名儒史官之家兄弟以学著称乃述诗书礼乐春秋【唐书作礼易书春秋诗】为五说条贯源流备今古【一作古今】之变推是而论则见刘之深矣萧以史书为烦【一作繁】尤罪子长不编年陈事而为列传后代因之非典训也将正其失自春秋三家之后非训齐生人不录次序缵脩以迄于今志未就而殁推是而论则见萧之志矣元防师保之席【唐书作位】瞻其形容不俟其言而见其仁刘被卿佐之服居賔友之地言理乱根源人伦隠明叅乎元精而后见其妙萧若百链之钢【川文粹作铜】不可屈折当废兴去就之际一生一死之间而后见其大节视聴过速欲人人如我志与时多背恒见诟于人取其中节之举是可以为人师矣学广而不偏【一无偏字】精其贯穿甚于精者又文方复雅商之至当以律度百代为任而古之能者往往不至焉超蹈【一作絶】孤厉不可谓不知【一有者字】言也茂挺父为莒丞得罪清河张惟一时佐亷使按成之茂挺初登科自洛至莒【英华作自洛阳还莒五字】道邀使车发词哀乞惟一涕下即日舍之且曰萧賛府生一贤才资天下风教吾由是得罪【一有亦字】无憾也夫如是得不谓之孝乎或曰三子者各有所与游乎遐叔曰若太尉房公可谓名公【一作人】矣每见鲁山则终日叹息谓予曰见紫芝眉宇使人名利之心尽矣若司业苏公可谓贤人矣毎谓当时名【川文粹作贤】士曰使仆不幸生于衰俗所不耻者识元紫芝广平程休士羙端重寡言河间郉宇绍宗深明持【川文粹作特】操宇弟宙次宗和而不流南阳张茂之季丰守道而断赵郡李蕚伯高含大雅之素【一作业】蕚族子丹叔南诚庄而文丹族子惟岳谟【一作谋】道沉邃亷静梁国乔潭【一作浑非】徳源昻昻有古风农杨椽【一作极】士肤【一作扶】敏而安道清河房垂翼明志而好古河东栁识方明遐旷而才是皆慕于元者也刘在京下尝痑【一作疾】房公时临扶风闻之通夕不顾谓賔从曰柄【唐书作防一作挺】卿若不起无复有神道尚书刘公每有胜理必诣与谈数【一作终】日忘返退而叹曰闻刘公清言见皇王之理矣殷直清有识高恨言理少对未与刘面常想见其人河东裴腾士举精朗迈直【一作朗迈真直】弟霸士防峻清不杂陇西李广敬仲【一作叔】坚明冲【一作而】粹范阳卢虚舟防直【一作真】质方而清頴川陈傥言士然谈而不厌吴兴沈兴宗季长专静不渝頴川陈亷不噐行古之【一作人】道渤海高适达夫落落有竒节是皆重于刘者也工部侍郎韦述脩国史推萧同事礼部侍郎杨浚掌贡举问萧求人海内以为徳选汝南邵轸纬卿有词举干【一作词举标干】天水赵骅云卿才羙行纯陈郡殷寅直清达于名理河南源衍季融粹防而同【一作周】防稽孔至惟防述而好古河南陆防徳隣恢恢善于事理河东柳芳仲敷该练故事长乐贾至防隣【一作几】名重当时京兆韦收仲成远虑而深南阳张有畧维之履道体仁有畧族弟邈季选温其如玉中山刘頴士端疎明简畅颍川韩极【一作□】佐【一作元】行备而文乐安孙益盈孺温良忠厚京兆韦建士经中明外纯颍川陈晋正卿深于诗书天水尹徽【一作防】之诚明贯百家之言皆是厚于萧者也尚书顔公重名节郭父友【一作故旧】与茂挺少相知顔与陆防柳芳最善茂挺与赵骅邵轸洎华最善天下谓之顔萧文【一作之】交殷寅源衍陆于二交之间不幸元罢鲁山终于【一作于】陆浑刘避地逝于安康萧归葬先人没于汝南今【一作无】复求斯人有之无之是必有之而察之未克也三贤不登尊位不享下寿居易委顺贤人之达也不防其教生人之病也予知三贤也深故言之不怍云　　一作皆唐文粹
　　谏【通鉴作争】臣论　　　　　　　韩　愈
　　或问谏议大夫阳城于愈可以为有道之士乎哉学广而闻多不求闻于人也行古人之道居于晋之鄙晋之鄙人薰其徳而良善者几千人大臣闻而荐之天子以为谏议大夫人皆以为华阳子不喜色【舘本作色喜】居于位五年矣视其德如在【集有草字】野彼岂以富贵易移其心哉愈应之曰是易所谓恒其徳贞而夫子防者也恶得为有道之士乎哉在易蛊之上九云不事王侯高尚其事【蜀本有以字】蹇之六二则曰王臣蹇蹇匪躬之故夫亦以所居之时不一而所蹈之徳不同也若蛊之上九居无用之地而致匪躬之节蹇之六二在王臣之位而为【集作高】不事【蜀本有上字】之心则冐进之患生旷官之刺兴志不可则而尤之【古本无之字】不终【袁本注作絶】无也今阳子实一匹夫【赵徳本作阳子寔一介之夫】阳子【杭本无此二字】在此位不为不久矣闻天下之得失不为不熟矣天子之待之不为不加【集作知】矣而未尝一言及于政视政之得失若越人视秦人之肥瘠忽焉不加喜戚于【集作于】其心问其官则曰谏议也问其禄则曰下大夫之秩也问其政则曰我不知也有道之士固如是乎哉且吾闻之有官守者不得其軄则去有言责者不得其言则去今阳子以为得其言【集叠言字】乎哉得其言而不言与不得其言而不去无一可者也阳子将为禄仕乎古之人有云仕不为贫而有时乎为贫谓禄仕者也宜乎辞尊而居卑辞富而居贫若抱闗击柝者可也盖孔子尝为委吏矣尝为乘田矣亦不敢旷其軄必曰防计当而已矣必曰牛羊遂而已矣若阳子之禄秩【集作秩禄】不为卑且贫章章明矣而如此其可乎哉或曰否非若此也夫阳子恶讪上者恶为人臣招【音翘】其君之过而以为名者故虽谏且议使人不得而知焉书曰尔有嘉谋嘉猷则入告尔后于内尔乃顺之于外曰斯谋斯猷唯我后之徳夫阳子之用心亦若此者也愈应之曰若阳子之用心如此滋【原本作兹】所谓惑者矣入则谏其君出不使人知【一有之字】者大臣宰相者之事非阳子之所宜行也夫阳子本以布衣隠于蓬蒿之下主上嘉其行谊擢在此位官以谏为名诚宜有以奉其职使四方后代知朝廷有直言骨鲠之臣天子有不僣赏从谏如流之羙庶岩穴之士闻而慕之束带结髪愿进于阙下而信【集作伸】其辞说致吾君于尧舜熈鸿号于无穷也若书所谓则大臣宰相之事非阳子之所宜行也且阳子之心将使君人者恶闻其过乎是啓【杭本作其咎】之也或曰阳子不求闻而人闻之不求用而君用之不得已而起守其道而不变何子过之深也愈曰自古圣人贤士皆非有心求于闻用也闵其时之不平人之不乂得其道不敢独善其身而必【閤本作不以】以兼济天下也孜孜矻矻而后已故禹过家门不入孔席不暖墨突不黔【袁本作孔席不暇暖而墨突不得黔】彼二圣一贤者岂不以【集作知】自安逸【集作佚】之为乐哉诚畏天命而悲人穷也夫天授人以圣贤才能岂使自有余而已诚欲以自补其不足者【集有也字】耳目之于身也耳司闻而目司见聴其是非视其险易然后身得安焉圣人者时人之耳目也时人者圣贤之身也且阳子之不贤则将独【集无独字】役于贤【集作身】以奉其上也若果贤则固畏天命而闵人穷者也恶得以自暇逸乎哉或曰吾闻君子不欲加诸人而恶讦以为直者若吾子之论直则直矣无乃伤于聴【集作于徳】而费于辞乎好尽言以招人过国武子之所以见杀于齐也吾子其亦闻乎愈曰君子居其位则思死其官未得其位则思脩其辞以明其道我将以明道也非以为直而加诸人也且国武子不能得善人而多尽言【三字集作好】尽言于乱国是以见杀传曰惟善人能受尽言谓其闻而能改之也子告我曰阳子可以为有道之士也今虽不能及已将不能【集作得】为善人乎哉
　　近代良相论　　　　　　　李徳裕
　　客谓余曰扬子法言有重黎顔骞【顔子名犯庙讳不书】二篇品藻汉之将相敢问近代将相可得闻乎余曰唯唯夫股肱与君同体四海之所具瞻【集作瞻也】恩义至重实先于爱敬非社稷大计不可以强谏亦犹父有诤子不获已而诤岂可以为常也唯宜将明献替致其主于三代之隆孝经曰天子有诤臣七人非宰相之职也必求端士正人以当言责导其謇谔救其患难而已虽圣人之言危而不持颠而不扶则将焉用彼相此亦将明献替之谓也使其君昭明令徳不致于颠危也汉之良相十数人矣公孙开陈其端而不肯庭【集作廷】辩固未可也萧望之刚不防阙王嘉讦而犯上致元哀二后有信谗邪之患【集作恶】戮忠直之名此其失者也魏相薛广徳持重守正弼谐尽忠【集作忠信】可谓得宰相体矣近世贞以制动思在无邪松栢所以后雕藜藿由其不采贵不患失言必匪躬似薛广徳者郑丞相陈丞相有之矣【此谓故右仆射郑司徒故右仆射陈司徒】麟之为瑞也仁而不触玉之为寳也亷而不刿恕以及物善不近名【集有通识二字】高朗令终天下无怨似丙博阳者王丞相郑丞相有之矣【此谓故中书王丞相故郑丞相】好古洽闻应变睿敏几可以成务智足以取舍仁爱乐道【集作善】勤瘁奉公逢时得君不失其政似倪寛者韦丞相李丞相有之矣【此谓故中书韦司空故居守李司空】用于【集作于】臲卼以尽天涯虽劔光不沉而鸾翮长铩灵均之九死无悔柳惠之三黜非辜既没不瞑号于上帝似萧望之者所谓李丞相矣【此谓故淮海李司空】余亦同病莫保其生知我者以为忠亦已鲜矣庶乎数世之后朋党稍息以俟知音耳
　　春秋无贤臣论　　　　　　孙　郃
　　春秋列国周之诸侯受周之封分为五等五等之下臣为陪臣陪臣于诸侯君父也诸侯于周王亦君父也陪臣于周义犹大父也夫为人子之道孝于父者必欲父孝于祖陪臣忠于诸侯者必欲诸侯忠于天子则上下有序【一作忠孝两全】康乂四方【一作天下】今春秋陪臣张公室侵王室弱周以强诸侯是弱祖而强父佐诸侯而敌周是佐父而敌祖遗祖之怨成父之逆恶莫大焉言之于臣则非忠语之于子则非孝论之于道则伤义推之于情则辜【川文粹作伤】恩遂使姬周削弱祀号而已桓文虽以为霸何能正之反有封禅请隧之僣管晏虽有其功何能谏之而有反玷毁孔之恶于时风教大壊海内焚如天不能隂隲下民降大圣以为木铎歴国七十余说而不遇奔走齐鲁宋衞之郊反若防家之狗知不可训虑后世不惧乃脩春秋明向背其有甚者或斥之或贬之弑君三十六亡国五十二奔走失社稷者不可胜纪书曰帝乃震怒致令海内无一嘉祥但有妖怪谓春秋乱世岂不如然于时人不堪命何耶无贤臣哉予谓此论警众士大夫多称之遂闻嘏嘏徴而竒之或谓可刋金石训乎今后既而喧传则有难仆曰春秋岂乏贤者子谓之无激之耶鲜之耶奈乎孔门何曰孔门仕者鲜又家臣耳子不读圣贤书乎易曰屯其膏小贞吉大贞防春秋之大夫小贞耳盍以大贞取之以正道取五霸犹罪人
　　二贤论【管仲晏婴】　　　　　　　杨　防
　　子贡以管夷吾之奢晏平仲之俭质于宣尼宣尼以管仲之奢贤大夫也而难为上晏平仲贤大夫也而难为下盖讥其僣上偪下之失或谓无所轻重予敢继其末以论先后焉夫齐桓承襄公之失政接无知之乱常久亡于外自莒先入有国之后锐心以求其治及叔牙言夷吾之能脱囚服秉国政有鲍叔之助隰朋之佐遂能九合诸侯以成霸业此逢时之大者也若平仲者立于衰替之朝有田国之彊有栾高之侈时非曩时君非贤君当崔杼之弑也能挺然易其盟陈氏之大也能晓然商其短独立谗謟之伍自全于纷扰之中人无间言时莫与偶若桓公九合诸侯不以兵车信夷吾之力也使晏子居桓公之世有鲍隰之助则其尊周室霸诸侯功岂减于管氏乎以其镂簋而朱纮孰若豚肩不掩豆以其三归而反玷孰若一狐裘三十年矧国之破家之亡者以奢乎以俭乎语曰奢则不逊俭则固与其不逊也宁固然后知圣人轻重之防斯在












　　文苑英华巻七百四十四
　　钦定四库全书
　　文苑英华巻七百四十五　宋　李昉等　编臣道
  </div>
  <div class="pagination">
   <a href="文苑英华_page549.html">
    上一页
   </a>
   <span>
    ...
   </span>
   <a href="文苑英华_page545.html">
    545
   </a>
   <a href="文苑英华_page546.html">
    546
   </a>
   <a href="文苑英华_page547.html">
    547
   </a>
   <a href="文苑英华_page548.html">
    548
   </a>
   <a href="文苑英华_page549.html">
    549
   </a>
   <span class="current-page">
    550
   </span>
   <a href="文苑英华_page551.html">
    551
   </a>
   <a href="文苑英华_page552.html">
    552
   </a>
   <a href="文苑英华_page553.html">
    553
   </a>
   <a href="文苑英华_page554.html">
    554
   </a>
   <a href="文苑英华_page555.html">
    555
   </a>
   <span>
    ...
   </span>
   <a href="文苑英华_page551.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
