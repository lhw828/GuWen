<!DOCTYPE html>
<html>
<head>
    <meta charset="UTF-8">
    <title>唐文续拾 - 第 32 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐文续拾 - 第 32 页/共 91 页</h1>
    <div class="content">    ○公私铸钱条章诏
    国家所资，泉货为重，减耗渐亏于日用，啬自致于时康。近代己来，中原多事，销蠹则甚，添铸无闻。爰降条章，俾臻富庶，宜令三京、邺都、诸道州府晓示，无问公私，应有铜者，并许铸钱。仍以“天福元宝”为文，左环读之。委盐铁司铸样，颁下诸道，令每一钱重二铢四，参十钱重一两。或虑诸色人接便将铅铁铸造，杂乱铜钱，仍令三京、邺都、诸道州府依旧禁断。尚虑逐处铜数不多，宜令诸道应有久废铜治冶处，许百姓取便开炼，京远为主，官中不取课利。其有生熟铜，仍许所在市卖入官，或任自铸钱行用。其馀许铸钱外，不得辄便杂铸铜器。如有违犯者，并准三年三月敕条处分。（《五代会要》二十七）
    按：《全文》一百十四所收《许百姓铸钱诏》，计一百五字，与此不同。今据《会要》参《册府元龟》一百五补录。
    ○科耳称冤罪敕
    耳称冤人，准大中六年十二月十五日敕，若有犯者，决杖流配，诉虽有理，不申明。今後所陈，与为勘断，耳之罪，准律别科。（《五代会要》十）
    ○答马承翰封章敕
    马承翰所贡封章，俾人知禁，虽曾条贯，恐未周详。腚依，馀准近敕处分，仍付所司。
    ○判官参选敕
    伪清泰二年三月己前诸道州府所差马步判官，有勤绩者，宜令并准元敕赴吏部参选，不得更经中书陈状。（《五代会要》〖二十一〗〈十〉）
    ○衙前大将差补都虞候敕
    诸道马步都虞候，今後朝廷更不差补，委逐州府丁衙前大将中选久历事任晓会刑狱者充，仍以三年为限，不得於元随职员中差补。其今日己前见在任者，如无罪犯，宜令终其月限，候将来得替。仰本道於衙前收管，不得赴阙。（《五代会要》二十四）
    ○改承旨官名敕
    承旨者，承时君之旨，非近侍重臣，无以禀命。是以大朝会则以宰臣承旨，草诏书则以学士承旨，若无区别，何表等威。除翰林学士承旨外，殿前承旨改为殿直，枢密院承旨改为承宣，御史台、三司、ト门、客省承旨，并令别定其名。（同上）
    ○张昭远班次敕
    新除翰林学士张昭远，早践纶扉，久司史笔，曾居宪府，累陟贰卿，今既擢在禁林，所宜别宣班序。其立位宜镒崔。（《五代会要》十三）
    ○除留守降麻敕
    留守之任，委寄非轻，凡除丝纶，宜同将相。今後除留守宜降麻制。（《五代会要》十九）
    ○常安公主出降仪敕
    纳采之时，主人再拜，使皆不笞，虽《开元礼》具载其仪，今宜答拜，仍令郑王重贵主其婚，中外不贺。（《五代会要》卷二）
    ○处分选举人文解差谬敕
    今後选举人文解差谬，过在发解州府官吏，其选人、举人，亦准格处分。（《五代会要》二十二）
    ○任公私铸钱敕
    先许铸钱，仍每一钱重二铢四参，十钱重一两。切虑逐处缺铜，难依先定铢两，宜令天下无问公私，应有铜处，有铸钱者，一任取便酌量轻重铸造。因兹不得入铅并铁，及缺漏不堪久远流行。仍委盐铁使明行晓示，馀准元敕指挥。仍付所司。（《五代会要》二十七）
    按《全文》一百十六所收与此不同。
    ○奏状须印署敕
    应内外诸使诸司及诸州府，凡有诸色公事须具奏闻，今後不得白状及札子记事申覆。如事关机密，即准元降宣命，实封斜角，不题事目通下。其合申中书及中书勘会公事，所申状亦须是本司及逐处官员印署，不得将白状及记事札子，兼令司局抄札子申。宜令御史台及宣徽院、三司侍卫司、诸道州府准此。（《五代会要》二十四）
    ○封赠三代不得第降敕
    其内外准敕合与三代己下封赠者，并以见居官品比拟，不得第降。付中书门下准此。
    及正室，不在论请封叙之限。应诸色官请与母、妻叙封，须候官阶齐即得。如官及所封官高，并许施行。（《五代会要》十四）
    ○令盐铁使禁销钱铸器物敕
    朕以历代铸钱，济时为宝，久无监物，已绝增添。迩来利之人，违法甚重，销熔不已，毁蠹日滋，禁制未严，奸弊莫止。既无添而有损，必耗国以困民，将治丰严，奸弊莫止。既无添而有损，必耗国以困民，将治丰财，须行峻法。宜令盐铁使禁止私下打造铸泻铜器，速具条流事件闻奏。（《册府》五百一）
    ○赐僧法城敕
    敕法城：卿佛国栋梁，僧坛领袖，今遣内官赐卿砑金虚缕沈水香纽列环一枚，至可领取。（《清异录》一）
    ☆晋少帝
    事迹详《全唐文》一百十八。
    ○定亲王公主婚礼法物诏
    少府监今後儿修制亲王婚礼法物并册文，出降公主九树华钗、箱等，宜令不得用龙红条帕。（《五代会要》十六）
    ○进策人定三等诏
    应诸色进策人等，皆抱才能，方来贽献，宜加明试，俾尽臧谋。今後应进策，中书奏覆，敕下，委门下省试策三道，仍定上中下三等。如元进策内有施行者，其所试策或上或中者，委门下省给与减选或出身优牒。合恪选目：其度策上者，委铨司超一资注；其试策中者，委铨司依资注拟；如所试策或上或中，元进策内不曾施行者，所试策下，元进策内曾有施行者，其本官并仰量与恩赐发遣。若或所试策下，所进策内并不施行，便仰晓示发遣，不得再有後进。馀准前後敕处分。（《五代会要》十三）
    ○遇大祭祀等不得行极刑敕
    四京诸道州府决大辟罪，起今後，宜令遇大祭祀、正冬、寒食、立春、夏、雨雪未晴已上，并不得行极刑。如有已断案，可取次日及雨雪定後施行。仍付所司。（《册府》六百十三）
    ○显陵行事官加阶减选敕
    显陵行事及庙等行事官，并宜加两阶、减两选。理减外，合格日免取文解，便与注官，过格者降一资。为事勒停者，许宜勒停日理本官选数，仍与减两选，合格日免取文解，仍注边远同类官。（《册府》六百三十四）
    ○下礼部贡院敕
    礼部贡院自前考进士，皆以三条烛为限，并试诸色举人等，有怀藏书册，不令就试，宜并准旧施行。（《册府》六百四十二）
    ○邺都诸门赐名敕
    邺都诸门宜赐名额：罗城南砖门为广运门，观音门为金明门，橙糟门为清景门，寇氏门为永芳门，朝城门为景风门。大城南门为昭明门，观音门为广义门，北河门为靖安门，魏县门为膺福门，寇氏门为迎春门，朝城门为兴仁门，上斗门为延清门，下斗门为适远门。（《五代会要》十九）
    ○招充西京太常寺乐工敕
    太常寺见管西京雅乐节级乐工共四十人外，更添六十人。内三十入人，宜抽教坊贴部乐官兼充，馀二十二人，宜令本寺招召充填。仍令三司定支春冬衣粮，月报闻奏。其旧管四十人，亦量添请。（《五代会要》七）
    ○太庙置库敕
    天地、宗庙、社稷及诸祠事等，访问自前所司承管，多不精洁。宜令三司预支一年诸司合请祠察礼料物色等，於太庙置库，仍差宗正丞石载仁专主掌，监察御史宋彦升监库，兼使供奉官陈审往洛京，於太庙内稳便处修荩库屋五间。俟毕日，催促所支物色监送入库，交付讫，取收领文状归阙。每有祠祭，诸司合请礼料，至时委监库御史宋彦升、宗正丞石载仁旋旋给付。其大祠、中祠兼令监祭使检点馔造，小祠即令行事官检点。如致慢易，本司当准格科罪。其祭器未有者修制，己有者更仰雅饰。（《五代会要》四）
    ○差摄官满五年授官敕
    有司差摄官员，今日已前任摄满五年者，宜追验本司差摄文牒，及亲公事文书，并乡贯三代点检者，与授初官。起今後，所司如更有阙，须差摄官者，可具所摄乡贯三代奏闻。（《五代会要》十七）
    ○御史不得以小事请假敕
    今後诸却史，宜令除准式请假外，不得以私故小事请假离京，并除奉制命差勘公事及按察外，不得以琐细事差使出外。（同上）
    ○令佐招携户口加阶敕
    诸道州府令、佐，在任招携户口，比初到任交领数目外，如出得百户以上，量添得租税者，县令加一阶，主簿减一选；出二百户以上，及添得租税者，县令加两阶，主簿减两选；出三百户以上，及添得租税者，县令加两阶、减二选，别与转官，主簿加两阶、减一选；出四百户至五百户，以及添得租税者，县令加朝散大夫阶，超转官资，罢任後许非时参选，仍录名送中书；如已授朝散大夫及已出选门者，即别议奖酬；主簿加三阶。其出剩不及一百户者，据户口及添租税数，县令加一阶，参选日超一资注官，主簿加一阶；如是一乡收到三十户或五十户以上，一村收到三户五户以上者，其及本乡村节级等，与免本户二年诸杂差使科配；如是一乡收到一百户以上，一村收到十户以上，本乡村节级等，与免本户三年诸杂差徭。如愿且允节级，所由未得差替，如愿归农，便与免放。仍仰本县准敕，分明给与凭据。
    自灾已来，户口流散，如归业者，切在抚安。其浮寄人户，有桑土者，仍收为正户。其归业户，天福五年已前逃移者，放一年夏秋租税，并二年诸杂差遣；天福七年已前逃移者，放一年夏秋一半租税，并放一年杂差遣。其创收户如先有租税，即依元额输纳；如元无租税，即据所营地亩，且收半税，并放二年差徭。如乡村妄创户，及坐家破逃者，许人纠告，勘责不虚，其本府与乡村所由，各决脊杖八十，刺面配本处牢城执役。县司本典知情，并同罪。告事人放三年租税差徭，仍将放免数却配荩藏。创户及坐家破逃户本乡所由，均分输纳。今後天下州县所收新添户口租税，限十二月二十日以前申送户部点检。如违限，本处判官、录事参军罚五十直，仍削一级，孔目官、勾押人、本案人吏杖七十，降一资。（《五代会要》二十）
    ☆汉高祖
    事迹详《全唐文》一百二十。
    ○省躬罢役诏
    卑宫菲食，前代之令猷；革舄绨衣，哲后之明德。至于损上益下，惜力爱人，冀息烦苛，渐期富庶。所有乘舆服御，後宫费用，太官常膳，一切减损。在京及内诸司井天下州府，除应奉军期急切外，其馀不急之务，非理营造，并皆停罢，免致劳役。（《册府》五十六）
    ○禁断契丹装服敕
    近年中华，兆人浮薄，不依汉礼，却慕胡风，果致狂戎来侵诸夏。应有契丹样鞍辔、器械、服装等，并令逐处禁断。（《册府》一百六十）
    ○文武官父母加恩叙封敕
    应内外文武官员，有父母见在合得加恩叙封者，不在官阶品齐，但见居官品合与父加恩、母叙封进封者，便与施行，馀准前敕。（《五代会要》十四）
    ○停张灿见职敕
    三司邦计，国法攸依。张灿体事未明，执理乖当，宜停见职，犯皮者贷命放之。（《洛阳旧闻记》五）
    ☆汉隐帝
    事迹详《全唐文》一百二十一。
    ○州县替任叙资规程敕
    审官之要，必择才能，与理同归，迭处中外，约以选限，固有条格。迩来或自朝行，或从宾职，愿为州县，自就便宜。当求事之时，冀得而不论卑位；及既替之後，叙资而却理前官。须立规程以绝侥幸。（《册府》六百三十四）
    ○父在母封议中太子敕
    应内外臣寮，如父准恩敕合承子荫加恩者，父未曾有官，即量其致仕官，见任亦自该恩赦，又难用子荫，如己去任，愿授致仕官者，亦可施行，即不得就加恩命。其父在母承子荫叙封、追封，合加太字与不合加，虽有艾颖、尹倔近例，恐是一时特恩，别无敕例，宜令尚书省集议奏闻，永为常式。（《五代会要》十四）
    ○俸户不得当直敕
    诸道州府令录、判官、主簿，宜令等第支与俸户，逐户每月纳钱五百，与除二税外，免放诸杂差遣，不得更种职田。所定俸户，於中等无色役人户内置，不得差令当直及赴衙参。如有阙额及不逮，明申州府差填，不得衷私替换。若是令录、判司、主簿，除本分人数外，剩占俸户及令当直手力，更纳料钱，并许百姓陈告。其陈告人与免户下诸杂差徭，所犯人追毁告身，更加力役。如令佐、录事、参军内有员阙，州府差摄，亦依例支与俸钱。差摄曹官不得一例供破。定例如後：三千户己上县，令逐月一十二千，主簿六千；二千户己上至三千户己下县，令九千，主簿五千；一千户己下县，令六千，主簿四千。录事、参军、判司，依本部内户口最多县分例支破。其录事、参军依县令例，判司依主簿例。（《五代会要》二十八）
    ○批答窦文靖奏朝官便衣徒步敕
    宜令御史台常加察访，具以名闻，当行谴逐，隐而不言，与之同罪。（《五代会要》十七）
    ○诸州公事先申廉使敕
    诸防御团练州申奏公事，除朝廷以军期应副，则不及闻於廉使。如寻常公事，不得自专，须先申本管斟酌以闻。今後州府不得违越。（《五代会要》二十四）
    ○伪命文书追毁换给敕
    应是伪命文书，不在施行之限者。今有缘晋朝受官，契丹年给解由历子，若执格敕，又虑有废身名。凡州县幕府曾受契丹伪命者，追毁文书，取唐、晋朝出身文书参选，本选外仍殿五选，降三资注拟。凡唐、晋朝诸科及第人，於契丹年号内出给文书，许追毁换给，仍自新给年月日理选。（《五代会要》十七）
    ○诸道团集差散从官敕
    诸道州府宜差散从官，大府五百人，下州二百人，宜量户口多少，差团集本处管系立节级，点检教习，警备州城。（《五代会要》二十四）
    ●卷十一
    ☆周太祖
    事迹详《全唐文》一百二十二。
    ○授王溥中书侍郎平章事制
    鸿遇顺风，比事者美贤良之任；鹏征积水，寓言者伸远大之图。位非才而不居，才非位而不展，两端相叩，庶绩方凝。爰升佐命之臣，以授调元之职。端明殿学士通议大夫尚书户部侍郎上柱国太原县开国男食邑三百户赐紫金鱼袋王溥，智出於众，行高於文，茂学懿久而策名，长才广度以成器。始归霸府，尝效折冲；洎翊造邦，寻参宥密。擒禁林之词翰，伸秘殿之论思，履顺持谦，奉公处正。紫宸三接，在注意以方深；黄阁九迁，谅登庸而允协。俾宣相业，共赞皇猷。食邑赠封，功臣改号，仍进阶资之贵，俱为辅弼之光。尔其师克俭於焚机，继在公於补衮，诡辞而出，奉义而行，将联赓载之歌，长保虔恭之位。佩服兹训，式昭德音。可金紫光禄大夫中书侍郎平章事。（《册府》七十四）
    ○牛皮人犯重处敕
    诸道州府牛皮，今後犯一张，本犯人徒三年，刺配重处色役，本管节级所由杖九十。两张以上，本人处死，本管节级所由徒二年半，刺配重处色役。告事人赏钱五十千。其人户有牛死者，其本户报告本地方所由节级、邻保人，仰当日内同检验过，令本主画时剥皮，及申报本主官司史，限十日内须送纳毕。其筋骨不得隐落。（《五代会要》二十五）
    ○定铜法敕
    铜法，今後官中更不禁断，一任兴贩。所有一色，即不得泻破为铜器卖买。如有犯者，有人纠告捉获，所犯人不计多少斤两，并处死。其地分所由节级，决脊杖十七放，邻保人决臀杖十七放，其告事者给与赏钱一百贯文。（《册府》五百一）
    ○高绍基请捕录李怀义答敕
    李怀义、怀贞、景韬等并放，宜令向训并诸房骨肉奴仆，津置起离，量差兵士防援，并於汝州安置。
    ○磨勘州县前资官敕
    朕祗荷上玄，恭临大宝，虑一夫之不获，期四海之所归。近知铨选人多，州县阙少。或经年而空淹桂玉，未授一官；或欲归而暗想乡闾，又遥千里。以斯去任，虚历岁时。其间或妄乞官者，多是逾违，自称淹滞，或未合格者，不遵条制，显紊公方，宜行厘革之条，以绝侥求之路。宜令自今月十一日已前，州县前资官及诸色选人等，曾经中书陈状者，并送吏部南曹磨勘。如今年冬合格无殿犯违碍者，即送中书除官，未合格并诸色违碍格敕，及曾殿黜得洗雪者，并仰各守格敕，叙理赴集。其汉朝州县，为徵科不了，及擅用破逃户停官人数，并令赴吏部南曹投状磨勘，实是无过停替者，本朝解由公凭及牒三司灼然，过准格成一考前停官者，可送名中书除官。一考後、两考前停官者，减一选，两考已上者，上理本官选数，并取解赴集。起今後，应有前资州县官并诸色选人等，及曾经黜该恩得雪者，并仰各守敕格赴选，不得妄有乞官。如敢故违，宜殿两选，将来降一资注拟。如或本司不依格敕，妄有滞留，罪在所司，当行宪典。一则俾守规程之道，一则稍除躁竞之门，免恣滥逾，贵遵条制。如是特恩，不拘此例。（《册府》六百三十四）
    ○四庙行事官除官敕
    追尊四庙诸司寺监合差行事官，宜令差补汉末七州信替州县官充。候行事了，各与除官。如行事官人数未足，以前资州县官己合格并过选者充，仍历勘官牒，委无违碍，方得差补。（同上）
    ○追毁出身敕
</div>
    <div class="pagination">
<a href="唐文续拾_page31.html">上一页</a><span>...</span><a href="唐文续拾_page27.html">27</a><a href="唐文续拾_page28.html">28</a><a href="唐文续拾_page29.html">29</a><a href="唐文续拾_page30.html">30</a><a href="唐文续拾_page31.html">31</a><span class="current-page">32</span><a href="唐文续拾_page33.html">33</a><a href="唐文续拾_page34.html">34</a><a href="唐文续拾_page35.html">35</a><a href="唐文续拾_page36.html">36</a><a href="唐文续拾_page37.html">37</a><span>...</span><a href="唐文续拾_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
