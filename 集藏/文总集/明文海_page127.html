<!DOCTYPE html>
<html>
<head>
    <meta charset="UTF-8">
    <title>明文海 - 第 127 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文海 - 第 127 页/共 134 页</h1>
    <div class="content">　　明文海巻四百五十四
　　钦定四库全书
　　明文海巻四百五十五　　　余姚黄宗羲编墓文二十七
　　能臣
　　杨北山墓铭
　　公之继室武功康太史徳涵之姊也故公之葬也其兄子太学生玠谒太史请铭太史谓知公之深者莫如予宜予铭夫予乌能为公铭哉然予知公实深不可以无言也昔治巳酉春公及予俱为学官弟子督学潘先生合一州八县士试于干州无虑数百人乃独竒公谓公逺到之器云而予交公盖自此始然是时咸宁马公顺长安童秉防俱名动闗中其年秋秉防发解而予三人者亦遂同举其后同逰太学道谊劘切交爱甚至予三人同举丙辰进士秉防后举壬戌又先逝至是公顺亦不幸卒矣乃独予在故太史铭委焉按叅政孟公徳厚所述世行公姓杨讳武字崇文岐山人也岐山在北公爱之故自谓北山先世盖农震之后唐末避兵岐下遂家焉曽祖文秀精星厯术胜国末识东南天子气仗剑归我髙祖以功授百戸后辞归终于家祖贵博学能文章乃不第嵗贡太学终太学生父礼隐者配孺人厐氏生子全企继孺人翁氏生公公且免身母梦月堕其懐故公之生也神骨特异不幸父母早逝鞠于伯兄全而后恃以底成立者伯兄力也公举进士之明年丁巳出知淄川县是时县治久废公下车锄恶弭盗修缮城池疏理寃滞劝课耕织积敖仓之粟振帷簿之风拓庙学之规崇乡贤之祀兴诗书之教赈贫乏之士盖乏科者且百年乃相继举者数人彬彬与名邑敌矣公善用智以此听讼辄得其情盖有盗市人稷米者求之不得公摄其邻居者数十人跪之于庭而漫理他事不问巳忽厉声曰吾得盗米者矣其一人色动良久复厉声言之其人愈益色动公指之曰第几行第几人是盗米者其人遂服又盗田园瓠者是夜大风雨根蔓俱尽公疑其讐家也乃令印取夜盗者足迹布灰于庭摄村中之丁壮者令履其上而曰合其迹者即盗也其最后一人辗转有难色且气促甚公执而讯之果讐家而盗者也瓠宛然在焉又一路行者于路傍枕石睡熟囊中千钱乃人盗去公令舁其石于庭鞭之数十而许人纵观不与禁乃潜使人于门外候之有窥觇不入者即擒之果得一人盗钱者也闻鞭石事甚竒不能不来入则又不敢求其钱费十文尔余以还枕石者此数事予皆闻诸淄川细民盖典史陈璝者黄岩老吏也尝侮慢公公怒鞭之于庭璝急诬奏公于是淄川民十辈走阙下为公讼寃尝见予予故闻诸善政云公尝出视淄河谓可溉田指示疏凿处皆值故渠嵗旱蝗飞蔽天公忧甚斋沐祭蝗蝗息徒行祷雨甚苦天降时雨竟以有年于是抚巡都御史御史前后荐而辛酉春考绩于吏部其年冬起为浙江道监察御史乙丑清理河南军务及查盘军器前后凡三年尺籍器物罔不精审而风裁凛然藩臬郡县逺迩慑伏正徳丁夘代归刷巻京畿道明年戊辰出按顺天诸郡县徃时巳称为难而是时刘瑾用事事多牵制不可行公荡然无所回避虽不及于祸然犹罚米百余石至于救任邱边氏中伤之祸辨宻云李顺杀人之诬即刘瑾亦称其为真御史也己巳擢大理寺左寺丞受勑勘视大同边务若屯田不均军役耗损诸弊政厘正裁革弹劾不少避边人诵焉明年庚年超拜都察院左佥都御史巡抚宣府地方盖所谓北门鎻钥者公毅然当之而时论亦以为非公不可冀将大有为矣未几瑾败言者不问才能堪否輙以乡人为辞公由是罢归里舍乃于城外置墅构寳穑之堂以农为务艺植花竹必成行列一器一物罔不精好性不喜酒而风致甚髙徃年戊寅尝与徳涵太史过予同逰南山紫阁诸峯信宿然后别去嘉靖甲申予徃夀徳涵寻又归女得再会公而己丑冬会葬康生子寛幸复会然是时公巳被疾数年矣风致顿殊执予手不胜眷恋予亦戚戚不忍别呜呼孰意其竟不起盖壬辰十一月二十一日云距生天顺甲申四月十四日夀六十九嵗以卒之明年癸巳月日葬某地先茔公为御史考绩得勑赠其父母而元配郭孺人继葛孺人得赠封焉后继王氏及太史之姊俱先卒而与葛孺人俱无子独郭孺人生一子一女子琢甚慧不幸十七嵗死女适凤翔府学生李韦亦先卒矣今幸有子琰为侧室李氏出者巳胜冠足以慰公公妙举子业而古文歌诗亦不作世人言语盖数卷载之家乗云予徃防太学时与公共忧患通有无即同气之亲或弗如也比归里舍顾会晤希阔甚不能无感及公卒又未能走哭尽哀俯仰今昔情何如耶情何如耶幸未死犹得以铭公之墓乃抆泪为之铭曰北山之英钟其灵海月之精感而生智圆而神胡莅弗能中道而倾匪予智之弗经既归既耕既乐且盈厌世而征苍虬是乗海月荧荧北山青青亿万斯年神游乎太清














　　明文海巻四百五十五
　　钦定四库全书
　　明文海巻四百五十六　　　余姚黄宗羲编墓文二十八
　　义士
　　杜府君墓铭【宋濓】
　　金陵有孝义之士曰杜君讳元字一元其先居吉之吉水与会稽正献公衍同宗至君始游江东乐金陵土俗遂居之为金陵人君苦学有才气能为诗元重纪至元中张文穆公起岩为河南行台中丞见君诗愿掾君君不可欲以茂材异等荐又不从年若干卒以布衣终君少时父患噩疾夜数惊君冠带伏父榻旁父惊起輙抱持曰儿在斯父疾数月君目不敢瞑至愈乃巳母没服丧合于古礼声问日起贵人贤士多乐与君防君未尝以事干之及有罢黜失志者则为之力不怠行台都事杨恵被劾去人莫造其门君独持酒与饮而送之赵中为御史掾坐法罢君徒步与俱行百余里僦居之儒学教授张铉以事黜君出金帛资其行其子四嵗失母君命妇鞠之不异巳子兵部主事常允恭家人夜失火允恭方醉卧众怖慑散走无赖子利其赀将刼之君率少年数十辈为出其箧笥寳货于外允恭泣谢曰微君吾其死乎隣人陈鼎举室死于兵二儿匿舍侧怨家复害其小者君曰脱并杀大儿则陈氏絶矣卒为抱匿他所以免吉之运部吏输粮金陵不足者三千斛吏受笞搒号泣莫为计君悯之为贷于大贾以偿之吏徳君以物来谢君却之蒋山僧为御史所诬夜窜君室求救君藏之故人家僧获全宋杨忠襄父邦乂庙在城南君以公吉人嵗时率吉人防寓者具牲酒祭之君之为义多类此君尝攻毉尤良于治证疾病造君者不问有无必与药药必择精善者服之必瘳金陵大疫君和药走给之不得食者以薪米餽之赖君以生者甚众由是人多称君美及兵乱士卒相戒不忍犯君卒于至正丙申七月九日以丁酉三月十日权厝金陵清凉山右国朝洪武壬子十二月九日复改葬南门外之钟家山夫人刘氏祔焉君曽祖若海祖懋父文华母周氏君二男子曰珙曰环珙早卒环承事郎晋相府録事贤而能文得晋人笔意二女适萧伯髙邓世良孙男二某某环与余交颇久以铭为请余惑乎世之交友者利之所在则趋有小害则避去不肯留目一顾或道上相值辄引箑掩面阳为不识倘以事过其门策马疾驰惟恐为所见况望其拯恤乎若君者可谓无让于古之君子者矣乌可不铭之以为世劝乎君所为诗凡若干巻藏于家铭曰杜裔孔钜支着吉水其在金陵则自君始君才既多胡不禄仕非不乐仕义不屈巳养气为文五色有炜孰非公卿接迹交轨彼徼其权权销志阻吾守吾义夷险一揆章服之加鞶帯之禠所交者心加禠何与拯难济危存孤起死匪名之求惟义所止兵戈如林白骨千里君若不知左孙右子斯起人为天锡嘉祉天曷私君惟善之致贵有不闻贱有足恃刻文昭美以谂多士
　　萧师文墓铭【解缙】
　　宋丞相信国文公兵败于吉之空坑也有石大如数间屋忽然自山顶震落当路径元兵望而大惊稍却丞相由是得脱去邹辈以余兵拒战死伤涂地父子兄弟相朂冒白刃以为荣吉水倚富萧文琬父子督馈饷亦在是役幸而不死退而笔记是事甚详予获见之可羡哉吾乡之多忠义也而今宋史乃无之丞相传云空坑之战得赵孟濚绐元兵以免而已盖宋史作于元盛时故于丞相事特诬漏至于丞相求为黄冠等语欺罔尤甚顾岂足为丞相轻重然恐相袭讹谬不可不辨也文琬南唐御师大夫俨之后倚富之墟俨之墓在焉文琬上距俨十世家世节义流风故存文信公尝大书余庆堂以朂之文琬生献可献可生季章季章生徳祥字元佐皆忠厚人也元佐生天祐字师文元季倾赀奋义保障其乡乡导官军举宗血战贼每望其风而靡元叅知政事全公子仁承制授主簿不拜时里有剧贼拥众万师文宗族梗其喉牙贼不胜愤图掘其先墓以逞师文与之苦战贼势益炽师文度不免即自取墓中遗骸身负之出走藏匿还与官军合势大破之其忠义节孝类如此诚有光于文琬常恨不得主帅如文信公者与之一死光明俊伟可书也不然师文岂在邹辈下哉惜哉守吉安者财一梁克中尚完城数年师文等不为无力也及天兵南来师文不忍贾勇谢散其徒遣弟师贤率壮从宁河王邓禹破熊天瑞于贑亦奉身归第口不言功予因萧氏重有感于吉士多忠义又重有感于宋史之谬也考之元史又独着全子仁传而梁克中无之岂知子仁极不足道骄滛不法无智畧其死为人所逼非得巳者谬言美名不如梁克中殆不如萧氏兄弟也而隠显若此可胜叹哉师文容貌儒者直谅敦实家富千金一门三世同产百余口饮食衣服一出公帑庭无间言抚兄弟之孤逾于巳出未尝一饭无賔客每食前方丈考钟鼓大饮髙会连日夜人不以为侈逺宗贫乡人赒防之备至其卒于外而子扶榇以归吊哭之声震天于戯何必附青云之士哉吾知施于后世矣其母彭氏配李氏子士益字时用继室张氏子士季字时选士郁早卒士柔字时徽女适泥田周子鼎孙茂实英声海雩颖干震其生元延祐丁巳八月二十七日没于洪武辛酉二月六日葬里溪陵之原前葬里之下嵩今改卜焉前志有奉议大夫刑部郎中萧公用初作今为表特加详焉则按士柔所为状也士柔好学善为诗少时尝与之登倚富诸山临泷江之上想师文兄弟之髙风英杰豪伟之气尚凌厉于烟云落照之间可激昂而兴慕故为之表而不辞也系之以诗曰溪陵有原青烟盘盘其瘗璠璵采云团团泷江之滨华第嶙峋昔有英杰今其子孙食报乆长怵愓霜露有此兰蕙接其荣光义烈轩天九族蒙恩于戏百世式象其贤
　　彭氏义阡表【王直】
　　彭氏义阡者葬彭氏之死于义者也当元之季豪杰并起椎埋剽窃之徒亦相扇为乱龙泉罗邦其一也彭氏居邑之雩溪世为士族于是有文逺者英伟有才畧卓然为一乡之望嵗辛夘贼势浸盛官军不能制乃散财发粟集义兵以保乡里贼颇畏之壬辰江西行省叅政全普庵萨里开分省于贑命张万戸守龙泉许辟署从事张辟文逺为防民巡检叅其军领民兵守北门贼引众及城下张与文逺屡出战不胜因闭城坚守以待救癸巳春城中食尽且无援张夜率众弃城去文逺殿舟至螺滩贼追及合战众饥困不能支势且北文逺使从弟大逺驰骑请兵于吉以图兴复率敢死士大呼奋矟入贼中欲刺邦不得杀数人贼亦攅槊向之文逺创重遂被擒大逺走吉吉安总管为移檄泰和同知杨某使以兵复龙泉兵至境大逺为前锋逾章村河涉南洲河会风雨大作河水暴涨兵大半不得渡贼以众蹴之遂擒大逺兄弟同死于贼是年三月十一日也贼既得志愤彭氏倡义图巳其兄弟子侄有先在军中或窜伏田里者皆捕而杀之自文逺而下凡十九人又妇女二人我太祖髙皇帝既受天命削除僣乱以兴太平彭氏族属之存者休养生息今七八十年日以繁盛盖诗书礼义之泽未艾也然其老长闲居族坐相与谈向时事未尝不慨叹文逺兄弟之英风义烈且深念夫死于其难者之无辜而皆不能归葬或无以嗣其后盖防然伤之嶷文逺之再从曽孙项城令仲恭甫之贤子也闻诸老长而有慨于其心乃即雩溪大塘口之原开兆域营冡圹仿礼各为木主以宣徳三年七月望日招其魂而葬焉又以项城命置近田九畆以供嵗时祭祀曰死者有知庻几能安于此而无所恨矣呜呼丧乱以来奸宄纵恣善柔多陨于非命有能奋力以讨贼而舍生取义如文逺兄弟者诚少矣虽曰有之其宗族兄弟有能兴哀于既久之后而为之归使祭奠有所如嶷者亦少矣然则彭氏其诚能笃于义者哉是皆可表也嶷来京师因其姊壻督府经厯项斐求予言欲为之书使归而刻诸石凡葬者之名讳次第则备载于碑隂
　　江君文博墓志铭【熊遇】
　　国家都燕去蜀最逺吏治不能比中土今县都委积仓人粟人之藏趋文具而巳然勾稽法严司牧者卒欲赒民之艰厄单出里覈之非可朝夕获也聚野粟者大抵富民耳旅师不能与其权无以通材行平兴积施之政即能与其权而亟夺富人其心未厌矣徃时蜀卓孔程郑之徒富拟封君隠民皆取食焉以其擅山泽之利周官薮以富得名盖是也然与今力田服贾者异责彼于此是曷可易云哉嘉靖元年以来蜀凡三歉其始戊子己丑部使者劝发民粟而太平江君文博与其父凡入粟千五百石部使者上其事鬻爵格及等当授指挥使衔文博曰隂徳者非明星也吾与受级岂若行吾志哉吾世为民耳谨谢还受文博起农商非如卓孔程郑有所擅利嘻为文博不难乎其后吏疚于安富丙午民遂困甲寅之歉富者且或不能自活无以受废弃故文博之卒行野有哀者矣文博名溥姓阮氏其始湖广麻城孝感乡人元末避南鎻红巾乱入蜀家太平坝遂为富顺县人髙祖徳七配江氏曽祖文仲从母始江姓祖琦父志銮故儒生也母陈氏少从其父操竒赢徃来蜀楚间比长代父事秋冬暇则泛舟下江陵瞫□映洲渚间科头而起解缆行伸手作势招长年白浪中与相应夜呼嚣惊盗不稍稍怠遂贸布幅揣其长短工苦侦所徃媺恶赴之握筭觚上下循縁计盈缩盖三十年而以赀豪矣以故喜周穷乏建寺饭僧以为佛事如是资其庻弟鹗鸿鹏学辄推分与之抚其遗甥陈良文犹子也异母妹适荣昌人李垣亦多周之财有养子凡数人皆列产焉文博好有所揆作隅牗阿桷丰杀中程蔇茨丹雘莫不克壮以奉其所严眡其燠凉以节宣以无不敬事庻母王有礼其孝友非得于竿牍盖天性也文博晚始举子即能教五嵗则外就师傅择有文誉者厚礼之其后汝峨汝岷相继为庠弟子员越明年峨为廪生遂以明经壬子乡举第三人岷如京师送三十里外命曰吾老期见尔建大业光门望也比归文博曰与我承三年懽宁计不第哉性喜奕岷图娱父则列局争道喧声四闻崇酒称懽养以为乐人曰精用而不竭夀徴也五月朔与客奕棋多称病明日病即卧不起问之曰病得之饮食耳吾且待二子齐鸣爼豆足忧耶五日治命子孙以耕读勤俭召诸亲族别八日诀曰吾明日归矣明日竟卒文博与人无长幼贫富资和以咻煦之不干官府法气刚辞不徇人乡隣有争辄为平解之又缓急相倚故里人防伤非茍然也是宜为之铭
　　铭曰攫之以为丰巳不巳而又丰之耿耿乎其似不防也浚之以为深巳不巳而又深之芒芒然其似梦也身执其劳而息其艰乞之则搆迫之则鬭胡可攘也异人同情盖其常也望室而喙如或息焉灾而充然如或防焉猗嗟江也不易方也是以昌也龙坪蛇蟺封若堂也后千百禩过者轼之而读斯铭终允臧也
　　桐乡少府戴君墓志铭【魏良弼】
　　万厯二年嵗甲戌夏五月戴君二孤将葬厥考于马耳山祖陇之原谒予请铭其墓庻永永有光也予怆然思少府逝去盖嘉靖巳未六月计今十有六年予从叔为君姑夫者舍予去今亦三年余矣少府美风度白晢朱顔衣冠济楚惟是欠师友予谓十室忠信盖公之类云俯而就吏非其所安设使得师友造就其所进立当出侪辈逺甚所得与其仪表里两称矣嘉靖初世宗皇帝御极励精圗治议礼制度凡祖宗有未备及备而未协于义者孜孜求言以规制作之善予时谬充补阙出入禁闼期以将顺匡救尽忠补过报国时有献纳荷蒙采择施行然亦时有犯顔廷诤事预国典者不容不直轻则辱骂呵斥或夺俸重则逮治栲讯甚则廷杖怒始泄寻复追悔竟不黜落亦足徴圣徳之有在也夫以狂直戅愚之性事圣明濬哲之君加以七八年之久昧于进言中间批鳞蹈尾履危冒险苏子所谓魂飞汤火命如鸡者何日忘之也圣主賔天戅臣犹幸茍全故是圣主优容向非海内异姓同志兄弟若南野念庵龙溪克斋诸公等及公与陈公曜罗君显等分班夙夜防持供理药物其登鬼録久矣何能有今不然毙于杖者岂少哉况予么麽屡经下狱杖亦不一次今铭君墓追忆四十年前患难不觉吞声饮泣重有感伤君如有知当知予之懐抱山之髙水之深也自是荐绅多知君君亦知所立予罢官南归君亦与陈君相送至湾予尚病杖疮泣别以为不复再见宁论今日然自是即落落不获如在京朝夕过从也讵意今日复能铭君墓乎少府世居戴坊逺有端绪在宋有为评事者焉官于桐乡闻古朱邑髙风知所树立补任山东掖县捕贼海傍而倭夷突至则领兵设伏出竒大破之斩获甚众蝗为苗君率民祷而捕之嵗获丰稔民皆悦之君可谓获上信下以此从政何崇卑之有人言五十不称夭君年六十有二是夀杖于乡也恩荣一命恵流两邑贵加于人一等矣桐乡移禄以养亲在行年五十之后有终身慕父母之孝复何恨焉予为君铭亦为君歌铭曰锦水戴坊来自剡江中有吉人孝友义方禄为亲移仕以民康遁迹洪都徘徊溧阳桐乡桐乡官不卑慈祥岂弟民依依众皆胥溺君拯之掖县少府行春早盗息民安书上考抑民食蝗心何狡袭撃郡倭震海岛毋以我公归我公归兮民有殍马耳气势低复昻山逥水绕堂若防卜云其吉终允臧会见徳厚流清光







　　明文海巻四百五十六
　　钦定四库全书
　　明文海巻四百五十七
　　墓文二十九
　　义士
　　中顺大夫南京鸿胪寺卿观吾史公名朝宾墓表【王樵】
　　昔椒山杨公下狱时权奸摘其疏末援证二王一语以为离间欲必致之死刑部尚书何鳌侍郎王学益皆奸党也争以承风防为事而其事属山东司其时以员外郎署司事者观吾史公也执不可曰继盛何罪堂官知不可夺乃自为狱案以授之司坐以诈传亲王令防法当弃市公乃书奏尾云杨继盛语虽误引心实无他惟望陛下悯其狂愚宥从逺遣以全好生之徳疏上谪泰州判官及权臣事败公始叙复擢南京大理寺丞鸿胪寺卿将大用而公己告终大宗伯袁安节公尝铭其墓越若干年其子继芳复求予言以表其墓道予与公不惟同年相知其尊君商崖先生实尝司训金坛予得识公于学舍先生尝有夣云公宴观吾公与予兄弟列坐意盖期予之兄而不谓丁未第进士予从公后果符先生之言也噫予与公契分不薄矣其忍无言公讳朝宾字应之观吾其别号也自防凝重商崖先生厌近时业举者学无本原不令外从师公与从弟朝宜朝富日相讲习公以深沉之思尤自谓独以鲁得之督学朴谿潘公试公第一是年中乡试第二年才弱冠耳自后四蹶春官自信益坚嘉靖丁未举进士为本房第一廷试二甲第四授刑部主事坐狱事外谪时贻椒山书云宾争此狱己办一死所以不死者冀得出公于死耳公幸自爱椒山即书其后以答曰公心良苦吾与公诀矣天下事尚可为努力勿怠此观吾公行履之概也吾于是而有感焉嘉靖初年皇威伸于上言路开于下一时上意所向初若难回及情见得罪诛罚立加最宠莫如张永嘉亦逐者屡矣惟中年慕长生事祠祷而严嵩以佞巧承顺得柄至十余年攻之者众矣惟椒山杨公列其十大罪中外竦动虽嵩亦自知无辞于诛以及于败上英武卒诛之杨公之言盖未尝不行也人之知史公者或浅矣吾见其于天伦厚于内行谨平居呐呐若不能出辞而不可夺之节遇事乃见即其从容数言虽无救于杨公而杨公之防非其罪昭昭明甚谓其于正义有助乎非耶吾见世之谈者动曰名节曰气节夫节者视夫义之所在而巳气无所用名何有焉今之所谓节者气耶名耶他有所为耶
　　征仕郎中书舍人余山秦君墓志铭【吴中行】
　　士固有闇然修巳灂乎不淄自足表见于世而遘防逢适偶有竒节伟事赴人之困厄急于己而赖以存亡生死为世所谈説顾以一节一事名焉即当时颂功没世颂声而或掩其生平嗟乎此人之侈言者乃士之所耻居者也故予铭亡友秦君之墓而志感慨云秦君者所谓敦伦扶义操行博物自足表见于世者哉君讳柱字汝立为太守次山公之季子为太守凤山先生之最防孙故自命曰余山夙禀甚慧嗜学问虽生于殷盛乎絶无纨绮习十七以明经补邑诸生文日有声而体善病不能就有司校艺赀而升上舍为南太学生游京东而坐倾六舘谈稷下而立废千人盖不啻郭泰田邑之名矣金吾帅太傅朱公与君为中表亲未识面而心慕其权力能推择士素知君工文词精于楷防诏选中书业以君名上忽驰檄召拜官而君犹未知也中书称内史颇华重即厚赂奥援不易得而君徒以太傅公推择得之初未尝有所干请人艳羡以为遇合而君实不愿也君虽列侍从而耻以他途小就更耻随诸曹偶为嗫嚅伛偻状故公卿之贤者折节焉而贵游班行中多侧目矣元辅新郑公与君有先世谊而又重君材能接遇甚隆既公为次相中阉所倾挤单车就道逻卒缇骑四出籍送者姓名昔称门墙士者一时避匿去而君独送之至百里谓踪迹者曰语而主吾中书秦某也吾何忍而乃为翟公客乎次相中阉相结纳势焰甚张至矫防夺情之议起予与赵常熟上疏贾祸度不免于死则以身后事属君及受杖阙下即日编戸出都门外予时喘息防矣数愦数苏逻卒缇骑更四出籍相从者姓名昔称肺腑交者一时避匿去而君独僦舍挟毉药起予血肉中而生之谓踪迹者曰语而主吾中书秦某也吾何忍而不为邹正言友乎至是君固不可一朝居矣亡何迁君为鲁府审理本朝故事无中书迁王官者乃今自君始除目下人莫不创见骇闻君则曰业巳触忌扞罔不诏狱我而王官我幸矣即王官犹仕籍耳彼修郄者寜遂释憾乎氷雪在途薪粲为絶又亡何果中以考功法坐罢久之相死阉亦罪废予与赵常熟防恩赐环日夜图所以伸理君者时阻力绌议且格也借令君以官为重则向者以予所属为轻又借令予能伸理君则今者必能荣膴其身予复以忤世归君竟以罢籍终益足明君志而庶可以释予之负乎君豪儁爽达洞彻底里时露锋颖善持论议不漫为然诺其所交游心相知能以身相许不则虽遇显重义不受尔汝也内行更孝友纯备事父母养生送死竭情致礼及事伯仲兄尤怡怡敬爱而门戸徭役以独力支持于其间虽甚劳甚费无问彼我凡受人之托而为谋之必忠必信至恃之为缓急则慷慨捐其身以赴之常曰居恒相徴逐一旦临小利害乃反眼不一引手如韩昌黎所云者非夫也郡人蒋某留绛帖于所未几亡而子防越二十年招其子归之获厚值以济其家浙人童某鬻书顾善诗母死家贫不能君出室中钏易二十金贻之以襄其事邑人某素习君君悯其没而母衰妇嫠子在襁褓岁以粟帛周之子成立乃己闽人林某雅慕君不逺数千里来归君为舘舍衣食之久更赍发资斧乃返里中子某诬其族党陷于法不能自直君则讼言之于官事始白盖其拯危扶困排难解纷无所为而为者类如此君素无他好特好客又好古金石图史及法书名迹购藏百千巻手自朱墨校讐者半至搜猎稗官野史逸壁断防诸种种令侍史缮冩摩削者半笔楮饔飱之费倾其赀不郄而四方贤豪客又未尝不过君君接纳不倦黾勉有无以饷仆马故闻日博声日蔚起而产则坐是以日落至割膏腴废箸未足偿逋责卒之日壁立而橐若洗今其孤鬻图史以营窀穸伤哉贫也亦足以概君之生平矣君为文雅鬯中情欵然自秘恒不以示人书法楷宗欧阳率更草宗孙防礼皆足传世称名家君生于嘉靖丙申六月十六日卒于万厯乙酉九月二十六日得年仅五十昔予丁丑事周旋患难惟君与朱君嘉得两人耳君以失官得名而朱君则无咎故无誉朱君之生先君二岁而君之死后朱君一日予适以是时乘传抵里皆得视其含敛而哭之嗟乎予捐生蹈不测必死不死君与朱君皆仁人履安处常又下寿耳不宜死俱死死生之际天乎其有意耶否也秦之先自淮海先生子湛倅常州因家武进十传而至瑞五赘无锡遂占籍焉又五传而至霖霖生光禄大夫太子太保南京兵部尚书諡端敏讳金金生姚安守讳汴则君之父母曰杨恭人妻曰蒋孺人生二男长延烝邑诸生娶顾氏太学生武阳君女次延赤防未聘五女一适礼科给事中吴君子桂芬邑诸生一适乡进士曹君子道孙太学生一适广西布政司理问成君子衮一字顾君子本曽殇一字礼部主客司主事华君子师曽殇更字光禄寺署丞朱君子肇敞延烝奉蒋孺人之命以某年某月某日君于姚湾之新阡夫君之植于天者长驱髙歩耿介凌厉之气见于眉睫又博洽经史务湛淫之思稍得学问之力故矫矫修其行于生平及其见义必为随遇辄发若饥食渴饮有不自知其然而然者要以内足其志外不矜其能而已世以官为重遂以失官故为君重而一节一事津津乎其言之也浅之乎知君矣知君者莫若予予不铭而谁当铭者铭曰君起予生予铭君死畴测其然靡憾于理义以利伤惟君所鄙名以事成惟君所耻有涯者形不泯者志姚湾之阡曰归于是考徳徴贤千秋有祀
　　万腾霄墓志铭【杨麒】
　　正徳初中官刘瑾用事以峻罚刼羣工而取其贿晨有言赂弗暮入则杀身破家之祸随之中外缙绅之士不附瑾者辄中以危法至有不能保其骸骼于泉下者人人重足莫敢言于是瑾之泉货裒积如丘山而其力几足以揺宗社时吾乡先达今方伯弋阳吴公克明守泉州与其祸当罚米五百石吴公防于官无可输贷于人罔有应者闻万氏腾霄之富而告之万慨然曰吾固知吴公之为人也公遭难吾无爱其贿矣遂倒囊以五百金贷之吴公之难以解越明年卖田宅器服计本出羔羊之息来偿纳其本而返其息固强弗之受也由是万氏之义闻邻邑乡之显者咸降势以与之交益敛约弗敢恣正徳甲戌逆藩宸濠请防衞于朝大学士鵞湖费公知其将借此济不轨之谋以毒乡国而危朝廷也显言于朝而力阻之濠大恨以计去公公去位之三年嗾仇家三姓之盗攻公之家杀其奴仆兄弟破室庐坟墓掠赀畜荡然如洗时公从弟子章被执公伤其早孤无季昆殚力图所以全之之计非重贿不可而公无所措其手腾霄闻之泣曰公胡为至此乎公不顾家以恤我乡人吾安忍惜财以不为公计乎首倡出百金助贷里之好义者慕而应之遂出子章于豺窟之中其行大率类此嗟夫世变汹汹之秋生死休戚惟财乎是系小人习观世变之机而知其势之所重在于此也于是唯货力是矜是尚而尊崇之不知其他屠沽琐琐辈握赢赀以自雄攘臂捧腹傲睨乎阛阓之中而不知名器为何物往往乘人之急难以徼大利务益富而不恤人之困胷中生意蠧蚀于贿者畧尽至有借余力以快平生睚眦之讐茍可以行其胸臆者靡所不至若是者皆腾霄之罪人也君子挟财以为义小人挟财以滋悖若腾霄者不几于君子矣乎腾霄之起家也得之于至艰当其少孤贫落魄而有机知前给舍玉湖王公见而竒之知其不终困也贷重金资之贸易乃劳苦奔走经营运化蚤夜勤惕弗自寜数十年而致大富家成不忍独享其厚则求族戚之弗植者给之量所能而处以商艺故腾霄之族戚鲜失所者夫得之至艰宜执之至怯执之至怯则由前所言者皆不可望之矣而腾霄所为卓然如此不亦异于人哉腾霄讳伯升王父普同父友成母丁氏世上饶县人娶李氏吴氏韩氏生子男二永鉴吴氏出永钊韩氏出女二长李氏出次韩氏出孙男一璋女一终于嘉靖壬午夏五月初八日癸丑距生正统庚午十一月十九日享年七十有三以嘉靖三年甲申五月十四日戊寅上饶乡之滩头陂系之以铭曰丰而资而何施王孙困食我其饭之世路险激我心不移恭以贵贵济其崄岖粤稽古昔亦有为嫓絮贾出荀渔叟逃胥岂曰徼利言有秉彛猗嗟腾霄其举趯而子孙食报弗止厥躯
　　明文海巻四百五十七
　　钦定四库全书
　　明文海巻四百五十八　　　余姚黄宗羲编墓文三十
　　名士
　　林石峯表【张岳】
　　正徳巳卯春三月辛亥武皇将南幸中外詾詾危疑廷臣交章谏上怒责先谏者跪外廷待五日罪止来者勿敢谏丙辰行人司奏继上上愈怒羣捽去下诏狱翌日大理寺阖寺继之又翌日工部属三人又继之上读奏怒如行人司加甚命锁项械手足暴廷中五日复系诏狱待后命是时余备数行人司同年长乐林君质夫为大理评事质夫长余十余岁禀素癯系械出入神气闲静无异骑从出入棘署也越四月壬申杖于狱又越五日丁丑杖阙下质夫两臀无完肉流血渍街砌竟杖息防防弗续舁至同年刑部主事郑君与聚舍遂絶就殓焉余时卧疮不能视质夫之殓而亲见其死状为之伏枕流涕累日是夏六月余谪南京国子监学正便道省视乃擕质夫丧偕行至延平付其子逢春归质夫为人忠孝沉黙心事莹明无一不可质诸鬼神其事亲居家孝友恭俭与人信详明谨细不以一字茍喜怒于人可谓贤者当质夫未死时士大夫知质夫者大率谓其清修雅饬为乡里善人而己非有卓然竒伟可动人耳目者以故秉笔之士亦无从书而传之以至于身名俱没若先生者余知之详矣而能纪其行事仅止于此以此而望信今传后以亢先生于永久亦未知吾言之果能乎否也悲夫先生以嘉靖戊子十二月二十一日终享年五十有五娶王氏早卒继娶吴氏相君子无违徳子男四淡洵液涵女一适林春晖孙男二有极有枢墓在晋江县三十二都石璧山之原北向其以己丑冬十二月二十一日状其行者先生门人张天衢铭曰学以为巳仕不逢时吾铭其丘千载不夷
　　陈存斋墓碣【吴鼎】
　　粤昔盛时名国万家之城必有儒林世家传其经术业成而耆艾其耉徳淳风为世典刑所系岂其防哉仁和陈存斋先生殁四十年矣兹余特为表其墓云先生讳良心字彦仁上世河南杞县人宋有团练使者扈跸寓上虞其后转徙于仁和曽祖振为元平江路学正避鈛鹤臯兵乱买田长兴山中故先生为长兴学弟子祖明古田县学教谕赠文林郎闽县知县考政南康知府赠中议大夫赞治尹妣邹氏赠孺人继妣张氏封太恭人以季弟京兆尹良器贵故先生少业春秋经传下帷讲诵务探其赜隐至不知日之蚤暮其精如此辞藻论议踔厉恒诎其同舍生同舍生皆严惮先生出其下顾谓抡魁发解如举秋毫然典学使者考定率为选首应补弟子正员食廪饩而先生毫不肯就推以与他生者数矣年四十余乃为胡提学荣勒令就廪然以屡举屡不第也盖得游息于艺文诸经外传厯代全史贯诵罕有遗谬诸儒学士稽古质疑于先生先生为言某事出某史某义某疏如是揆诸简册良然由是缙绅名卿大夫咸推先生博雅君子矣治改元先生年六十有一应贡上春官考定天下岁贡生先生为选首明年应顺天府荐为春秋第二人时泉山林谕徳瀚天下士也校其文曰淹贯经史对策尤竒盖晚乃遇知巳云明年分教江西之新城仅三载进丹阳县学教谕先生素矜严若不可向迩至于为诸生授经授艺辄亹亹不倦相得甚驩诸生或礼餽先生先生受之不让而诸生空乏辄复赉予通有无均丰约师生如父子然尝喟然叹曰君子之所以异于凡庸者以其存心也吾顾吾名宜号我曰存斋由是学者咸称存斋先生云竟卒于丹阳官舍时治十二年十一月二日先生年七十二反于故丘在钱塘甘溪之滨丹阳为祠于名宦焉先生年未四十丧其初妻张氏叹曰丈夫大业未就奚复以家室为应荐之岁乃继娶黄氏侧室出子男一曰宾女一孙子三人炳燿焕孙女一先生平生狷介无隐好周宗族陈族大以蕃子弟来游者辄捐赀予之不吝益以书招羣子弟均予之赀曰以是为纸笔费且叹曰世之贵人厌薄亲戚干谒计利析秋毫乃厚藏自封以饰其车骑衣裘也悲夫竟先生卒无余赀财润其子孙至不能庇庐墓而先生有从子之子曰克昌为吏部郎念其先徳为买石属友人吴鼎表之吴子曰余为儿童时郡县择民子弟补学官诸生其父兄多不乐从至以故避去者今则比屋为子营入学龂龂惟恐后时矣人才果盛耶衰耶昔之士非博习亲师业成强立未可以蚤有誉者宦则以名徳自重虽卑官薄禄要亦有所施予不为纷华盛丽可喜之事人亦无徤羡心士之难进也有以夫嗟乎后进束书不观乃诞曰昔之人无才而谈天雕龙少年立取高第稍仕辄攫厚赀营利便田宅扬扬闾里以骄淫相高其子弟争相慕之由是黉序为市门肩相摩以入所期物在其中也呜呼科第日崇人才日下过存斋先生之墓者盍少警于斯文
　　董子壬墓铭【许相卿】
　　于乎此董子壬甫之墓也董故饶于赀子壬生而颖异以志自雄猥视家殖夐然欲自别于富人儿喜振施慕贤达其所游知皆海内知名士大夫子壬足不良于行尝重茧三十舍东见枫山公其敦尚如此茍庸劣虽富贵人奴视之加诟讪焉人咸咎其迂妄子壬弗为变独时时好读书世所传书无不窥尤好先秦古书卑魏晋以下不足学时经义程文行天下子壬居校中一简不蓄也比舍生间示之子壬诵不一再行则大笑弃去曰浅之乎儿侮圣训壮夫羞称焉有司课试得子壬文诵不一再行则大笑弃去曰怪哉将安所寘是子壬用是连试辄绌治中以荐应敷陈王道科伏阙献万言论政治得失天子异之下礼部试防要路人子壬故奴视者阻之罢归子壬自顾生世弗谐愈益放诞为无顾忌大言广际天地幽极鬼神逺遡皇王近逮古今名达罔不评刺人闻而迂之知者悼其幽愤也或发之诗大篇短章多奥雅可诵然家日落其好施日甚钱粟在前来求者色辞为可怜状听持去持去尽则又破产以施若不知有然其子力诤之自若也其父痛惩之自若也既又大苦之子壬终自若以至丧明乃后己尸居鷇食守黒閟光殁齿无怨言苐言我固当尔佛氏所谓业障岂适今日事耶因号听光大师三年而卒卒时年六十子壬讳淞其先汴人始祖武功大夫讳徤南渡居越之新昌三世祖讳潮迁海盐之澉浦八世祖讳镇迁海寜之钱山家焉祖慧父谦母陈氏配祝氏子男三观医学正科升后其弟湄季益女二长妻浙江都指挥杨辂子和防妻同里周玠孙男三女二子壬卒以正徳戊寅十一月二十三日以辛巳正月八日所辑圣学全书真儒荩语紫阳正脉若干巻藏于家予闻子壬客京师倦逰困甚或劝之幸途媒进取者子壬诗谢之曰我有腹中书不办头上帽浮云自去来难应鸿都诏众以为迂于戏其迂也祗迂于时匪迂于道也哉铭曰形易用兮至人事嗟听光兮谩自戏存弗眡兮殁而视天梦梦兮终古閟内斯文兮志子瘗光斤斤兮烛九地趻踔来兮阅尔世
　　陶子沾墓志铭【薛应旂】
　　陶子生三十九年而卒卒十有一年而之先一月其遗孤栋泣请于薛子铭其墓薛子子沾友也感怆然因书以归俾刻诸石呜呼子沾己矣以子沾之事观之古今天下之士一才一节附青云而显当世声施后世者不知凢几其卓荦竒伟命世出伦者顾坎坷终身名湮灭而弗彰也又岂少哉子沾长身玉立气性豁达甫弱冠即欲陵跨扬韩掩迹顔孟尝对镜自言曰以若人而仅为近代人物非夫也邑里侪辈遂目曰陶痴陶痴云乃子沾则实不安于凡品攻苦力学务究所志裋褐衡茅啜粟饮水陶如也久之贯穿经史而百家九流咸泛滥出入及发为文章则又劲切工致无芜辞长语初游郡学有召之者弗徃选入国学祭酒司业亟问之亦弗私谒也既举应天乡试再试礼部不第穷居一室杜门自乐饮酒歌诗形影相答人以事干辄谢餽遗之弗受侪辈乃始曰陶子其果为文章气节之士哉至其妙悟本原上窥圣学则固其所自得而未有知之者呜呼子沾盖天下士也邑里交游尚浅乎知之况寰海士人末识子沾者其又何以称哉嗟哉子沾委骨原野萧然一丘不得与一才一节之士并驰于世谓有幸不幸者非耶虽然其与白发防头纡金横玉而集百诟以死者则亦有间矣子沾姓陶名泽子沾其字也从游者称为朴庵先生世为常州武进名家其先居于横山徙于郡城运河之南再徙城西之宋庄村曽祖某祖朂任寜海州知州父亮嫡母王氏庶母胡氏子沾乃胡出也生于治庚申八月二十六日卒于嘉靖戊戌五月十八日属纩时援笔致书以贻其生平友朋曰不意遂为长别母老子防望一视之余无一言怡然而逝呜呼死生之际整暇若此此不可以观哉所着有近思续録古本孝经解朴庵稿若干巻藏于家娶徐氏子男一即楝聘吴氏女一适谢某君卒之年栋方七岁防且贫弗克襄事今为县学生渐有成立遂卜地于白鹤溪之原以君君其有后矣乎之日为戊申十有一月二十五日铭曰玉毁于璞孰为圭璋金沦于矿孰为干将孰云可遏终不可藏还诸造物返此大荒川流岳峙日朗星光将与地久而天长
　　中山先生墓志铭【许应元】
　　嘉靖戊午三月八日中山先生张伯生卒应元与广平太守翁相长卿走防哭治凡敛事明日浙江右布政使希斋陈公来吊复防哭陈公推俸为具就唁其孤经纪本业之既广平曰呜呼伯生己矣不可使无闻于来世乃状其行而使应元铭之状曰伯生之先本姓冯氏赵之君子舘人宋建炎初武功大夫宝南徙吴兴其子忠翊郎安国仕台州死临海因为临海人曽祖拱杓再徙钱塘仕为丰城主簿生子存璘存璘生子镇仕为福清训导迁高安教谕教谕公娶吴氏实生先生讳乾元字伯生伯生常曰我中山人也学士因称之曰中山先生云始教谕公五岁而孤父之友婿张瑀者抚以为子以是从其姓伯生时时语其友予为张氏立后乃复吾姓竟未复以死伯生负竒诞节好为俶傥非常画防学无所不窥然要以建功立事为用说经亦往往以后世事为解览往籍称引事成败若与其人对语也与人论学疾高华曰卑之吾欲使食其实吾知贾谊陆贽也道榛芜久吾力而辟之家世为举子学顾指为小技而自雄其才欲以所独得者括取禄位曰使我由此负任当世事吾安用此躯为借苐令不施于事犹当以言死不能哫訾嚅唲沉浮取儿女子宠也愤疾邪枉时时好出位言天下大事又喜谈兵岛夷难作当事者与缙绅先生图战守计未尝不在其间所指画有足发愦愦然无能用之者生平舍己所事事赴人之急尝友人三丧损服食行质贷棺敛族姻之贫而死者行之终其身不变少时从先公防闽中以是与希斋公相友厚善及公来为郡守又数年为布政使交礼如一日公不以己贵有所加于伯生伯生亦不以贫贱故非礼有谒于公士以此两贤之初先公既殁无长业伯生徒歩入台南山中收集逋负买田百亩有两异母弟皆授以事无何仲丧其赀病死田庐无几矣伯生固大度士不能别治生窭甚太息曰嘻士贫而饿死职也寜当使老稚转委沟壑乎于是从友生先贵者相周旋有规无从主人周之则曰吾所得受也且以免诸人死呜呼斯亦曩时高阳狂生街亭卒之俦非耶士固有侈自奉而同产一不得入其门夫以伯生之贫而恤其亡弟生姊收其孤嫠四三人三十年不倦如何哉如何哉为文敏疾多竒所着无事公传毛頴问荅等篇数千言古诗文数百篇瓌怪宏放类其为人然终困一第丁巳秋始贡于有司而病不可作矣生于治戊午五月二十五日得年六十有一妻陈氏生子男三靖翌端广平之辞云尔初应元与伯生长卿及仲凯舜佐邵楩良用讲业吴山之阳五人者志相得也伯生常以为茍皆得効用愿有以淬厉着白于世不望相推毂取高位方是时伯生气锐甚遇流俗人不能忍视中有所触常终夕咄咄不寐起燃两炬光向晨发三十余尽白矣其后予为泰州伯生寓书于予高自闵悼辞防横决且曰兄弟三人有田五十亩均之则三人饥捐之则二人饱一人饥不如捐之于是并宅一区尽以与两弟独跳身出夫妇僦斗室以居予为戯语寄之曰世事何烦雪满颠怜君三十气无前肘边金印何时挂郭外今无负郭田盖伯生常自许有纵横才用且曰吾虽儒衣冠乎然吾节侠也其后仲子贡未上春官卒翁子邵子同举进士为郎出典郡方州之簉二子果皆有闻可传后如伯生指独余最不肖滥于末行而伯生终穷以死悲夫铭曰使骥捕鼠笑于狌狸干将以缀履曽不若彼纎锥壮夫有懐旷世与期营彼秉庾为孺子嗤为璧毁喜兮与珉完鄙兮等敛于斯气独上指兮















　　明文海巻四百五十八
　　钦定四库全书
　　明文海巻四百五十九　　　余姚黄宗羲编墓文三十一
　　名士
　　郭半山墓铭【王维桢】
　　吾外舅安阳县丞半山郭公以今年六月五日卒于家其子曰岱者走价京师以书泣告曰嗟吾父竟坐前疾不起矣且卒张目呼岱曰若铭我则累壻王太史连呼曰致意致意岱泣应乃瞑予手书惊迷战栗书失堕地拾复读则大哭己为位再三哭曰乡桢之北也即其帷与公别公疾且称已何谓其至是也痛哉痛哉公兄弟二人称凤谷公者兄弟也治中督学邃庵杨公试华州士公及兄咸跻高等邃庵公极叹之称曰今二俊乃何逊东氏子东氏者指副使葵轩翁之子今显者四公时为士有闻望也然郭氏母实葵轩同母弟葵轩之子若车驾公都运公御史公刑部公斯四公者皆呼郭氏为兄弟校业相上下然四公早达二俊乃愈益发愤増修有试辄冠其曹至大比则数困弗利凤谷竟用贡为滑县丞公丞安阳当其时与谷氏齐称俊者又有管白泉氏后亦以阨塞为泸州学官里人语曰无为岳岳盍观管郭言负才气不大售也初公之贡于太学也诸海内才蕴之士无虑数百公与游皆辄敬服之久之司成赵公闻遣子来从曰郭生关中才也从之当益其雄在安阳六年丞压于令不专制大施所司皆米盐细务一至辄了乃日为啸咏有所抑郁不平尽泄之诗又为教民谣数十章咸铲文从质令易晓安阳人崔后渠先生者以文章议论高一代鲜许可见公制每赏之公既高自负恃而守彰郡者又乡里后生故常尊礼公今为下吏势絶公以旧遇之少谨畏容竟以是中伤之遂致仕归归之十年为嘉靖丁未卒公讳从礼字以行本蒲城人曽祖瑄以栖霞丞归过华州乐其胜着土遂为华州人瑄子玺玺二子长曰经闻喜主簿次曰弦驿丞驿丞二子长从义号凤谷为滑县丞者也次则公滑县二子山为宝庆通判岳为太学生公一子即岱书顔体有名籍礼部儒士而又有岫者为江都主簿于公为从子郭氏盖世有衣冠云公三女桢娶者季长嫁生员魏自修魏父知县次嫁生员东夏夏祖吏部考功郎中皆硕人朱氏出朱氏为岱娶知县李公杰女杰女贤岱有三子祐之祜之一尚在抱郭氏虽世禄禄入随费亡为子孙立业故官罢辄窘自公谢归而管白泉氏者亦从泸还二人者倡里中长老约为酒防旬六七举不举日公宴于家岱及孙为劝觞间逆诸女为具食用客礼接之因遂竭资然公竟不以贫故戚懐防防如也恢恢如也人与居多亲爱之亦每急人之难不言人之过其甥故代州太守杨南涯氏取温厚坦旷四字状公徳信哉疾比卒里中吊问者履接于戸公生成化九年五月六日距卒年七十有五即用卒年十月某日塟竁在滑县公右桢既奉遗令次其生事始终遂铭曰矫矫郭公兮噫位卑才崇兮噫杰者固穷兮噫此屋藋蓬兮彼楝隆隆兮噫
　　张唯忠墓铭【顾璘】
　　张君唯忠讳翌本姑蘓长洲人也洪武初易置海内编戸徙其先世于上元遂为京师人君以上四世皆善人不显父讳晟倜傥有风谊尝愤愤思大其家谓儒者取青紫在诗书非真天人也吾老矣责在儿辈乃大购古书藏于家君性沈逺知父志力修学业能读厯代史记及国朝典故居常非定省及父召不逾戸限或出过里人不识为张氏子也家本在市凡俚语玩剧一切不通晓每对客自寻奥义谩不知客语云何唯唯而巳人多以为痴常从司勲陈宗之受尚书治甲子以应天儒学弟子员中乡试再上礼部不遇其勤学在舘如家在舟如舘不夺于可欲及家家人问京国事与所过城邑皆不知也试事大理日取狱案勘详轻重曰用世贵知律否则腐学究耳其学虽天文地理星卜草木之书无不渉猎非以干禄为也今年夏梦神语曰金公请作调觉而愀然曰金秋气也调与吊同音秋人将吊我也一日往别墅有自城中来者曰某坊火君曰吾里也恐燬吾万卷急驰马归马羸多顿遂得疾竟以九月六日卒生才二十七年而已尝补蘓伯修名臣事畧缺遗纂定元名臣言行録四巻又采宋史临奠大臣之礼为一编曰临奠録示大臣宜厚也夫六籍道衰学者率汩意于利禄自子夏高弟且曰出见纷华盛丽而喜况下者乎唯忠五岁露芒颖太常陈公师召呼为徳羙而不名七岁属对过人十三知读书二十二举乡进士世所尝言聪明者易流而君恂恂谨愿如此岂所谓笃信好学者非耶惜乎未见其止也母周氏前母罗氏配郑氏与君居年久耳熟文义至能属辞男曰鹤龄女曰淑贤皆防君疾革遗言属执友陈鲁南为状十月某日将君于建业乡张家山之原其弟翶持状来请铭铭曰顔氏好学以夭终也噫兹有同志夭复同也噫岂曰斯道不可宗也噫天乎天乎莫得而穷也噫
　　余山人墓志【董份】
　　史董氏曰才难之称自昔以来久矣予睹传记诡时自放之士肆志佚行大雅所不述而纪册载之达者诵焉盖其才亦有竒也予独伤世慕荣显而忽简傲喜常蹈而恶殊轨故龌龊者进跅者退彼俶傥负俗者生不得籍死不得诔而丰爵厚植之家力能附名公先生振扬其先以施于后而名公先生亦往往假借于文辞傅益其事以为重故富贵之家仁义存而贫贱之士名行晦予窃叹之乃予于余山人有足悲者即使山人与世之勲徳驯行之士自较其长短予知其不同日而语矣比之庸庸浮沉里巷借着亲负纎鄙而有所托以施后者此其人何如哉予故稍撰叙其事毋令其防晦没而不着焉山人字济之始自称月山后乃称华阳山人然月山之称行于世吴越间自士人以至甿皆知有余月山氏者其先余姚人后徙海盐至山人徙浔溪浔溪为乌程大里多士人雍容好辞赋山人喜游之赁舍其南里居焉性敏辨善记问少尝从所亲间诣郡吏乞部使者所下状郡吏重有难色约以重赂吏乃持牒手示之山人方一举目因蹑所亲曰第出出而覆其辞所亲复以核吏不遗一事乃皆大惊人或口举其歌诗至数十山人覆之不遗有难以多者至十数人皆举数十山人益覆不遗当其举时旁顾谐笑杂以酧答若不经意者人以是称服居常能日诵数千言然山人亦自恃其博其于书不暇深也读书不肯为举子业专为歌诗皆取立就常从人呼韵韵毕句成能辄至数十篇皆亮节逸响慷慨超絶见者称善而山人酣頽呌讙亦若不经意者人以是愈称服然山人亦自恃其捷其于诗不暇深也好大言盛自诩奬徧易其坐中人坐中知其多端有口辄交务相折而山人诙谐百出莫能穷者坐中皆靡其遇富贵人愈益甚富贵人闻其才有欲振其贫者见之皆否终其身竟困然其所屈服如茅勲部蔡归徳则又从少年识之倾身抑下此又异也家贫嗜酒喜六博常治小舟系所居畔每所游吴越间好事者赠之满舟即还多畜酒馔遇过从者醉饱歌呼夸羡所有数见击鲜不自知贫也或时召博家一掷而尽则又泛空舟出游而返返复如初人或规之以子之材稍自损抑何落魄至是且不及此事稍以赠遗渐敛赢省一买田舍为后日计乎山人乃叹曰吾非不知顾不能邑邑从人间选耎求活吾愿适意以乐吾贫耳取死之日千金与虚箧等也吾又何后日之计乃益纵酒博然山人其后亦赖勲部诸子居田数亩屋数椽吴江某地之上遂卒于此勲部厚赙之移书告归徳及予经营其后事防勲部谪广平郡而予北上夜遇于清河属予志余山人既而广平转南驾部予乃寄钱为山人买墓地寄志以告山人嗟乎如山人之才予志之使人知贫贱而有竒者不至晦没又惜山人不重慎其材而放达以死也山人死某年某月日年若干父某母某氏继妻某氏子某女嫁纪某某年月日某地








</div>
    <div class="pagination">
<a href="明文海_page126.html">上一页</a><span>...</span><a href="明文海_page122.html">122</a><a href="明文海_page123.html">123</a><a href="明文海_page124.html">124</a><a href="明文海_page125.html">125</a><a href="明文海_page126.html">126</a><span class="current-page">127</span><a href="明文海_page128.html">128</a><a href="明文海_page129.html">129</a><a href="明文海_page130.html">130</a><a href="明文海_page131.html">131</a><a href="明文海_page132.html">132</a><span>...</span><a href="明文海_page128.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
