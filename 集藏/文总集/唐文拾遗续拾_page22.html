<!DOCTYPE html>
<html>
 <head>
  <meta charset="utf-8"/>
  <title>
   唐文拾遗续拾 - 第 22 页/共 96 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   唐文拾遗续拾 - 第 22 页/共 96 页
  </h1>
  <div class="content">
   天不藏宝，必降贤良。公贞有度，雅淑无量。将永保於闺禄，何忽变为代伤。呜呼！郊原寂寂，松柏苍苍。嗟白日之昼短，痛泉台之夜长。（石刻）
    ☆崔善为
    善为，武德中尚书左丞。（《唐书》有传）
    ○纠谧丁忧起复奏
    欲求忠臣，必于孝子。比为时多金革，颇遵墨缞之义，
    丁忧之土，例从起复，无识之辈，不复戚容。如不纠劾，恐伤风俗。（《唐会要》三十八）
    ☆薛收
    《全唐文》一百三十三有传。
    ○骠骑将军王怀文碑铭（并序）
    盖闻惟生为贵，轻之者类於鸿毛；非义不居，取之者同於熊掌。当仁处命，不其难乎？故俶傥不羁之才，英奇杰立之士，遑遑重志业，落落建功名，心贯金石之中，气逸烟霞之上。虽则山沦海覆，雾卷尘飞，偿节捐躯，蹈之由己，斯为美矣，岂徒然哉！若乃寥廓干龄，仰杨万代，独显非常之效，以终国士之恩，高烈振於遐年，义声闻於当代，则骠骑王君见之矣。
    君证怀文，字思忠，太原祁人。其先姬氏，周室之胤。水府山宗之秀，载挺环奇；琼林桂菀之华，夙承休祉。腾芳上叶，流庆後昆，故能异人郁起，雄图间出。祖魏常山郡主簿、博野丞，寓量沈深，养名蓄德；父膺，齐仪同临朔镇将，风格凝峻，居仁蹈礼；并藏器於身，蕴材傲俗。君腾精玉守，禀性金方，少负不资之质，长婴斥弛之累。局步通衢，戢翼中野，矫迹嘉遁，伫运观时。暨炎历将终，皇猷爽德，生灵版荡，剪为寇乱，九县区分，四郊多垒。君怀袂激愤，抽戈抗节，既濯鳞羽，思遇风云。是时四柱方倾，共工之难尚梗；五星不聚，汉祖之业未隆。空怀耿介之心，犹阻奔踶之路。刘武周兆天猾夏，荐食晋阳；宋金刚剽邑屠城，挺恶汾浦。乃以君为伪上柱国行军总管，非其好也。君久悟焚巢，恒思择木；终观投石，未安累卵。行危苟免，言逊俟机。
    太尉秦王建旆东辕，元戎北指，出九天之外，引百胜之师，星驱雷骇，克平大憝。既乃鸟合为群，俱同杀翮；兽聚之内，咸遇剪毛。而一面开罗，三驱致礼，舍钩焚榇，特降优隆，光被宠荣，式加殊命。乃受骠骑将军，则大唐武德三年也。王充负衅青丘，流氛紫极，属南巢放桀之始，西伯事殷之初，窥觎非冀，妄千大宝。圣上敏兹黎首，情轸纳隍，救彼沦胥，思同濡足。吾王奉遵庙算，受脤徂征，蕴金匮玉钤之谟，运沙城石阵之略，凿门尽阃，指定旧都。君乃陪预戎麾，俱参列将，自屯师洛汭，结垒邙山，丑类逋诛，屡犯旌旆。君鹰鹗杨视，展效献功，未极千里之涂，翻垂六鸟之翅。锺仪去楚，不舍南冠；华元入郑，未通文马。王充置之左右，情加推信，仍授伪官，兼优封爵。君乃诡同背诞，密运忠规，潜图去暴，庶恢茂绩。方欲枭除元恶，赞我大猷，越以四年二月，王充悉其步骑，出至城西。吾王凭轼观兵，与其相遇，旗鼓虽布，锋镝未交。君乃独断神谋，先腾壮烈，抽戈电击，挺剑风趍，决机两阵之间，申威万人之上。一发则贯其左股，再申而析其右肱，凶魁僵仆，应时颠趾，奔鲸赴穴，桀犬如林。以无因之迹，骇不序之地，莫不眩目惊视，废手顿足。雄夫为之亡胄，猛士於焉累气，流光夺景，浮云变色。喋血数步之中，跃刃重围之下，以寡制众，援阻路穷，交铍莫御，结缨终毙。於是声嘉玉冕，悼感琼枝，四国嗟伤，三军凄怆。司仪奉命，致礼輀辕，赗赙所加，特超恒典。功书天府，复降王人，诏赠某官，谥曰某公，礼也。
    君质茂松筠，心标铁石，慷慨有丈夫之操，磊落怀烈士之风。运偶物艰，时锺德丧。阔节高度，不以细行自拘；爽气通才，方持雄略为重。属兵车九合，齐楚之地未宁；天下三分，商周之道初革。君乃屈迹抑愤，与俗沈浮，违乱去恶，归身大造。既荷生育之赐，方酬山岳之恩，契阔无亏，造次斯在。发忠显效，殉主捐躯，登太行以未危，怙焦原而不惧，故能抗逋薮之敌怨，致天诛於巨猾。虽则荆卿奏曲，空进燕图；豫让吞声，唯惊赵驷。翳桑之倒戟怀惠，辅氏之结草酬恩，比事信纸功，固不同年而语矣。吾王重义敦本，情深嘉尚，永言遗节，有遗前修。以为纪绩铨名，彝章之盛范；镂钟镌鼎，邦家之宏训。乃命勒兹元石，式建丰碑，树美无穷，垂芳不朽。方见去飞幽陇，飘飘与生气俱浮；吹动孤松，肃肃与馀风共远。其词曰：
    於穆显宗，肇分姬姓。休绪舄奕，灵源鼎盛。鹤舞周储，凫飞叶令。流福肸响，传芳辽。木秃乔林，波腾巨壑。英奇奕载，杰人间作。是曰趫材，兹称勇略。禀质俶傥，游心寥廓。珠囊掩曜，玉弩腾晖。雾拥元阙，虹贯紫微。一人丧道，兆庶无依。逝莫以骋，翔而未飞。皇运膺期，帝图惟始。野有龙战，人同猬起。望阻昌期，迹沦干纪。处异信国，居非仁里。奸魁放命，肆逆汾阳。椎毂台铉，授律文昌。威宣取乱，绩著侮亡。氛祲既灭，遗黎以康。雷作既解，风行斯涣。承兹渥泽，去彼危乱。跃鳞清波，厉羽霄汉。乃优宠秩，方隆荣观。貙萌纵慝，狼戾为群。嵩邙地阻，伊洛川分。五策命将，六郡兴军。言从戎政，冀展鸿勋。桓桓征夫，蠢蠢穷寇。举斧未殄，吞舟犹漏。堕伏无虞，前茅爽候。翻逢絓木，乃同夹脰。违邦靡贰，苦节思负。志除封豕，庶剪长鲸。神机奋发，奇略允成。惟义是蹈，兹躯以轻。烈气外杨，雄规内。拔棘超距，横矛再事。渠魁既接，孽党咸暨。剑及王僚，濞加吴边。人称韩相，地曰楼兰。捐生怨府，建效锋端。论功彼易，语迹今难。致命所欲，垂名不刊。森森壮节，凛凛风度。易水方寒，邙山永暮。月照泉户，烟浮松路。唯馀侠骨，传芳竹素。（《文馆词林》四百五十二）
    ☆齐士员
    士员，恒州行唐人。贞观中，官右监门中郎将延陵县开国子。
    ○太武皇帝太穆皇后供养石像之碑
    若夫妙觉诞因，历几绵劫，麈磨大地，筹斩灌丛，草木与□璧同华，日月与邱陵等观，皆有生灭之起，无分帝王之果。太武皇帝早感枢星，晚逢电影，开基肴右，则天启圣，升霞而去闾阖，桥山而葬衣冠。太穆皇后德并乾坤，明同日月，不终十善，早弃六宫，同寝献陵，永辞长乐，高陵与灵岳等峻，夜台共渭水俱深。陵庙近，松杨悲，笳管息，人禽思。上国延陵县开国子齐士员，宿殖善根，家传妙胜，早悟正觉，共敬育王。义旗同盟，即沾佐命，心如白水，节等秋霜，悟大品而识大乘，辩大悲而归大智，聚沙为塔，累壁成台。妻舍生资，夫施象马，求妙绝之工，开秘密之藏，初雕玉石，开发金光，为弥ヌ像一区二卫菩萨，太武皇帝太穆皇后二圣供养。万劫崇善，梵响长闻。香烟不绝，金山宝崛，狐菟不栖，淳潭深海，蛙蝇不宿，无二之性，即是法性，心无生灭，即是涅般，尘满由旬，衣拂大石，尘消石尽，福报斯隆暗之山，重逢涌出，无量寿国，宛在目前。其铭曰：
    帝应紫震，后归真净。祚与天连，业同主圣。臣悟二空，为修八正。万善修缉，十力雕莹。无去无来，湛然常定。永安天阙，长归法性。
    右监门中郎将右勋卫郎将检校左右领府郎将长乐宫大监定州剌史上柱国延陵县开国子齐士员；曾祖常，□平南将军豫州汝南郡太守；祖恩，齐尚食典御；父羡，随□州记室参军；兄傲，随庐州司兵参军；妻吕氏，延陵郡君；世子小师，右翊卫；息世武，文德皇后挽郎；息世文、世才、世贵，孙神感、神法、神雨，世文已下并幼，未登仕。长女潘水府果毅和宜妻，女娘儿。然士员早承华绪，先人馀福，开皇之岁，宿卫宫闱，寻配兵曹，以为品子，久滞武库，未骋文房。大业末年，乾纲落纽，幸逢开辟，运属周旋，立佐命之元勋，成割地之鸿业。义旗之始，即授正议大夫左一军领。帷幄之中，决胜千里；阵场之上，身敌万人。爵赏既隆，领禁天阙，每承机要三十馀年。太武皇帝寿极升霞，即奉敕於献陵供奉，死生不离，仍於陵後千步，赐以茔域。既尽君臣之礼，冀申忠孝之诚，建功业於前，存正念於後，立颂报德，勒石纪恩，庶使万古千秋，湛然不朽。（《非见斋碑录》）
    ○献陵造像碑
    贞观十三年岁次已亥正月乙巳朔一日，右监门中郎将延陵子齐士员，恒州行唐人也。王保府折冲都尉赵伽、频阳府田阿女、怀信府果毅都尉独孤范、天齐府斛律环、长丰府王仁感、频阳府关文瓒、左右监门校尉三原县令检校陵署令崔{巫}王、署丞裴珉、内省御侮尉郭元宗、陵寝二所宿卫人、吕村、任村、王村、刘村、朱村、唐禄村、房村、袁吕村、谢村宿老等，但士员奉诏，赐以终身供奉陵寝，许生死不离宫阙，纵令灰骨丧躯，无能报国。今分割宦禄之资，为太武皇帝、太穆皇后敬造石佛殿一所，并造弥陀像二菩萨师子香炉座，四面为宫内存亡写《金刚般若观世音经》各一部，及一切经目。昔前汉数终□运，长安绝迹三年，後随历季之期，天下分崩累载，军兵萁敛而给，黎庶析骸而食，皆悲杼柚之空，咸结倾匡之恨。金符去其王室，玉帛出自私门，四国是遑，三川若沸。太上皇膺天顺命，伐罪吊民，发义晋阳，除凶京辅，八荒怀服，万国朝宗，率土来苏，群生再造。荷斯极□，建此神功，托圣德於渡横流，仰慈悲而登彼岸，设使高山销隙，大谷陵移，冀等日月而长悬，同天地之永固。此报圣上之恩，冀存万代，但恐无识之徒，辄有轻毁，後若有人敲打佛像、破灭经字者，愿当当来世，恒堕三涂地狱，世世不复人身，常值灾穷之报。（同上）

    ●卷十三
    ☆虞世南
    《全唐文》一百三十八有传。
    ○论略
    或曰：“班固称周云成康，汉言文景，斯言当乎？”虞南曰：“成康承文武遗迹，以周召为相，化笃厚之氓，因积仁之德，疾风偃草，未足为逾。至如汉祖开基，日不暇给，亡嬴之弊，犹有存者。太宗体兹仁恕，式遵玄默，涤秦、项之酷烈，反轩、昊之淳风，几致刑厝，斯为难矣。若使不溺新垣之说，无取邓通之梦，懔懔乎庶几近於王道。景帝之所周康，则尚有惭德。”
    或曰：“汉武帝雄才大略，可方前代何主？”虞南曰：“汉武承六世之业，海内殷富，又有高人之资，故能总揽英雄，驾御豪杰，内兴礼乐，外开边境，制度宪章，焕然可述。方於始皇，则为优矣。至於骄奢暴虐，可以相亚，并功有馀而德不足。”
    或曰：“汉宣帝政事明察，其光武之俦欤？”虞南曰：“汉宣帝起自闾阎，知人疾苦，是以留心听政，擢用贤良。原其循名责实，峻法严令，荩流出於申、韩也。古语云：‘图王不成，弊犹足霸；图霸不成，弊将如何？’光武仁义，图王之君也；宣帝刑名，图霸之主也。今以相辈，恐非其俦。”
    或曰：“汉元帝才艺温雅，其守文之主乎？”虞南曰：“夫人君之才，在乎文德武功而已。文则经天纬地，词令典策，武则禁暴戢兵，安人和众，此南面之宏图也。至於鼓瑟吹箫，和声度曲，斯乃怜官之职，岂天子之所务乎？”
    或曰：“观伪新王莽，谦恭礼让，岂非一代之名士乎？至作相居尊，骄淫暴虐，何先後相背甚乎？”虞南曰：“王莽天姿惨酷，诈伪人也。未达之前，徇名求誉，得志之後，矜能傲物，饰情既尽，而本质存焉。愎谏自高，卒不改寤，海内冤酷，为光武之驱除焉。”
    “夏少康、汉光武，皆中兴之君，孰者为最？”虞南曰：“此二帝皆兴复先绪，光启王业，其名则同，其实则异。何者？光武之世，籍思乱之民，诛残贼之莽，取乱侮亡，为功差易。至如少康，则夏氏之灭已二代矣（羿及寒浞）。藐然遗体，身在胎孕，母氏逃亡，生於他国，不及过庭之训，曾无强近之亲，遭离乱之难，庇身非所，而能岖於丧乱之间，遂成配天之业。中兴之君，斯为称首。”
    （缺）虞南曰：“帝者与师处，王者与友处，霸者与臣处。汉祖之臣，三杰是也；光武之佐，二十八将是也。岂得以邓禹、吴汉匹於张良、韩信者乎？然汉祖功臣，皆以强盛诛灭；光武佐命，悉用优秩安全。君臣之际，良可称也，绝长补短，抑其次焉。”
    “後汉衰乱，由於桓、灵，二主凶德，谁则为甚？”虞南曰：“桓帝赫然奋怒，诛灭梁冀，有刚断之节焉。然阉人擅命，党锢事起，非乎乱阶，始於桓帝，古语曰：‘天下嗷嗷，新主之资也。’灵帝承疲民之後，易为善政，黎庶倾耳。咸冀中兴，而帝袭彼覆车，毒逾前辈，倾覆宗社，职帝之由。天年厌世，为幸多矣。”
    “自炎精不竞，宇县分崩，曹孟德挟天子而令诸侯，刘玄德凭蜀汉之阻，孙仲谋负江淮之固，三分天下，鼎足而立，皆肇开王业，光启霸图。三方之君，孰有优劣？”虞南曰：“曹公兵机智算，殆难与敌，故能肇迹开基，居中作相，实有英雄之才矣。然谲诡不常，雄猜多忌，至於杀伏后，鸩荀或，诛朱融，戮崔琰，娄生毙於一言，桓邵劳於下拜，弃德任刑，其虐已甚，坐论西伯，实非其人。许劭所谓‘治世之能臣，乱世之奸雄’，斯言为当。刘公侍刘璋以宾礼，委诸葛而不疑，人君之德，於斯为美。彼孔明者，命世之奇才，伊吕之俦匹，臣主同心，鱼水为譬，但以国小兵弱，斗绝一隅，支对二方，抗衡上国，若使与曹公易地而处，骋其长算，肆关、张之武，尽诸葛之文，则霸王之业成矣。孙主因厥兄之资，用前朝之佐，介以天险，仅得自存。比於二人，理弗能逮。（以上《长短经》二）
    公子曰：“诸葛亮冠代奇才，志图中夏，非宣帝之雄谋妙算，其孰能当斯勍敌者乎？”先生曰：“宣帝起自书生，参赞帝业，济时定难，克清王道，文武之略，实有可称。然多仗阴谋，不由仁义，猜忽诡状，盈诸襟抱，至如示谬言於李胜，委鞫狱於何晏，愧心负理，岂君子之所为。以此伪情，行之万物，若使力均势敌，俱会中原，以仲达之奸谋，当孔明之节制，恐非俦也。”
    公子曰：“晋景、文兄弟递居宰相，二人功德，孰为先后？”先生曰：“景帝少有名节，见重当时。所以何平叔云：‘惟深也，故能通天下之志，夏侯元是也；惟几也，故能成天下之务，司马子元是也。’故知王佐之才，著於往日，及诛爽之际，智略已宣，钦、俭称兵，全军独克，此足以见其英图矣。虽道盛三分，而终身北面，威名震主，而臣节不亏，侯服归全，於斯为美。太祖嗣兴，克宁祸乱，南定淮海，西平庸蜀，役不逾时，厥功为重。及高贵纂位，聪明夙智，朝野欣欣，方之文武，不能竭忠叶赞，拟迹伊周，遂乃伪杀彦士（高贵乡公字），委罪成济，自贻逆节，终享恶名。斯言之玷，不可为也。”
    公子曰：“武帝克平江表，混一宇内，可谓晋之明主乎？”先生曰：“武帝平一天下，谁曰不然，至於创业垂统，其道则阙矣。夫帝王者，必立德立功，可大可久，经之以仁义，纬之以文武，深根固蒂，贻厥子孙，一言一行，以为轨范，垂之万代，为不可易。武帝平吴之後，怠於政事，蔽惑邪佞，留心内宠，用冯紞之谗言，拒和峤之正谏，智士永叹，有识寒心。以此国风，传之庸子，遂使坟土未乾，四海鼎沸，衣冠殄灭，县宇星分，何曾之言，於是信矣。其去明主，不亦远乎？”
    公子曰：“晋惠之时，张华、裴頠尽忠王室，扶颠救危，犹足南面，何以坐视其弊危而不救焉？”先生曰：“晋自太康之末，风教凌迟，俗浇薄为日久矣。况惠帝禀质下愚，贾后天性凶狡，以凶狡之性，役下愚之质，犹纵烈火而燎於原野。自杨骏灭後，诛戮相继，八王力争，戎狄窥觎，颓纲漏网，一时崩溃，非命代英雄，不能正也。张、裴儒雅，安足用之？”
    公子曰：“中宗值天下崩离，创立江左，俱为中兴之主，比於前代，功德云何？”先生曰：“元帝自居藩邸，少有令闻，及建策南渡，兴亡继绝，委任宏茂，抚绥新旧，故能嗣晋配天，良有以也。然仁恕为怀，刚毅情少，是以王敦纵暴，几危社稷，蹙国舒祸，其周平之匹乎？”
    公子曰：“东晋自元帝已下，何为贤主？”先生曰：“晋自迁都江左，强臣擅命，垂拱南面，政非己出。王敦以磐石之宗，居上流之地，负才矜地，志怀冲问鼎，非明帝之雄断，王导之忠诚，则晋祚其移於他族矣。若使降年永久，佐任群贤，因瀍、涧之遗黎，乘刘、石之衰运，兴复中原，不难图也。”
    公子曰：“中兴之政，咸归大臣，唯孝武为君，威福自己，外摧疆寇，人安吏肃。比于明帝，功业何如？”先生曰：“孝武克夷外难，乃谢安之力也，非人主之功。至于委任会稽，栋梁已挠，殷王作镇，乱阶斯起，昌明之谶，乃验于兹。加以末年沉晏，卒致倾覆，比踪前哲，其何远乎？”公子曰：“谢安为相，可与何人为比？”先生曰：“昔顾雍领封侯之日，而家人不知，故前代称其贤也。夫以东晋衰微，江左凋弊，戎狄交侵，疆场日骇，况永固（符坚）英主，亲率百万，符融名将，执锐前驱。厉窦衡之觜距，骋张蚝之锋锷，先筑宾馆，以待晋居，强弱而论，虽鸿毛太山，不足为喻。文静深拒桓冲之援，不喜谢元之书，则胜败之数，固巳在於胸中矣。斯人也，岂以区区万户之封动其方寸哉！若论其度量，迫古以来，未见其匹。惜哉不与八元三杰，齐衡接轸，骧首太阶，赞升平之业矣。
    公子曰：“桓元聪明有夙智，奇才远略，亦一代之异人，而遂至灭亡，运祚不终，何也？”先生曰：“夫人君之量，必器度宏远，虚己应物，覆载同於天地，信誓合於寒暄，然後万姓乐推而不厌也。彼桓玄者，盖有浮狡之小智，而无含宏之大德，值晋室衰乱，威不迨下，故能肆其爪牙，一时篡夺，安德治人无闻焉。以侥幸之才，逢神武之运，至於夷灭，固其宜也。”（以上《通历》四）
    公子曰：“宋高祖诛灭桓元，再兴晋室，方於前代，孰可比伦？”先生曰：“梁代裴子野，时以为有良史之才，比宋祖於魏武、晋宣。观彼二君，恐非其类。”公子曰：“魏武一代英伟，晋宣频立大功，得比二人，以为多矣。季孟之间，何为非类？”先生曰：“魏武，曹腾之孙，累叶荣显，濯缨汉室三十馀年，及董卓之乱，乃与山东俱起，诛灭元凶，曾非己力。晋宣历任卿相，位极台鼎，握天下之围，居既安之势，奉明诏而诛逆节，建瓴为譬，未足喻也。宋祖以匹夫挺剑，首创大业，旬月之间，重安晋鼎，居半州之地，驱一郡之卒，斩谯纵於庸蜀，擒姚泓於崤函，克慕容超於青州，枭卢循於岭外，戎旗所指，无往不捷。观其豁达宏远，则汉高之风；制胜胸襟，则光武之匹。惜其祚短，志未可量也。”
    公子曰：“宋文宽明之君，享国长久，弑逆之祸，为何所由？”善而无报，岂非命也。”先生曰：“夫立人之道，曰仁曰义，仁有爱育之功，义有断割之用，宽猛相济，然後为善。文帝沈吟於废立之际，沦溺於嬖宠之间，当断不断，自贻其祸。孽由自作，岂命也哉。”
    公子曰：“孝武、明帝，二人孰贤？”先生曰：“二帝残忍之性，异体同心，诛戮贤良，断剪枝叶，内无平、勃之相，外阙晋、郑之亲，以斯大宝，委之昏稚。故使齐氏乘衅，宰制天下，未周岁稔，遂移龟玉，缄滕虽固，适为大盗之资。百虑同失，可为长叹，鼎祚倾渝，非不幸也。”
    公子曰：“齐建元、永明之间，号为治代，诚有之乎？”先生曰：“齐高创业之主，知稼穑之艰难，且立身俭素，深知理道，践位已来，务存简约。武帝即留意後庭，雕饰过度，然委任王俭，宪章攸出，礼乐之盛，咸称永明，宰相得人，斯为美矣。”
    公子曰：“齐明帝爰自藩枝，遂居南面，为时来之运，历数斯在，为人愿所及，负而趋乎？”先生曰：“《左传》云：天生季氏，以贰鲁侯，时命所锺，为日久矣。高武诸子，跗萼相辉，皆处藩扞，并分茅社，宗枝磐石，非无秀令。明帝猜忌之心，虑在身後，诛惭吞噬，兰艾同焚。委重东昏，冀延七百，与夫宋之孝武，异代同规，岂知亡秦者胡，非曰人事。宝卷之字，冥数己彰，斯荩假手埽除，以为後代熔范者也。”
    公子曰：“宋、齐二代，废主有五，并骄淫狂暴，前後非一，或身被杀戮，或倾坠宗社，岂厥性顽凶，自贻非命，将天之所弃，用亡大业者哉！”先生曰：“夫木之性直，匠者揉以为轮；金之性刚，工人理以成器。岂天性哉，荩人事也。唯上智与下愚，特禀异气，中庸之才，皆由驯习。自宋齐己来，东宫师傅，备员而懒惰，贵贱礼乐（一作“礼隔”），规献无由，且多以位升，罕由德进。善乎哉，贾生之言曰：“昔者成王幼，在襁褓之中，召公为太保，周公为太傅，太公为太师，保保其身体，傅傅之德义，师导之教训，此三公之职也。又置三少，曰少师、少保、少傅，是与太子□者也。故以孩提有识，三公三少固明仁孝礼义以导习之，逐去邪人，不使见其恶行，选天下端士孝悌博闻有道术者以翊卫之，使与太子居处。故太子生乃见正事，闻正言，行正道，左右前後，皆正人也。夫习与正人居，不能无正，犹生长齐地，不能不齐言；习与不正人居，犹生长楚地，不能不楚语。秦使赵高傅胡亥，教之讼狱，所习者无非斩劓肘足，夷人之三族也，故胡亥今日即位，明日射人，忠谏者谓之诽谤，深计者谓之妖言，视杀人如刈草菅，然岂胡亥之恶性哉，彼其所以导之者非其理故也。故选左右弼教之最急。此五君者，禀中庸之性（一曰“凡庸之性”），无周召之师，远益友之箴规，狎不肖之近习，以斯下质，生而楚言，覆国亡身，理数然也。”（以上《通历》六）
    公子曰：“梁武帝夷凶剪暴，克成帝业，南面君临，五十馀载，荩有文武之道焉。至於留心释典，桑门比行，以万乘之君，为匹夫之善，薰莸不验（一作“薰羞不染”），危亡已及，岂其道非耶，何福谦之无效也？”先生曰：“夫释教者，荩出世之津梁，绝尘之轨躅，运於方寸之内，超於有无之表，尘累既尽，攀缘已息，然後入於解脱之门。至於凡俗之法，则有布施持戒，忍辱精进，禅定智惠，是为六波罗密，与夫仁、义、礼、智、信，亦何殊焉。荩以所修为因，其报为果，人修此六行，皆多不全，有一阙焉，果亦随减。是以鬷明丑於貌而惠於心，赵壹高於才而下於位，罗裒富而无义，原宪贫而有道，其不同也。如斯悬绝，兴丧得失，咸必由之。下士庸夫，见比于之割心，久为忠贞不可为也，闻偃王亡国，以为仁义不足法也。若然者，盗跖高枕於东陵，庄蹻悬车於西蜀，考终厥命，良足贵乎？”公子曰：“人君修道，与匹庶殊乎？”先生曰：“人君者，君尊高之地，知生杀之权，势挟风云，力摧山岳，其威德大矣，其运行远矣。夫修道法冥，以宏济为怀，仁恕为体，一物失所，若己纳之於隍，推此一心，以及万类，则得道之真也。若乃泽不被於行苇，化不沾於海外，区区一介之善，亦何取焉？”
    公子曰：“梁元帝聪明才学，克平祸乱，而乃不终帝祚，卒至倾覆，何也？”先生曰：“元帝聪明技艺，才兼文武，仗顺伐逆，克殄家冤，成功遂事，有足称者。值国难之後，伤夷未复，信强寇之甘言，袭褊心於怀楚，藩屏宗枝，自为雠敌，孤远悬僻，莫与同忧，身亡祚灭，生人涂炭，举鄢郢而弃之，良可惜也。”
    公子曰：“陈高祖起自草莱，兴创帝业，近代已来，可方何主？”先生曰：“武帝以奇才远略，怀匡复之志，龙跃海隅，豹变岭表，埽重氛於绛阙，复帝坐於紫微，西抗周师，北夷齐寇，宏谟长算，动无遗策。荩开业之令主，拨乱之雄才，比宋祖则不及，方齐高为优矣。”
    公子曰：“陈文、宣二帝，功德云何？”先生曰：“梁季版荡，江东凋残，编户齐人，百不遗一。武帝经纶草创，而享祚不永，方隅犹阻，代故未夷。文皇聪明睿知，纂承洪绪，群贤毕力，宇内克清，爵赏无偏，刑罚不滥，政事明察，莫敢隐情。国史以为承平之风，斯言得之矣。宣帝度量宏广，推心待物，可谓宽仁之主焉。”
    公子曰。“长城公所以亡，既闻之矣，此则人事不足，非天道焉。”先生曰“江左之地，国小兵弱，自吴晋以来，历年数百，止以人和地险，用以自固。陈末时，隋文新有天下，励精而理，习兵讲武，常有吞并之心。校其强弱，信不侔矣。若使明主贤臣，修德抚众，加礼於邻敌，仅可保全四境。况至德之末，任用群小，军旅废绝，江淮难固，而不足守，欲求不灭，其可得乎？然亦期运使之然也。”公子曰：“何谓期运？”先生曰：“陈氏永定元年，有会稽人史溥为扬州从事。武帝受禅，溥夜宿黄门侍郎孔宗范舍，梦一人著朱衣，自天而下，手执金版，上有文字。溥往看之，其文曰：‘陈氏五主三十四年。’看毕，凌空而上。既觉，为宗范说。宗范曰：‘吾年纪已多，此梦若验，其子孙之忧耳。自武帝至後主实五主，从永定之初至今贞明之末，又三十四年，谅知冥数已定，非独人事。’陈亡之岁，史溥尚存，故详录焉，以记异也。（以上《通历》七）
    公子曰：“魏之道武，始立大号，观其器用，足为一时之杰乎？”先生曰：“道武经略之志，将立霸阶，而才不逮也。末年沈痼，加以精虐，不能任下，祸及方悟，不亦晚乎！”（一作“不能任命达生，而欲移崇目下”云云）
    公子曰：“魏之太祖、太武，孰与为辈？”先生曰：“太祖、太武，俱有异人之姿，故能辟土擒敌，窥觎江外。然善战好杀，暴桀雄武，禀崆峒之气焉。至於安忍诛残，石季龙之俦也。”
    公子曰：“魏献文禅位厥子，其义云何？”先生曰：“《易》称‘圣人之大宝曰位’，又曰‘何以聚人曰财’。夫万乘之尊，鸿名也，四海之官，大宝也。鸿名大宝，三五之君，尚步骤於兹矣。献文忘情九县，脱屣万机，传位嗣子，克昌鸿业，然汾水，不亦美乎？”
    公子曰：“魏之孝文，可方何主？”先生曰：“夫非常之人，固有非常之功。若彼孝文，非常之人也。”公子曰：“何谓非常之人？”先生曰：“後魏代居朔野，声教之所不及，且其习夫土俗，遵彼要荒，孝文卓尔不群，迁都瀍涧，解辫发而袭冕旒，祛毡裘而被龙衮，衣冠号令，华夏同风，自非命代之才，岂能至此？比夫武灵胡服，不亦优乎！然经国之道有馀，防闲之礼不足，臣主俱失，斯风遂远。若其威仪技艺，鲁庄公之匹也，亏损盛德，吁可惜哉！”
    公子曰：“孝明之谥，符於行耶？”先生曰：“古人之立谥者，将以戒夫後代，随行受名，君亲无隐。今之臣子，不论名实，务在崇高，斯风替也久矣。孝文衰运之时，无夙成之德，奸臣擅命，女主临朝，魏之宗社，因斯而坠，立名之义，不亦乘乎？”
    公子曰：“孝庄逢阳九之运，将立中兴之业，其不遂者，何也？”先生曰：“昔小白有鲍叔、隰朋，重耳有赵衰、子犯，然克清宗国，遂伯诸侯。孝庄羽翼心膂，无闻英彦，虽果於一剑之端，终致夷灭之祸。德之不健，斯可哀也。”
    公子曰：“高祖之神武才略云何？”先生曰：“神武潜谋於永安之际，致捷於韩陵之间，冲天之势，固足伟矣。至於垂翅玉壁，税驾晋阳，雄图不展，智勇俱困。然进为徇魏之臣，退作肇齐之主，奇才大节，亦有可称焉。”公子曰：“文宣狂悖之迹，桀纣之所不为，国富人丰，不至於乱亡，何也？”先生曰：“昔济桓奢淫无礼，人伦所弃，假六翮於仲父，遂伯诸侯。文宣鄙秽忍虐，古今无匹，委万务於遵彦（杨），保全宗国，以其任用得人，所以社稷犹存者也。”
    公子曰：“武成传位，可与魏献文俦否？”先生曰：“古人云：‘知子莫若父。’献文之谢百辟，克固皇家，武成之委万方，倾覆宗祀，知子之鉴，无乃异乎？”
    公子曰：“高纬昏乱，匹於周之天元，孰者为愈？”先生曰：“齐人鼎足之时，世宅中土，东逾海岱，西距华山，南极江淮，北临沙漠，燕弧冀马之劲，渔阳上谷之兵，负海贡其鱼盐，清漳泻其腴润，国富兵强，二方所不及也。至如斛律骁勇，将帅之雄杰；兰陵忠肃，宗王之英武。信臣精卒，距险乘边，若使中才之君，承斯旧业，守而勿失，镇之以静，纵不能跨彼边疆，振荡宇内，自可保全四境，式固宗祧。而纬狂愚悖乱，毁道败德，任用群小，诛戮谏臣，嬖孽□□图，羯坚含天宪，宋鹊有乘轩之宠，的卢蒙玉食之尊，骄淫昏暴，宜其亡也。比诸天元，可为兄弟之国。”（以上《通历》九）
    公子曰：“高氏负河海之利，周人固崤函之险，论其智略，孰者为优？”先生曰：“若语其封疆，料其士卒，则周强而齐弱，非徒雁行而已。文帝潜师致果，以少击众，虽周瑜之破孟德，谢元之摧永固，无以加也。不然，何以能ソ自行卒间而霸大业，奇谋长算，固有以为。但顾命犹子，自相吞噬，知人之哲，於期谬矣。”
    公子曰：“宇文护废杀二帝，而欲自全，臣节不终，卒至夷灭。观其心迹，逆顺云何？”先生曰：“宇文护与晋里克、宋谢晦无以异也。此三人者，并功荩一时，势倾宇宙，若欲窥其神器，有馀力矣。其始实欲存国安身，从容没齿，树德後人，以赎前愆。是以里克对云：‘不有废也，将何以兴？’谢晦表云：‘耿不以贼遗君父，臣何负於宋室？’此其情见乎辞也。但三子才不逮於伊、霍，故不能克全厥美，原其本志，岂不然乎？”
    公子曰：“夫以周武之雄才武艺，身先士卒，若天假之年，尽其兵算，必能平一宇内，为一代之明主乎？”先生曰：“周武骁勇果毅，有出人之才略，观其卑躬励士，法令严明，虽句践、穰苴，亦无以过也。但攻取之规，有称於海内，而仁惠之德，无闻於天下，此猛将之奇才，非人君之度量。”公子曰：“其毁灭二教，是耶非耶？”先生曰：“非也。”公子曰：“请闻其说。”先生曰：“释氏之法，则有空而无滞，人我兼忘，超出生死，归於寂灭，象外之谈也。老子之义，则谷神不死，元牝当存，长生久视，应龙驽鹤，区中之教也。至於止恶尚仁，胜残去杀，并有益於王化，无乖於俗典。今以众僧犯律，道士违经，便谓其教可弃，其言可绝，奚异责杌而废尧，怨有穷而黜禹，见瓠子之泛滥，远塞河源，睹昆岳之方阳，遽投金燧。曾不知润下之德，为利己远，变腥之用，其功甚博，并蛙观海，局於所见，轮回长夜之迷，自贻沈溺之苦，疑误学者，良可痛焉。”
    公子曰：“天元所行之事，出人意之表，诡谲奇怪，何太甚乎？”先生曰：“太山之将崩，必因拔壤，树之将折，皆由蝎蠹，国之将亡，必有妖孽。若夫天元，周之妖孽也，其诡谲奇怪，岂足怪乎？”
    公子曰：“隋文起自布衣，先有神器，西定庸蜀，南平江表，比於晋武，可为俦乎？”先生曰：“隋文因外戚之重，值周室之衰，负图作宰，遂膺宝命，留心政理，务从恩泽，故能抚绥新旧，缉宁遐迩，文武之制，皆有可观。及克定江淮，一同书轨，率士黎庶，企仰太平。自金陵绝灭，王心奢汰，虽威加四海，而情坠万机，荆壁填於内府，吴姬满於椒掖，仁寿雕饰，事埒倾宫，万姓力殚，中人产竭。加以猜忌心起，巫蛊事兴，戮爱子之妃，离上相之母，纲纪己紊，礼教斯亡，牝鸡晨响，皇枝剿绝，废黜不幸，树立大量所，功臣良佐，剪灭无践，季年之失，多於晋武，卜世不永，岂天亡乎？”（以上马总《通历》十）
    ○左武候将军庞某碑序
    昔者彤云受命，樊灌佐其雄图；白水兴王，耿贾宣其上略。并能刷羽跃鳞，倍风激水，誓丹书以建国，锡青社以开基，居陈五鼎，出驰干驷，盛矣哉功臣之为贵也。眷言前烈，畴能踵武，嗣斯风者，其唯安化公乎？
    公讳字，相州邺县人也。灵源导论产姬水，胙土因乎魏邑。或修文仕晋，光命服以享大邦；或习武游梁，握兵符而居上将。自斯累叶，徽猷相踵。洛下名相，仲达显其龙章；襄川奇伟，士元腾其骥足。长戟高门，轩冕相继，形诸雕篆，可得言焉。曾祖某，齐中散大夫陈留太守。登高能赋，凌云之气已遒；下车布德，甘露之祥斯表。固已陈诸往谍，纪乎前载。祖某，齐襄城王西閤祭酒镇西将军；父某，北海郡丞正议大夫；并德业相传，家声不坠，清谈笃论，芬芳无绝。用能载挺时俊，克昌先绪。
    公体膺景纬，气禀英灵，容貌都雅，风神秀异。资忠履孝，彰於髫绮之年；武艺雄才，见於幡旗之日。弯弧妙於百中，击剑逾於千里。於是气盖山东，名驰海内，思骋龙媒，用申鸿渐。岂直梁甫在咏，上&lt;渚见&gt;长吟而已哉！弱冠为左翼卫。执戈武帐，整笏禁闱，便烦左右，爪牙攸属。遇炎德无象，雅邮萁亡，雕骑随满月之兵，雁门列阴山之阵。公频驱七萃，出自九重；右控六钧，左挥双戟。莫不搴旗执馘，後殿先鸣，勇冠当时，勋高幕府。蒙授朝散大夫。既而雾昏九用劲，尘飞五岳，戎狄交侵，藩维内侮。公乃销声晦迹，言念卷怀，语默沈浮，用观时变。及钦明在运，经纶维始，孟津同德之侣，沛邑大号之初，莫不抱乐争趋，奉图归命。公早达兴亡，夙布诚款，乃羸粮景从，凭风抚翼。于时天步犹艰，王途尚梗，偷名窃号，猬起蜂飞。公每翼义师，率先锐士，衔枚束舌，夜袭晨趋，沈舟焚次，义无旋踵，气夺九军，战同三捷。以平霍邑之功，蒙授开府仪同三司。薛举负阻秦川，凶徒甚盛，仁果嗣虐，同恶实繁。爰降神武，龚行天罚。公频率精骑，亟引军锋，入地道之九重，超石城之百刃，逾艰履险，奇绩居多。舍爵册勋，帝用嘉止，蒙授大将军。以冯异之谦，加卫青之荣号，论功序爵，朝章斯允。值马邑城氛，侵扰疆场，龙庭酋长，为之声援。陈疆兵，尚屯参合；卢芳壮骑，或喻高柳。乘折胶之气，罄引弓之力，元戎致讨，远临句注。公奖率义勇，亲禀宏谟，躬先士卒，奋不顾命，雄剑长驱，大歼凶丑。王充阻兵怙乱，窃据伊瀍，秣马河华，连鸡赵魏。相王宣威阃外，杖钺鼎门。公以前茅左矩，奇兵深入，凌孙瓒之严城，绝王离之甬道，元恶克殄，厥功斯茂。及取刘闼於州，破徐贡於兖邑，常随大旆，每翼辕门，摧坚陷阵，所向披靡。拔帜扬徽，随机应变；殊勋茂绩，大启河山。蒙授上柱国，封真定县开国侯。五年，以久劳戎阵，奇功克举，优秩仍加，用彰勤□，蒙授秦王府左三翊卫府右车骑将军。七年，授秦王左一副护军。其年，又补左内马军副总管。九年六月，以业预艰难，效彰忠款，蒙授左卫副率。其年七月，诏授右骁卫将军。其年九月，改封安化郡开国公。皇上膺图御历，临抚万方，永言惟旧，恩荣弥重，爪牙任切，佥议所归。贞观元年七月，诏授左武候将军。居陪阑，出导金舆，戒式道之青旌，引金吾之缇骑，戎麾文物，光辉朝野。方当比迹韩吴，齐功卫霍，陪玉检之封，翼萝图之驾，而衔珠表瑞，弗永於百年；坐树留名，空传於千祀。弓韬明月之晖，剑灭连星之气，精粹所禀，何其促欤！以今贞观二年六月厶日，遘疾薨於雍州长安县之安仁里宅，春秋卅有五。皇帝悼深衽席，恩同诏葬，赠某官，谥某公，礼也。
    惟公少称弘量，喜愠不形，尤长武略，仁而有勇。及感会风云，立功成务，谦虚下物，始终无改。虽复关羽有国士之风，祭遵怀儒者之操，无以加也。粤其年十月甲戌朔廿一日甲午，窆於雍州长安县之某原。遗孤藐然，不胜孺暮，同气友睦，弥庸急难。爰建丰碑，式镌不朽，宣令名之无柒，播遗芳於可久。乃作铭云（下缺）（《文馆词林》四百五十三）
    ○龙泉寺碑
    案：此碑《绍兴府志》题作虞世南撰，不知其所据。姑存其目，文见《全唐文》阙名。
    ○去月帖
    世南从去月廿七八，牵一两日行，左脚更痛，遂不朝会。至今未好，亦得时向本省，犹不入内。冀少日望可自力。脱降访问，愿为奉答。虞世南谘。
    ○郑长官帖
    郑长官致问极真，而其三人恒不荡荡，将如何？故承後时有所异责。
    ○潘六帖
    潘六云司未得近问。莫邪数小奴等，计不日当有状来。（并《淳化阁帖》四）
    ○承示帖
    承示名公书，尽观，可以顿醒滞思，专此致谢。世又拜。（《绛帖》）
    ○诏书帖
    世南伏奉三日诏，示陛下三日临王羲之书。伏以前时手诏比之，往往出逸少之奇踪，实臣安（下缺）。（《汝帖》）
    ○晴需帖
    晴需於行含沙射影为要，定在何日。世南比脚异恶，不获到府叙离，今以凄恨。（《兰亭续帖》）


    ●卷十四
    ☆李百药
    《全唐文》一百四十二有传。
    ○洛州都督实轨碑铭并序
    盖间补天立极，大圣於是勃兴；政乱朝昏，名臣以之陈力。步骤之迹既弘，经纶之会斯在。固雷风通响，成其化者玄功；韶濩错音，应其时者人杰。公讳轨，字士则，扶风平陵。受终若帝之初，大启鸿业；中兴复禹之绩，因生命氏。广国追让之风，声高外戚；安丰功烈之美，义正中台。爰暨皇唐，始於盛汉，门感灵贶，母仪天下。是故昭章图牒，冠冕搢绅。经文纬武之才，照重光於百代；橦锺列鼎之盛，流馀庆於千祀。十二叶祖统，雁门大守，大将军武之从子也。武以大功不遂，为阉官所诛，统避难亡奔出塞，代为南部大人，威振华夏。七叶祖羽，为魏太尉、辽东京公。属魏氏中微，总摄朝政，竭忠贞以安社稷，挟幼主而令奸雄。曾祖略，征北大将军太保雍州牧柱国建昌孝公。德高礼缛，郁为帝师；清徵素范，坐镇雅俗。祖炽，魏侍中、周大宗伯、随太傅雍州牧上柱国邓恭公。以荩俗之姿，运如神之智，道尊三代，义尽一心。父某，周大宫伯、襄州、亳州总管、上柱国、酂国公。挺将相之门，怀栋梁之器，位因功显，名以实高。
    公藉繁祉之资，禀英灵之祚，感白云而谐庶绩，受璜玉而秘兵钤。幼树风神，夙标名节，志尚宏远，独秀人伦。期管乐於老成，望韩彭於儿戏，轶云罗於沮泽，追电驾於当途。随仁寿中，以献皇后挽郎，授朝请郎，迁资阳郡东曹椽。苞湘纳汉，始涓浍於滥觞；蔽日干霄，尚峙倾於覆篑。气愤风云之际，情察天人之理，石立之祥斯兆，土崩之义有徵。公家即涂山，姻连渭汭。想白狐之庆，义属过门；望黄鸟之旗，预佽同德。及星屯秦井，电奄商郊，军次蒲城，便仗剑请谒。太上皇见公大悦，言及平生，备献诚款，虽卢绾之出入卧内，邓禹之止宿禁中，不能过也。命公为渭南道大使招抚，得以便宜从事。取永丰之粟，甚汉卒之食敖仓；下华阴诸县，同周师之据修武。既有宿饱之资，仍成扌益喉之业。以功授金紫光禄大夫，封赞皇县公。又召募英勇五万馀人，从入京师，翊成大业。扬州精甲，未足拟仪，蓟市耶榆，曾何等及。兵临九地，气竭百楼。以公为东面大将。于时四夷云合，万里风行，彭濮比肩，樊灌接踵，皆公麾下，止预偏裨。任寄之重，罕有其二。平城之日，功实先登，进授光禄大夫，即上柱国也。仍除大丞相府谘议参军事。军咨祭酒，此即其人；霸府洞开，首膺高选。寻而稽胡侵铁，将遍近畿，公乃推毂专征，大破凶党。复令公乘胜长驱，讨薛举残猾。武德元年，拜太子詹事。总司之要，任协官端；才地之华，允兹时望。寻迁使持节总管陇右诸军事秦州刺史，带秦州道行军元帅。秦陇形胜，控驭遐远，虽地接京畿，而人多异类。西戎即序之地，尚馀榛梗；北狄背义之徒，时警烽糇。总以司牧，寄之分阃，事兼文武，惟公是属。於是剪寇虐以威刑，整风俗以平典。宽猛相济，化成期月。其年，进封酂国公，食邑通前三千户。二年，以邛僰初平，命公持节巡省，以为陇蜀道安抚大使。三年，拜益州道行台尚书左仆射。拟迹文昌，仪刑端右，此之举也，特异常伦。仍以行台兵从平伊洛。然神旗所指，事切来苏，刍牧之劳，尚资心力。公处帷幄之内，在行阵之间，运筹执锐，功冠诸部。四年，平王充，擒窦建德，仍陪旌节，献捷京师。凯乐之辰，五将同列，元帅居首，是惟圣上，荣宠之盛，今古未闻。七年，废行台省，仍权检校益州大都督。九年，朝廷大论义旗已来有大功於王室者，并食真邑，公於是别赐益州封户书社六百家。贞观初，拜使持节大都督益绵嘉邛陵雅简眉八州寯南会宁三郡诸军事益州刺史。公自杖节华阳，绵历时序，怀荒抚众之勤，定笮存邛之效，固以夜郎款徼，昆弥率俾，非假谕蜀之文，宁劳度泸之役。俘戬之众，每献庙廷，宾赋之多，充仞王府。殉公益国，不可胜言。自秦昭平蜀，历兹永久，或班条剌举，或部符共化，窃比明德，彼用多惭。王襄乐职之篇，盖为小技；王尊叱驭之举，非曰大忠。文翁之修学校，才方进诱；李冰之毙江神，多惭义烈。自馀眇小，夫何足言。寻入为右卫大将军，加左光禄大夫。文昌上将，列位天庭，轩禁钩陈，仪震象，惟公居之，隐如敌国。二年，拜使持节行都督洛郑伊怀四州诸军事洛州刺史，左光禄大夫如故。阴阳交会之所，山川作故之都，先王以之卜食，今上於焉分陕。居此地也，实简帝心。公道在公平，义惟正直，开物阐化，急病让夷。训五方繁杂之甿，化三川机巧之俗，源清流急，风行划偃。四年，以疾薨於馆舍，春秋苦干。五年，葬於某所，谥曰某公，礼也。
    惟公始於立身，终於行道，操履端肃，志尚清朗，未为显晦易情，不以风霜变节，神用成九德之基，天经为百行之本。早升庠序，遍观流略，既韫从横之志，便轻俎豆之容，数为《梁父》之吟，每动崇丘之啸。王浚闾巷，轩盖有期；陈蕃虚室，间居未扫。观象察变，穷数知来，尝睹赤伏之符，且识黄神之命。属唐郊受手，大济生灵，匪止姻连帝家，固以才膺王佐。潜德之友，本以鸡酒相期；利见之辰，还成鱼水相得。言行计用，未藉三略之书；战胜攻取，自有万夫之敌。故能动合神心，毕符冥契，收鲸鲵若摧朽，拉犀象如拾遗。拥节临藩，捍城之道斯极；分麾鞠旅，方面之绩居多。功若丘山，屡形中旨；心如金石，且降王言。而临军用兵，莅官行政，以为不言之教，藉震曜以为威；大道既乖，非仁慈之可化。纯以儒术，汉帝谓之乱家；先以刑书，郑相以之理国。中兴之道云盛，遗爱之德犹存。是以奉之律令，申之以檟楚，侯严霜而厉威，则飘风以疾恶。至於旧交密戚，弥行直道，虽苟晞之忍对从母，苏章之暂礼故人，无以喻也。亦由至察共简易相背，强断与峭直相成。故丑正之徒，或传□谤；盗憎之讼，时闻旒扆。爰自贞观，俗易时移，太平之化伊始，荆措之风愈治。公望表知里，在变能通，协圣主之心，遵上皇之治，导德齐礼，有耻且格。自非惟几以成务，其能与於是乎！其诎慎守道，厉精勤事，求之古人，未易遇也。固以重南容之三复，惜陶亻品之分阴。及遘疾弥留，至於大渐，每发中使，屡遣太医。凶问至京，庙朝轸悼，诏葬之仪以极，赗赠之制有加。夫立德计功，垂范贻则，可以铭太常而书王府，镂金石而被管弦，在当年而无愧，历永代而不朽者，惟公乎！故吏某官姓名等，想生气其犹存，痛徽音之永谢，式昭盛业，树碑神道。嗣子某等，克构丕基，早标令誉，怵惕霜露，俗报之志无从；匍匐几筵，诔德之情斯切。衔哀见托，乃述铭曰：
    炎光浸隐，命历斯穷。滔天塞雾，振海飞风。皇灵膺录，大济神功。龙兴晋野，电照秦中。灼灼英武，人之先觉。才应时须，神生灵岳。始离襁褓，将游黉学。已寤深沉，俄以卓荦。乘机动产乱，杖义来苏。雕戈振旅，玉帐陈谟。将屠涿鹿，且塞飞狐。情深寇邓，庆叶微卢。既入商郊，仍开轵道。高邑攀鳞，灵坛荐宝。每奉王命，遂行天讨。拾益如遗，偃秦犹草。水斗王城，神开伊阙。策预玄女，功参黄钺。告庙饮至，循墙称伐。一厕等夷，芬芳无歇。河洛帝里，岷峨襟带。毕综枢机，常司要害。始遇天造，终逢时泰。间以韦弦，动摄群会。南山献寿，北里呈祥。将陪东狩，遽落西光。群物不夭，彼独歼良。哀缠士庶，痛结旻苍。冥漠人理，生平华屋。初笑後号，始哥终突。舄奕锺鼎，葳蕤简牍。方托辰精，徒嗟梁木。（《文馆词林》四百五十九）
    ○夔州都督黄君汉碑铭（并序）
    盖间龙胜凤举，圣人德合上天；附翼攀鳞，名臣道符兴运。然济人活国，非止独见之明；保大定功，必藉群才之力。大唐乘乾御历，奄宅区夏，图禄草昧之辰，旌旗卷舒之际，风云所感，交武兼资，得孙吴之秘荣，为韩彭之称首，其唯都督虢国公者焉。公讳君汉，字景云，东郡胙城人也。皋陶伯益，迈种之德无穷；太尉司徒，重光之庆弥远。自晋宅淮海，代仕丹杨。六叶祖琚，与王玄谟同趣滑台，仍为东郡太守，故自江夏徙焉。长江上膺井络，总百谷而会万川；灵河气积咸池，孕骊珠而开龙匣。故能舍英发秀，载挺异人，舄奕三古，昭章百代。曾祖颢，魏散骑侍郎、平昌郡太守。金珥之华，实符令望；银章之重，式允具瞻。祖崇，太中大夫。器守深邃，风调高简，中庸履道，上庠待问。父刹，卷怀丘壑，养志琴书。属天将弃齐，政荒人散，蛇豕荐食，彭徐危殆。君投袂发愤，情深批患，乃召募乡人，表请式遏，敕授乡豪大都督。及本朝倾覆，仍从偃仰。既而尉回称兵，保全州圆，仍总督士马，出赴汴州。
  </div>
  <div class="pagination">
   <a href="唐文拾遗续拾_page21.html">
    上一页
   </a>
   <span>
    ...
   </span>
   <a href="唐文拾遗续拾_page17.html">
    17
   </a>
   <a href="唐文拾遗续拾_page18.html">
    18
   </a>
   <a href="唐文拾遗续拾_page19.html">
    19
   </a>
   <a href="唐文拾遗续拾_page20.html">
    20
   </a>
   <a href="唐文拾遗续拾_page21.html">
    21
   </a>
   <span class="current-page">
    22
   </span>
   <a href="唐文拾遗续拾_page23.html">
    23
   </a>
   <a href="唐文拾遗续拾_page24.html">
    24
   </a>
   <a href="唐文拾遗续拾_page25.html">
    25
   </a>
   <a href="唐文拾遗续拾_page26.html">
    26
   </a>
   <a href="唐文拾遗续拾_page27.html">
    27
   </a>
   <span>
    ...
   </span>
   <a href="唐文拾遗续拾_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
