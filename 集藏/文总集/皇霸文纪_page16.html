<!DOCTYPE html>
<html>
<head>
    <meta charset="UTF-8">
    <title>皇霸文纪 - 第 16 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇霸文纪 - 第 16 页/共 20 页</h1>
    <div class="content">　　移公孙圣记
　　【呉王夫差兴九郡之师将与齐战行有四道出于胥门昼卧姑胥之台梦入章明之宫入门见两防炊而不蒸见两黒犬嘷以北嘷以南见两铧倚吾宫堂见流水汤汤越吾宫墙见前园横索生树桐见后房鍜者扶挟鼓小震召太宰嚭而占之嚭对曰善哉大王兴师伐齐也王大悦赐杂缯四十疋复召骆告以所梦骆对有越公弟子公孙圣博闻彊识通于方来之事因移记召之圣得记伏地而泣谒见王正言切諌王毌自行使臣下可矣王忿其不祥击杀之】
　　今日壬午左校司马王孙骆受教告东掖门亭长公孙圣呉王昼卧觉寤而心中惆怅也如有悔记到车驰诣姑胥之台【越絶书】
　　越
　　范蠡【字少伯楚宛三户人越上将军】
　　遗文种书
　　【越既灭呉蠡从入越谓种曰子来去矣越王必将诛子复为书遗种种不信蠡遂辞于王乘扁舟出入三江五湖莫知所适后有防种于王者赐以属卢之劔】
　　吾闻天有四时春生冬伐人有盛衰泰终必否知进退存亡而不失其正惟贤人乎蠡虽不才明知进退高鸟已散良弓将藏狡兎已尽良犬就烹夫越王为人长颈乌喙鹰视狼歩可以共患难而不可共处乐可与履危不可与安子若不去将害于子明矣【呉越春秋】
　　同前【史记】
　　【越平呉蠡遂去自齐遗大夫种书种见书称病不朝人或防种且作乱越王乃赐种劔自杀】
　　蜚鸟尽良弓藏狡兎死走狗烹越王为人长颈乌喙可与共患难不可与共乐子何不去【按狡数语竝载诸书当由纪撰者传闻各异尔不应一时数人俱引也】
　　辞越王句践书【允常子姒姓其先夏后帝少康之庶子封防稽】
　　【句践灭呉称伯而蠡称上将军还反国为书辞句践乃乘扁舟出三江入五湖人莫知其所终】
　　臣闻主忧臣劳主辱臣死昔者君王辱于防稽所以不死爲此事也今以雪耻臣请从防稽之诛【史记○按呉越春秋范蠡辞于王曰臣闻主忧臣劳主辱臣死义一也今臣事大王前则无灭未萌之端后则无救巳倾之祸虽然臣终欲成君霸国故不辞一死一生臣窃自惟乃使于呉王之慙辱蠡所以不死者诚恐谗于太宰嚭成伍子胥之事故不敢前死且湏臾而生夫耻辱之心不可以大流汗之愧不可以忍幸赖宗庙之神灵大王之威德以败为成斯汤武克夏商而成王业者定功雪耻臣所以当席日乆臣请从斯辞矣越王曰公住乎分国共之去乎则妻子为戮蠡曰臣既逝矣妻子何法焉王其勉之】
　　越羣臣祝【呉越春秋曰越王句践五年与大夫种范蠡入臣于呉羣臣皆送至浙江之上临水祖道军阵固陵大夫文种前为祝其词曰】
　　皇天祐助前沉后扬祸为德根忧为福堂威人者灭服从者昌王虽牵致其后无殃君臣生离感动上皇众夫悲哀莫不感伤臣请荐脯酒行二觞
　　大王德夀无疆无极乾坤受灵神祗辅翼我皇厚之祉祐在侧德销百殃利受其福去彼呉庭来归越国越王寿呉王辞【呉越春秋曰呉王既释越王之囚大纵酒于文台为越王设北面之坐羣臣皆以客礼事之于是范蠡与越王俱起为呉王夀其词曰】
　　皇在上令昭下四时并心察慈仁者大王躬亲鸿恩立义行仁九德四塞威服羣臣于戏休哉传德无极上感太阳降瑞翼翼大王延夀万嵗长保呉国四海咸承诸侯賔服觞酒既升永受万福
　　大夫种祝越王辞【呉越春秋曰越王旣灭呉霸诸侯置酒文台羣臣为乐大夫种进祝酒其辞曰】
　　皇天祐助我王受福良臣集谋我王之德宗庙辅政鬼神承翼君不忘臣臣尽其力上天苍苍不可掩塞觞酒二升万福无极
　　我王仁贤怀道抱德灭讐破呉不忘返国赏无所恡羣邪杜塞君臣同和福祐千亿觞酒二升万嵗难极楚
　　楚箴【左传楚之先若敖蚡冒荜路蓝缕以啓山林箴之曰○晋及楚邲之战栾武子引言楚未可胜晋师败绩】
　　民生在勤勤则不匮
　　楚卭仲嬭南和钟铭【考古图】
　　惟正月初吉丁亥楚王賸卭仲嬭南和钟其眉夀无疆子子孙孙永保用之【按类编云賸送也嬭姊也葢楚之送女之器谓之南和钟者乐县在南也】
　　巫臣【楚申邑尹称申公】
　　自晋遗公子婴齐公子侧书【婴齐字子重侧字子反竝楚卿楚围宋师还子重请取申吕为赏田巫臣不可子反欲取夏姬巫臣止之及共王卽位巫臣出奔晋遂取以行子重子反杀巫臣之族而分其室巫臣自晋贻二子书请使呉乃通呉于晋使其子狐庸为行人于呉教呉乘车战陈呉始伐楚子重子反于是一嵗七奔命】
　　尔以谗慝贪惏事君而多杀不辜余必使尔罢于奔命以死【左传】
　　黄歇【楚人歴事考烈王为令尹封呉号春申君为李园所杀】
　　上秦昭王书
　　【歇事顷襄王使于秦秦昭王方令白起与韩魏共伐楚而歇适至秦闻其计是时秦已前攻楚取巫黔中之郡拔鄢郢东至竟陵歇恐壹举兵而灭楚乃上书说昭王昭王曰善乃止白起谢韩魏发使赂楚约为与国】
　　天下莫彊于秦楚今闻大王欲伐楚此犹两虎相与鬭两虎相与鬬而驽犬受其弊不如善楚臣请言其说臣闻物至则反冬夏是也致至则危累棊是也今大国之地徧天下有其二垂此从生民已来万乘之地未尝有也先帝文王庄王之身三世不忘接地于齐以絶从亲之要今王使盛桥守事于韩盛桥以其地入秦是王不用甲不信威而得百里之地王可谓能矣王又举甲而攻魏杜大梁之门举河内拔燕酸枣虚桃入邢魏之兵云翔而不敢捄王之功亦多矣王休甲息众三年而后复之又并蒲衍首垣以临仁平丘黄济阳婴城而魏氏服王又割濮磨之北注齐秦之要絶楚赵之脊天下五合六聚而不敢捄王之威亦单矣王若能持功守威绌攻取之心而肥仁义之地使无后患三王不足四五伯不足六也王若负人徒之众仗兵革之彊乘毁魏之威而欲以力臣天下之主臣恐其有后患也诗曰靡不有初鲜克有终易曰狐渉水濡其尾此言始之易终之难也何以知其然也昔智氏见伐赵之利而不知榆次之祸呉见伐齐之便而不知干隧之败此二国者非无大功也没利于前而易患于后也呉之信越也从而伐齐既胜齐人于艾陵还为越王禽三渚之浦智氏之信韩魏也从而伐赵攻晋阳城胜有日矣韩魏叛之杀智伯瑶于凿台之下今王妒楚之不毁也而忘毁楚之彊韩魏也臣为王虑而不取也诗曰大武逺宅而不渉从此观之楚国援也邻国敌也诗云趯趯毚兔遇犬获之他人有心余忖度之今王中道而信韩魏之善王也此正呉之信越也臣闻之敌不可假时不可失臣恐韩魏卑辞除患而实欲欺大国也何则王无重世之德于韩魏而有累世之怨焉夫韩魏父子兄弟接踵而死于秦者将十世矣本国残社稷坏宗庙毁刳腹絶肠折颈折頥首身分离防骸骨于草泽头颅僵仆相望于境父子老弱系脰束手为羣虏者相及于路鬼神孤伤无所血食人民不聊生族类离散流亡为仆妾者盈满海内矣故韩魏之不亡秦社稷之忧也今王资之与攻楚不亦过乎且王攻楚将恶出兵王将借路于仇雠之韩魏乎兵出之日而王忧其不返也是王以兵资于仇雠之韩魏也王若不借路于仇雠之韩魏必攻随水右壤随水右壤此皆广川大水山林谿谷不食之地也王虽有之不为得地是王有毁楚之名而无得地之实也且王攻楚之日四国必悉起兵以应王秦楚之兵搆而不离魏氏将出而攻留方与铚湖陵砀萧相故宋必尽齐人南面攻楚泗上必举此皆平原四达膏腴之地而使独攻王破楚以肥韩魏于中国而劲齐韩魏之彊足以校于秦齐南以泗水为境东负海北倚河而无后患天下之国莫彊于齐魏齐魏得地葆利而详事下吏一年之后为帝未能其于禁王之为帝有余矣夫以王壤土之博人徒之众兵革之彊壹举事而树怨于楚迟令韩魏归帝重于齐是王失计也臣为王虑莫若善楚秦楚合而为一以临韩韩必敛手王施以东山之险带以曲河之利韩必为关内之侯若是而王以十万戍郑梁氏寒心许鄢陵婴城而上蔡召陵不徃来也知此而魏亦关内侯矣王壹善楚而关内两万乘之主注地于齐齐右壤可拱手而取也王之地一经两海要约天下是燕赵无齐楚齐楚无燕赵也然后危动燕赵直揺齐楚此四国者不待痛而服矣【史记○战国策不云书为说秦王曰物至而反冬夏是也致至而危累棊是也今大国之地半天下有二埀此从生民以来万乗之地未尝有也先帝文王庄王王之身三世而不接地于齐以絶从亲之要今王使成桥守事于韩成桥已北入燕是王不用甲不伸威而出百里之地王可谓能矣王又举甲兵而攻魏杜大梁之门举河内拔燕酸枣虚桃人楚燕之兵云翔而不敢校王之功亦多矣王休甲息众二年然后复之又取蒲衍首垣以临仁平邱小黄济阳婴城而魏氏服矣王又割濮磨之北属之燕断齐秦之要絶楚魏之脊天下五合六聚而不敢救也王之威亦惮矣王若能持功守威省攻伐之心而肥仁义之诚使无复后患三王不足四五霸不足六也王若负人徒之众恃甲兵之强毁魏氏之威而欲以力臣天下之主臣恐有后患诗云靡不有初鲜克有终易曰狐濡其尾此言始之易终之难也何以知其然也智氏见伐赵之利而不知榆次之祸也呉见伐齐之便而不知干隧之败也此二国者非无大功也没利于前而易患于后也呉之信越也从而伐齐遂攻齐人于艾陵还为越王禽于三江之浦智氏信韩魏从而伐赵攻晋阳之城胜有日矣韩魏反之杀智伯瑶于凿台之上今王妬楚之不毁也而忘毁楚之强魏也臣为大王虑而不取诗云大武逺宅不渉从此观之楚国援也邻国敌也诗云他人有心予忖度之跃跃毚兔遇犬获之今王中道而信韩魏之善王也此正呉信越也臣闻敌不可易时不可失臣恐韩魏之卑辞虑患而实欺大国也王旣无重世之德于韩魏而有累世之怨焉夫韩魏父子兄弟接踵而死于秦者百世矣本国残社稷坏宗庙隳刳腹折頥首身分离防骨草泽头颅僵仆相望于境父子老弱系虏相随于路鬼神狐祥无所食百姓不聊生族类离散流亡为臣妾满海内矣韩魏之不亡秦社稷之忧也今王之攻楚不亦失乎且王攻楚之日则恶出兵王将借路于仇雠之韩魏乎兵出之日而王忧其不反也是王以兵资于仇雠之韩魏王若不借路于仇雠之韩魏必攻随阳右壤此皆广川大水山林谿谷不食之地王虽有之不得为地是王有毁楚之名无得地之实也且王攻楚之日四国必悉起应王秦楚之兵搆而不离魏氏将出兵而攻留方与铚胡陵砀萧相故宋必尽齐人南面泗北必举此皆平原四逹膏腴之地也而王使之独攻王破楚于以肥韩魏于中国而劲齐韩魏之强足以校于秦矣而齐南以泗为境东负海北倚河而无后患天下之国莫强于齐齐魏得地葆利而详事下吏一年之后为帝若未能于以禁王之为帝有余夫以王壤土之博人徒之众兵革之强而注地于楚诎令韩魏归帝重于齐是王失计也臣为王虑莫若善楚秦楚合而为一以临韩韩必授首王襟以山东之险带以河曲之利韩必为关中之侯若是王以十万戍郑梁氏寒心许鄢陵婴城上蔡召陵不徃来也如此而魏亦关内侯矣王一善楚而关内二万乘之主注地于秦齐之右壤可拱手而取也是王之地一注两海要絶天下也是燕赵无齐楚齐楚无燕赵也然后危动燕赵持齐楚此四国者不待痛而服矣○注一作经】
　　荀况【赵人时人相尊号为荀卿后谓孙卿子者避汉宣帝讳也国策称孙子】
　　谢春申君书
　　【孙子为兰陵令客说春申君以孙子天下贤人借之以百里之势不便于君春申君于是使人谢孙子去之赵赵以为上卿客又説春申君以贤者所在其君未尝不尊国未尝不荣孙子天下贤人也君何辞之于是又使人请孙子于赵孙子为书谢○史记列传卿仕齐襄王三为祭酒齐人或谗荀卿荀卿乃适楚春申君以为兰陵令春申君死而荀卿废因家兰陵】
　　疠人怜王此不恭之语也虽然不可不审察也此为劫弑死亡之主言也夫人主年少而矜材无法术以知姧则大臣主断国私以禁诛于已也故弑贤长而立防弱废正适而立不义春秋戒之曰楚王子围聘于郑未出竟闻王病反问疾遂以冠缨绞王杀之因自立也齐崔杼之妻美庄公通之崔杼帅其君党而攻庄公庄公请与分国崔杼不许欲自刃于庙崔杼不许庄公走出逾于外墙射中其股遂杀之而立其弟景公近代所见李兑用赵饿主父于沙邱百日而杀之淖齿用齐擢闵王之筋悬于其庙梁宿夕而死夫疠虽癕肿胞疾上比前世未至绞缨射股下比近代未至擢筋而饿死也夫劫弑死亡之主也心之忧劳形之困苦必甚于疠矣由此观之疠虽怜王可也因为赋曰寳珍随珠不知佩兮祎衣与丝不知异兮闾姝子奢莫知媒兮嫫母求之又甚喜之兮以瞽为明以聋为聪以是为非以吉为凶呜呼上天曷惟其同诗曰上天甚神无自瘵也【战国策○惟一作谓】
　　同前【韩诗外传○庄公通之下有脱】
　　鄙语曰疠怜王此不恭之语也虽然不可不审也非比为劫杀死亡之主者也夫人主年少而放无术灋以知姧卽大臣以专断图私以禁诛于已故舍贤长而立幼弱废正直而用不善故春秋之志曰楚王之子围聘于郑未出境闻王疾返问疾遂以冠缨绞王而杀之因自立齐崔杼之妻美庄公通之崔杼不许欲自刃于庙庄公走出逾于外墙射中其股遂杀而立其弟景公近世所见李兑用赵饿主父于沙邱百日而杀之淖齿用齐擢闵王之筋而悬之于庙宿昔而杀之夫疠虽癕肿痂疵上比远世未至绞颈射股也下比近世未至擢筋饿死也夫劫杀死亡之主心之忧劳形之苦痛必甚于疠矣由此观之疠虽怜王可也因为赋曰璇玉瑶珠不知佩杂布与锦不知异闾娵子都莫之媒嫫母力父是之喜以盲爲明以聋为聪以是为非以吉为凶呜呼上天曷维其同书曰上帝甚蹈无自瘵焉【杨慎风雅逸篇曰按战国策及韩非子荀卿为书谢春申君书后有此赋卽荀子书中佹诗之小歌也佹诗其为春申君作乎　佹诗云天下不治请陈佹诗天地易位四时易鄕列星陨坠旦暮晦盲幽暗登昭日月下藏公正无私反见纵横志爱公利重楼疏堂无私罪人憼革二兵道德纯僃防口将将仁人诎约敖防擅强天下幽险恐失世英螭龙为蝘蜓鸱枭为鳯皇比干见刳孔子拘匡昭昭乎其知之明也郁郁乎其遇时之不祥也拂乎其欲礼义之大行也闇乎天下之晦盲也皓天不复忧无疆也千秋必反古之常也弟子勉学天不忘也圣人共手时防将矣与愚亦疑愿闻反辞其小歌也念彼逺方何其塞矣仁人诎约防人衍矣忠臣危殆防人般矣璇玉瑶珠不知佩也杂布与锦不知异也闾娵子奢莫之媒也嫫母力父是之喜也以盲为明以聋为聪以危为安以吉为凶呜呼上天曷维其同○春秋后语苏秦上秦惠王书后亦有韵语后世类书引以为苏秦之诗云言语相结天下为一合纵连横兵革不藏文士并饬诸侯乱惑万端俱起不可胜理科条旣民多伪态书策稠浊百姓不足上下相愁民无所聊明言章理甲兵愈起辨言伟服战攻不息繁称文辞天下不治舌敝耳聋不见成功行义约信天下不亲　其书今未有考附此】
　　屈原
　　卜居【卜居者屈原之所作也屈原履忠贞之性而见嫉妒念防佞之臣承君顺非而防富贵已执忠直而身放弃心迷意惑不知所为乃徃至太卜之家稽问神明决之蓍龟卜已居世何所宜行冀闻异防以定嫌疑故曰卜居也】
　　屈原旣放三年不得复见竭智尽忠蔽障于防心烦意乱不知所从乃徃见太卜郑詹尹曰余有所疑愿因先生决之詹尹乃端防拂曰君将何以教之屈原曰吾宁悃悃款款朴以忠乎将送徃劳来斯无穷乎宁诛鉏草茅以力耕乎将游大人以成名乎宁正言不讳以危身乎将从俗富贵以媮生乎宁超然高举以保眞乎将哫訾栗斯喔咿嚅唲以事妇人乎宁亷洁正直以自清乎将突梯滑稽如脂如韦以絜楹乎宁昻昻若千里之驹乎将泛泛若水中之鳬乎与波上下偷以全吾躯乎宁与骐骥抗轭乎将随驽马之迹乎宁与黄鹄比翼乎将与鸡鹜争食乎此孰吉孰凶何去何从世溷浊而不清蝉翼为重千钧为轻黄钟毁弃瓦釜雷鸣防人高张贤士无名于嗟嘿嘿兮谁知吾之亷贞詹尹乃释策而谢曰夫尺有所短寸有所长物有所不足智有所不明数有所不逮神有所不通用君之心行君之意策诚不能知此事
　　渔父【渔父者屈原之所作也屈原放逐在江湘之间忧愁叹吟仪容变易而渔父避世隐身钓鱼江濵欣然自乐时遇屈原川泽之域怪而问之遂相应答楚人思念屈原因叙其辞以相传焉】
　　屈原既放游于江潭行吟泽畔顔色憔悴形容枯槁渔父见而问之曰子非三闾大夫与何故至于斯屈原曰世人皆浊我独清众人皆醉我独醒是以见放渔父曰圣人不凝滞于万物而能与世推移世人皆浊何不淈其泥而扬其波众人皆醉何不餔其糟而歠其醨何故深思高举自令放为屈原曰吾闻之新沐者必弹冠新浴者必振衣安能以身之察察受物之汶汶者乎宁赴湘流葬于江鱼腹中安能以皓皓之白防世俗之尘埃乎渔父莞尔而笑鼓枻而去乃歌曰沧浪之水清兮可以濯我缨沧浪之水浊兮可以濯我足遂去不复与言
　　橘颂
　　后皇嘉树橘徕服兮受命不迁生南国兮深固难徙更壹志兮緑叶素荣纷其可嘉兮曽枝剡棘圆果抟兮青黄杂糅文章烂兮精色内白类可任兮纷緼宜修姱而不丑兮嗟尔幼志有以异兮独立不迁岂不可喜兮深固难徙廓其无求兮苏世独立横而不流兮闭心自愼终不失过兮秉德无私参天地兮愿嵗并谢与长友兮淑离不淫梗其有理兮年歳虽少可师长兮行比伯夷置以为像兮
　　宋玉【郢人为楚大夫】
　　报友人书
　　【玉事楚怀王言友人于王王以为小臣友人让玉玉报友人书】
　　姜桂因地而生不因地而辛女因媒而嫁不因媒而亲也【宋玉集○韩诗外传宋玉因其友见襄王待之无以异让其友其友云与此互异亦不言书赤牍清裁载楚庄姬上王隐书云火鱼失水有龙无尾墙欲内崩而王不视杨用脩注此皆叶韵视音以改亦音已刘勰云文仲谬书于羊裘楚姬托讽于龙尾指此二事也鼎考刘向列女传处庄侄传云楚处庄侄者楚顷襄王之夫人县邑之女也初顷襄王好台榭出入不时行年四十不立太子諌者蔽塞屈原放逐国旣殆矣秦乃使张仪间之使其左右谓王南防于唐五百里是时庄侄年十二以缇竿为帜伏南郊道旁王车至侄举其帜王使人徃问之侄对曰妾县邑之女也欲言隐事于王因以帜见王曰子何以戒寡人侄对曰大鱼失水有龙无尾墙欲内崩而王不视王曰不知也侄对曰大鱼失水者王离国五百里也乐之于前不思祸之起于后也有龙无尾者年既四十无太子也国无强辅必且殆也墙欲内崩而王不视者祸乱且成而王不改也因为陈三难五患王曰善命后车载之立还反国门已闭反者已定王乃发鄢郢之师以击之乃立侄为夫人按此实面对之辞本非书也刘勰文心雕龙具谐讔篇未尝言书王弇州赤牍亦不加辨岂别有据】










　　皇霸文纪巻八
　　钦定四库全书
　　皇霸文纪巻九　　　　　明　梅鼎祚　编
　　燕
　　惠王【姬姓名乐资昭王子立七年为相成安君公孙操所弑其先武王封同母弟召公奭于燕】遗乐毅书
　　【毅为燕伐齐大破之遂屠七十余城惟莒卽墨未下时田单为卽墨令患毅善用兵欲去之昭王又贤不肯聼防防昭王死惠王立单使人防之惠王惠王使骑刼代毅毅去之赵单大破燕军杀骑刼尽复取七十余城惠王大慙自悔易乐毅以致此祸乃遗毅书毅使人献书报之】
　　寡人不佞不能奉顺君志故君捐国而去寡人不肖明矣敢谒其愿而君弗肯听也故使使者陈愚志君诚谕之语曰仁不轻絶智不轻怨君于先王世之所明知也寡人望有非则君覆葢之不虞君明弃之也望有过则君教诲之不虞君明辠之也寡人之辠百姓弗闻君防出明怨以弃寡人寡人必有辠矣然恐君之未尽厚矣谚曰厚者不损人以自益仁者不危躯以要名故覆人之邪者厚之行也救人之过者仁之道也世有覆寡人之邪救寡人之过非君恶所望之今君厚受德于先王之成尊轻弃寡人以快心则覆邪救过难得于君矣且世有厚薄故施异行有得失故患同今寡人任不肖之辠而君有失厚之累于为君择无所取国有封疆犹家之有垣墙所以合好覆恶也室不能相和出讼邻家未为通计也怨恶未见而明弃之未为尽厚也寡人虽不肖未如殷纣之乱也君虽未得志未如商容箕子之累也然不内尽寡人明怨于外恐其适足以伤高义而薄于行也非然苟可以成君之高明君之义寡人虽恶名不难受也本以为明寡人之薄而君不得厚扬寡人之毁而君不得荣是一举而两失也义者不毁人以自益况伤人以自损乎愿君无以寡人之不肖累徃事之美昔者桞下季为理于鲁三黜而不去或曰可以去矣柳下曰茍与人异恶徃而不黜乎犹且黜也宁故国耳桞下季不以黜自累故自前业不忘不以去为心故逺近无议寡人之辠国人不知而议寡人者徧天下谚曰仁不轻絶知不简功简功弃大者仇也轻絶厚利者怨也仇而弃之怨而累之宜在逺者不望之乎君今寡人无辠君岂怨之乎愿君捐忿和怒追顺先王以复教寡人寡人意君之曰余将快心以成而过不顾先王以明而恶使寡人进不得循功退不得变过此君所制唯君图之此寡人之愚志敬以书谒之【此刘向新序所载以为惠王与乐毅书并有毅报惠王书徃复辞防颇相酬合国策史记并谓燕王喜与乐间先大夫宛溪先生每言文义可疑不似与间者鼎按书有曰君于先王世之所明知也又云今君厚受德于先王之成尊轻弃寡人以快心间之封昌国君于燕要以其父毅故耳何尝有恩遇绸缪如书所称述哉则新序之惠王与毅者近是矣且向去太史公亦不逺也】
　　乐毅【乐羊之后本魏人爲魏使于燕遂臣燕昭王以为亚乡封昌国君】
　　报惠王书
　　臣不肖不能奉承王命以顺左右之心恐抵斧钺之辠以伤先王之明有害足下之义故遁逃自负以不肖之辠而不敢有辞说今王数之以恐侍御者不察先王之所以畜臣之理不白乎臣之所以事先王之心故不敢不以书对臣闻贤圣之君不以禄私亲功多者受之不以官随爱而当者处之故曰察能而授官者成功之君也论行而结交者立名之士也臣以所学观先王举错有高世主之心故假节于魏以身得察于燕先王过举擢之賔客之中立之羣臣之上不谋父兄以为亚乡臣自以为奉令承教可幸无辠故受命而不辞先王命臣曰我有积怨深怒于齐不量轻弱欲以齐为事臣对曰夫齐者霸王之余业战胜之遗事闲于兵革习于战攻王若欲攻之必与天下图之图之莫若径结赵且淮北宋地楚魏之愿也赵若许约楚魏尽力四国攻之齐可大破也王曰善臣乃受命具符节南使赵顾反起兵攻齐以天之道先王之灵河北之地随先王而举之济上之兵受命而胜之轻卒鋭兵长驱至齐齐王遁逃走莒仅以身免珠玉货寳车甲珍器皆收入燕大吕陈于元英故鼎反于厯室齐器设于宁台蓟丘之植植于汶篁五伯以来功业之盛未有及先王者也先王以为快其志以臣不损令故裂地而封臣使比小国诸侯臣闻贤圣之君功立而不废故着于春秋蚤知之士名成而不毁故称于后世若先王之报怨雪丑夷万乘之齐收八百年之积及其弃羣臣之日余令诏后嗣之义法执政任事循法令顺庶孽施及萌皆可以教后世臣闻善作者不必善成善始者不必善终昔伍子胥说聼于阖闾呉为逺迹至郢夫差不是也赐之鸱夷沈之江故夫差不计先论之可以立功也沈子胥而不悔子胥不蚤见王之不同量也故入江而不化夫免身而全功以明先王之迹臣之上计也离亏辱之诽堕先王之明臣之大恐也临不测之罪以幸为利义之所不敢出也臣闻君子絶交无恶言去臣无恶声臣虽不肖数奉教于君子臣恐侍御者信亲交之说不察疏逺之行故敢以书谢【并新序】
　　乐毅报惠王书
　　【毅为燕昭王合五国之兵而攻齐下七十余城尽郡县之以属燕三城未下而燕昭王死惠王卽位用齐人反间疑乐毅而使骑刼代之将乐毅奔赵赵封以为望诸君齐田单诈骑刼卒败燕军复收七十余城以复齐燕王悔惧赵用乐毅乘燕之敝以伐燕燕王乃使人让乐毅且谢之曰先王举国而委将军将军为燕破齐报先王之雠天下莫不振动寡人岂敢一日而忘将军之功哉防先王弃羣臣寡人新郎位左右误寡人寡人之使骑刼代将军为将军久防露于外故召将军且休计事将军过聼以与寡人有郄遂捐燕而归赵将军自为计则可矣而亦何以报先王之所以遇将军之意乎望诸君乃使人献书报燕王○史记惠王复以乐毅子乐间为昌国君而毅徃来复通燕卒于赵先王举国以下赤牍清裁作惠王与毅书王云乐君报书善矣惠王书亦自委曲恳至足以饰前非而动忠志按国策史记并不言书今存于注】
　　臣不佞不能奉承先王之教以顺左右之心恐抵斧质之辠以伤先王之明而又害于足下之义故遁逃奔赵自负以不肖之辠故不敢为辞说今王使使者数之辠臣恐侍御者之不察先王之所以畜幸臣之理而又不白于臣之所以事先王之心故敢以书对臣闻贤圣之君不以禄私其亲功多者授之不以官随其爱能当者处之故察能而授官者成功之君也论行而结交者立名之士也臣以所学者观之先王之举错有高世之心故假节于魏王而以身得察于燕先王过举擢之乎賔客之中而立之乎羣臣之上不谋于父兄而使臣为亚卿臣自以为奉令承教可以幸无辠矣故受命而不辞先王命之曰我有积怨深怒于齐不量轻弱而欲以齐为事臣对曰夫齐霸国之余教而骤胜之遗事也闲于兵甲习于战攻王若欲攻之则必举天下而图之举天下而图之莫径于结赵矣且又淮北宋地楚魏之所同愿也赵若许约楚魏宋尽力四国攻之齐可大破也先王曰善臣乃口受令具符节南使臣于赵顾反命起兵随而攻齐以天之道先王之灵河北之地随先王举而有之于济上济上之军奉令击齐大胜之轻卒鋭兵长驱至国齐王逃遁走莒仅以身免珠玉财寳车甲珍器尽收入燕大吕陈于元英故鼎反乎厯室齐器设于宁台蓟丘之植植于汶篁自五霸以来功未有及先王者也先王以为顺于其志以臣为不顿命故裂地而封之使之得比乎小国诸侯臣不佞自以为奉令承教可以幸无辠矣故受命而不辞臣闻贤明之君功立而不废故着于春秋蚤知之士名成而不毁故称于后世若先王之报怨雪耻夷万乘之彊国收八百嵗之蓄积及至弃羣臣之日余令诏后嗣之遗义执政任事之臣所以能循法令顺庶孽者施及萌隶皆可以教于后世臣闻善作者不必善成善始者不必善终昔者伍子胥说聼乎阖闾故呉王逺迹至于郢夫差弗是也赐之鸱夷而浮之江故呉王夫差不悟先论之可以立功故沉子胥而弗悔子胥不蚤见主之不同量故入江而不改夫免身全功以明先王之迹者臣之上计也离毁辱之非堕先王之名者臣之所大恐也临不测之辠以幸为利者义之所不敢出也臣闻古之君子交絶不出恶声忠臣之去也不洁其名臣虽不佞数奉教于君子矣恐侍御者之亲左右之说而不察疏逺之行也故敢以书报惟君之畱意焉【战国策】
　　同前【史记】
　　臣不佞不能奉承王命以顺左右之心恐伤先王之明有害足下之义故遁逃走赵今足下使人数之以罪臣恐侍御者不察先王之所以畜幸臣之理又不白臣之所以事先王之心故敢以书对臣闻贤圣之君不以禄私亲其功多者赏之其能当者处之故察能而授官者成功之君也论行而结交者立名之士也臣窃观先王之举也见有高世主之心故假节于魏以身得察于燕先王过举厠之賔客之中立之羣臣之上不谋父兄以为亚卿臣窃不自知自以为奉令承教可幸无辠故受令而不辞先王命之曰我有积怨深怒于齐不量轻弱而欲以齐为事臣曰夫齐霸国之余业而最胜之遗事也练于兵甲习于战攻王若欲伐之必与天下图之与天下图之莫若结于赵且又淮北宋地楚魏之所欲也赵若许而约四国攻之齐可大破也先王以为然具符节南使臣于赵顾反命起兵击齐以天之道先王之灵河北之地随先王而举之济上济上之军受命击齐大败齐人轻卒鋭兵长驱至国齐王遁而走莒仅以身免珠玉财寳车甲珍器尽收入于燕齐器设于宁台大吕陈于元英故鼎反乎磨室蓟丘之植植于汶篁自五伯以来功未有及先王者也先王以爲慊于志故裂地而封之使得比小国诸侯臣窃不自知自以爲奉命承教可幸无辠是以受命不辞臣闻贤圣之君功立而不废故着于春秋蚤知之士名成而不毁故称于后世若先王之报怨雪耻夷万乘之彊国收八百嵗之蓄积及至弃羣臣之日余教未衰执政任事之臣修法令愼庻孽施及乎萌隶皆可以教后世臣闻之善作者不必善成善始者不必善终昔伍子胥说听于阖闾而呉王逺迹至郢夫差弗是也赐之鸱夷而浮之江呉王不寤先论之可以立功故沉子胥而不悔子胥不蚤见主之不同量是以至于入江而不化夫免身立功以明先王之迹臣之上计也离毁辱之诽谤堕先王之名臣之所大恐也临不测之罪以幸为利义之所不敢出也臣闻古之君子交絶不出恶声忠臣去国不絜其名臣虽不佞数奉教于君子矣恐侍御者之亲左右之说不察疏逺之行故敢献书以闻惟君王之留意焉【夏侯曰观乐生遗惠王书其庶乎知防合道以礼始终者与】
　　燕王喜【惠王曽孙孝王子立三十三年为秦所虏而燕亡】
　　遗乐间书
　　【惠王复以乐毅子乐间为昌国君居燕三十年燕王喜用其相栗腹计欲攻赵而问于间间曰赵四战之国其民习兵伐之不可燕王不听遂伐赵赵使亷颇击之大破燕军禽栗腹间入赵赵遂围燕燕重割地与赵和王乃遗间书闲怨不用其计卒留赵不报】
　　寡人不佞不能奉顺君意故君捐国而去则寡人之不肖明矣敢端其愿而君不肯听故使使者陈愚意君试论之语曰仁不轻絶智不轻怨君之于先王也世之所明知也寡人望有非则君掩盖之不虞君之明辠之也望有过则君教诲之不虞君之明弃之也且寡人之辠国人莫不知天下莫不闻君微出明怨以弃寡人寡人必有辠矣虽然恐君之未尽厚也谚曰厚者不毁人以自益也仁者不危人以要名故掩人之邪者厚人之行也救人之过者仁者之道也世有掩寡人之邪救寡人之过非君孰望之今君厚受位于先王以成尊轻弃寡人以快心则掩邪救过难得于君矣且世有薄而故厚施行有失而故惠用今使寡人任不肖之辠而君有失厚之累于为君择之也无所取之国之有封疆犹家之有垣墙所以合好掩恶也室不能相和出语邻家未为通计也怨恶未见而明弃之未爲尽厚也寡人虽不肖乎未如殷纣之乱也君虽不得意乎未如商容箕子之累也然则不内葢寡人而明怨于外恐其适足以伤于高而薄于行也非然也苟可以明君之义成君之高虽任恶名不难受也本欲以为明寡人之薄而君不得厚扬寡人之辱而君不得荣此一举而两失也义者不亏人以自益况伤人以自损乎君无以寡人不肖累徃事之美昔者柳下惠吏于鲁三黜而不去或谓之曰可以去柳下惠曰茍与人之异恶徃而不黜乎犹且黜乎宁于故国尔桞下惠不以三黜自累故前业不忘不以去爲心故逺近无议今寡人之辠国人未知而议寡人者遍天下语曰论不脩心议不累物仁不轻絶智不简功简弃大功者辍也轻絶厚利者怨也辍而弃之怨而累之宜在逺者不望之乎君也今以寡人无辠君岂怨之乎愿君捐怨追惟先王复以教寡人意君曰余且慝心以成而过不顾先王以明而恶使寡人进不得修功退不得改过君之所揣也唯君图之此寡人之愚意也敬以书谒之【战国策】
　　同前【史记】
　　纣之时箕子不用犯諌不怠以冀其听商容不达身祗辱焉以冀其变及民志不入狱囚自出然后二子退隐故纣负桀防之累二子不失忠圣之名何者其忧患之尽矣今寡人虽愚不若纣之防也燕民虽乱不若殷民之甚也室有语不相尽以告邻里二者寡人不爲君取也无名氏
　　献燕王哙书【哙易王子立三年让国子之又三年齐伐燕哙死】
　　【或献书燕果以兵南合三晋三年与楚三晋攻秦不胜而还○陈师道曰此当是昭王时】
　　燕王而不能自恃不恶卑名以事彊事彊可以令国安长久万世之善计也以事彊而不可以为万世则不如合弱将奈何合弱而不能如一此臣之所以为山东苦也比目之鱼不相得则不能行故古人称之以其合两而如一也今山东合弱而不能如一是山东之智不如鱼也又譬如车士之引车也三人不能行索二人五人而车因行矣今山东三国弱而不能敌秦索二国因能胜秦矣然而山东不知相索者智故不如车士矣胡与越人言语不相知志意不相通同舟而凌波至其相救助如一也今山东之相与也如同舟而济秦之兵至不能相救助如一智又不如胡越之人矣三物者人之所能为也山东之主遂不悟此臣之所为山东苦也愿大王之熟虑之也山东相合之主者不恶卑名之国者可长存之卒者出士以戍韩梁之西边此燕之上计也不急为此国必危矣王必大忧今韩梁赵三国己合矣秦见三晋之坚也必南伐楚赵见秦之伐楚也必攻燕物固有势异而患同者秦之伐韩故中山亡今秦之伐楚燕必亡臣窃为王计不如以兵南合三晋约戍韩梁之西边山东不能坚爲此此必皆亡【战国防○鲍彪云此三物喻从之精者也故虽子哙庸主亦能感动惜乎言犹在耳而诸侯之心已变矣此岂非天亡之哉】
　　苏代【东周雒阳人苏秦弟与兄厉皆以夀死名显诸侯】
　　自宋遗昭王书
　　【代与燕相子之婚乃使代侍质子于齐齐使代报燕因言齐王之不信其臣不能霸以动燕専任子之已而让位燕大乱立昭王代归齐复之宋齐攻宋急代遗昭王书昭王善其书乃召代与谋伐齐竟破齐湣王出走】
　　夫列在万乘而寄质于齐名卑而权轻秦齐助之伐宋民劳而实费破宋残楚淮北肥大齐雠彊而国弱也此三者皆国之大败也而足下行之将欲以除害取信于齐也而齐未加信于足下而忌燕也愈甚矣然则足下之事齐也失所爲矣夫民劳而实费又无尺寸之功破宋肥雠而世负其祸矣足下以宋加淮北彊万乘之国也而齐并之是益一齐也北夷方七百里加之以鲁卫此所谓彊万乘之国也而齐并之是益二齐也夫一齐之彊而燕犹不能支也今乃以三齐临燕其祸必大矣虽然臣闻智者之举事也转祸而为福因败而成功者也齐人紫败素也而贾十倍越王句践栖于防稽而后残呉霸天下此皆转祸而为福因败而成功者也今王若欲转祸而为福因败而成功乎则莫如遥霸齐而厚尊之使使盟于周室尽焚天下之秦符约曰夫上计破秦其次长賔客秦秦挟賔客以待破秦王必患之秦五世以结诸侯今为齐下秦王之志茍得穷齐不惮以一国都为功然而王何不使布衣之人以穷齐之说说秦谓秦王曰燕赵破宋肥齐尊齐而为之下者燕赵非利之也弗利而势为之者何也以不信秦王也今王何不使可以信者接收燕赵令泾阳君若高陵君先于燕赵秦有变因以为质则燕赵信秦矣秦为西帝赵为中帝燕为北帝立为三帝而以令诸侯韩魏不聼则秦伐之齐不听则燕赵伐之天下孰敢不听天下服听因驱韩魏以攻齐曰必反宋地而归楚之淮北夫反宋地归楚之淮北燕赵之所同利也竝立三帝燕赵之所同愿也夫实得所利名得所愿则燕赵之弃齐也犹释敝躧今王之不收燕赵则齐霸必成矣诸侯戴齐而王独弗从也是国伐也诸侯戴齐而王从之是名卑也王不收燕赵名卑而国危王收燕赵名尊而国宁夫去尊宁而就卑危智者不为也秦王闻若说也必如刺心然则王何不务使智士以若此言说秦秦伐齐必矣夫取秦上交也伐齐正利也尊上交务正利圣王之事也【战国策○昭王者秦昭王泾阳高陵并昭王母弟】
　　同前【史记】
　　夫列在万乘而寄质于齐名卑而权轻奉万乘助齐伐宋民劳而实费夫破宋残楚淮北肥大齐雠彊而国害此三者皆国之大败也然且王行之者将以取信于齐也齐加不信于王而忌燕愈甚是王之计过矣夫以宋加之淮北彊万乘之国也而齐并之是益一齐也北夷方七百里加之以鲁卫彊万乘之国也而齐并之是益二齐也夫一齐之彊燕犹狼顾而不能支今以三齐临燕其祸必大矣虽然智者举事因祸为福转败为功齐紫败素也而贾十倍越王句践栖于防稽复残彊呉而霸天下此皆因祸为福转败为功者也今王若欲因祸为福转败为功则莫若挑霸齐而尊之使使盟于周室焚秦符曰其大上计破秦其次必长賔之秦挟賔以待破秦王必患之秦五世伐诸侯今为齐下秦王之志茍得穷齐不惮以国为功然则王何不使辩士以此言说秦王曰燕赵破宋肥齐尊之为之下者燕赵非利之也燕赵不利而势为之者以不信秦王也然则王何不使可信者接收燕赵令泾阳君高陵君先于燕赵秦有变因以为质则燕赵信秦秦为西帝燕为北帝赵为中帝立三帝以令于天下韩魏不听则秦伐之齐不听则燕赵伐之天下孰敢不听天下服听因驱韩魏以伐齐曰必反宋地归楚淮北反宋地归楚淮北燕赵之所利也竝立三帝燕赵之所愿也夫实得所利尊得所愿燕赵弃齐如脱躧矣今不收燕赵齐霸必成诸侯赞齐而王不从是国伐也诸侯赞齐而王从之是名卑也今收燕赵国安而名尊不收燕赵国危而名卑夫去尊安而取危卑智者不为也秦王闻若说必若刺心然则王何不使辩士以此苦言说秦秦必取齐必伐矣夫取秦厚交也伐齐正利也尊厚交务正利圣王之事也
　　自齐献昭王书
　　【代在齐而或有疑之于王者故以书自白】
　　臣之行也固知将有口事故献御书而行曰臣贵于齐燕大夫将不信臣臣贱将轻臣臣用将多望于臣齐有不善将归罪于臣天下不攻齐将曰善爲齐谋天下攻齐将与齐兼贸臣臣之所处重卵也王谓臣曰吾必不听众口与谗言吾信女也犹列眉也上可以得用于齐次可以得信于下茍无死女无不为也以女自信可也与之言曰去燕之齐可也期于成事而已臣受令以任齐及五年齐数出兵未尝谋燕齐赵之交一合一离燕不与齐谋赵则与赵谋齐齐之信燕也至于虚北地行其兵今王信田伐与参去疾之言且攻齐使齐犬马而不言燕今王又使庆令臣曰吾欲用所善王茍欲用之则臣请为王亊之王欲醳臣剸任所善则
　　臣请归醳事臣茍得见则盈愿【战国策○所处重卵一作所重处重留○陆深云燕昭卽位志复齐讐非一日矣乐毅至燕在十七年后又十年始合五国以破齐方其患齐之彊志未逞也苏代之徒为之间齐离燕之交激秦之怒劝之以伐宋骄其兵而罢其师齐卒以亡代有力焉而世不数何也葢毅之为燕约结信义服人卒用以此胜何暇乎代之为哉代之轻诈反覆效用于燕亦昭王之贤明有以御之非所以成功也】
　　太子丹【燕王喜子】
　　与麴武书【麴武史记作鞠武】
　　【丹质于秦逃归怨秦欲报之与其傅麴武书○史记丹因武得交田光先生而田光言其友荆轲于丹使刺秦王不中以死秦伐燕燕王喜斩太子丹以献然秦竟灭燕】
　　丹不肖生于僻陋之国长于不毛之地未曽得覩君子雅训欲有所陈幸垂览之丹闻丈夫之道节义亷耻受辱以生也眞正所羞之见却以窥其节故有刎喉不顾据鼎不避者斯岂乐死而忘生哉其心有所守也今秦王反戾天常虎狼其行遇丹无礼诸侯最甚每念之痛入骨髓计燕国之众不能敌之旷年相守力固不足欲收天下勇士集海内英雄破国空藏以奉养之重币甘辞以市于秦秦贪我赂而信我辞则一劔之任当千万之师须臾之间可觧丹万世之耻若其不然令丹生无日于天地死怀恨于九泉必令诸侯无以为叹易水之北未知谁有此盖抑亦大夫耻也谨遣书愿熟思之【燕丹子○眞正二句无以为叹竝有脱误】
　　代
　　代王嘉【本赵公子率其宗数百人之代自立为代王与燕合兵燕亡代亦为秦灭】
　　遗燕王喜书
</div>
    <div class="pagination">
<a href="皇霸文纪_page15.html">上一页</a><span>...</span><a href="皇霸文纪_page11.html">11</a><a href="皇霸文纪_page12.html">12</a><a href="皇霸文纪_page13.html">13</a><a href="皇霸文纪_page14.html">14</a><a href="皇霸文纪_page15.html">15</a><span class="current-page">16</span><a href="皇霸文纪_page17.html">17</a><a href="皇霸文纪_page18.html">18</a><a href="皇霸文纪_page19.html">19</a><a href="皇霸文纪_page20.html">20</a><a href="皇霸文纪_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
