<!DOCTYPE html>
<html>
<head>
    <meta charset="UTF-8">
    <title>三国志文类 - 第 10 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三国志文类 - 第 10 页/共 18 页</h1>
    <div class="content">　　明公以歩卒五千将诛董卓北破袁绍南征刘表九州百郡十并其八威震天下势慴海外今举汉中蜀人望风破胆失守推此而前蜀可传檄而定刘备人杰也有度而迟得蜀日浅蜀人未恃也今举汉中蜀人震恐其势自倾以公之神明因其倾而压之无不克也若小缓之诸葛亮明于治而为相关羽张飞勇冠三军而为将蜀民旣定据险守要则不可犯矣今不取必为后忧太祖不从
　　刘放说王松归太祖【字子弃遭世大乱时渔阳王松据其土放徃依之太祖克冀州放説松曰】
　　往者董卓作逆英雄并起阻兵擅命人自封殖惟曹公能拔拯危乱翼戴天子奉辞伐罪所向必克以二袁之彊守则淮南冰消战则官渡大败乘胜席巻将清河朔威刑旣合大势巳见速至者渐福后服者先亡此乃不俟终日驰骛之时也昔黥布弃南面之尊仗剑归汉诚识废兴之理审去就之分也将军宜投身委命厚自结纳松然之
　　贾逵劝孙资应命【字梁道时太祖辟资会兄为乡人所害资手刄报仇乃将家属辟地河东故遂不应命寻复为本郡所命以疾辞友人河东贾逵谓资曰】
　　足下抱逸羣之才值旧邦倾覆主将殷勤千里延颈且崇古贤桑梓之义而久盘桓拒违君命斯由曜和璧于秦王之庭而塞以连城之价耳窃为足下不取也资感其言遂往应之
　　蜀
　　诸葛亮説孙权【时亮与徐庶并为曹公所追破获庶母庶辞先主而遂诣曹公亮曰事急矣请奉命求救于孙将军时权拥兵在柴桑观望成败亮说曰】
　　海内大乱将军起兵据有江东刘豫州亦收众汉南与曹操并争天下今操芟夷大难略巳平矣遂破荆州威震四海英雄无所用武故豫州遁逃至此将军量力而处之若能以吴越之众与中国抗衡不如早与之絶若不能当何不案兵束甲北面而事之今将军外托服从之名而内怀犹豫之计事急而不断祸至无日矣权曰苟如君言刘豫州何不遂事之乎亮曰田横齐之壮士耳犹守义不辱况刘豫州王室之胄英才葢世众士慕仰若水之归海若事之不济此乃天也安能复为之下乎权勃然曰吾不能举全吴之地十万之众受制于人吾计决矣非刘豫州莫可以当曹操者然豫州新败之后安能抗此难乎亮曰豫州军虽败于长阪今战士还者及关羽水军精甲万人刘琦合江夏战士亦不下万人曹操之众远来疲弊闻追豫州轻骑一日一夜行三百余里此所谓彊弩之末势不能穿鲁缟者也故兵法忌之曰必蹶上将军且北方之人不习水战又荆州之民附操者偪兵势耳非心服也今将军诚能命猛将统兵数万与豫州恊规同力破操军必矣操军破必北还如此则荆吴之势彊鼎足之形成矣成败之机在于今日权大悦即遣周瑜程普鲁肃等水军三万随亮诣先主并力拒曹公
　　厐统说刘备【字士元先主器之亲待亚之诸葛亮与亮并为军师中郎将统説备曰】
　　荆州荒残人物殚尽东有吴孙北有曹氏鼎足之计难以得志今益州国富民彊户口百万四部兵马所出必具宝货无求于外今可权借以定大事备曰今之与吾为水火者曹操也操以急吾以寛操以暴吾以仁操以谲吾以忠每与操反事乃可成耳今以小故而失信义于天下者吾所不取也统曰权变之时固非一道所能定也兼弱攻昧五伯之事逆取顺守报之以义事定之后封以大国何负于信今日不取终为人利耳备遂行姜维说钟防【时防隂怀异图维见而知其心谓可搆成扰乱以图克复也乃诡説防曰】
　　闻君自淮南己来算无遗防晋道克昌皆君之力今复定蜀威德振世民高其功主畏其谋欲以此安归乎夫韩信不背汉于扰攘以见疑于旣平大夫种不从范蠡于五湖卒伏剑而妄死彼岂闇主愚臣哉利害使之然也今君大功旣立大德巳着何不法陶朱公泛舟絶迹全功保身登峨嵋之岭而从赤松逰乎会曰君言远矣我不能行且为今之道或未尽于此也维曰其他则君智力之所能无烦于老夫矣由是情好欢甚
　　吴
　　鲁肃说吴主吊刘表二子
　　夫荆楚与国邻接水流顺北外带江汉内阻山陵有金城之固沃野万里士民殷富若据而有之此帝王之资也今表新亡二子素不辑睦军中诸将各有彼此加刘备天下枭雄与操有隙寄寓于表表恶其能而不能用也若备与彼恊心上下齐同则宜抚安与结盟好如有离违宜别图之以济大事肃请得奉命吊表二子并慰劳其军中用事者及说备使抚表众同心一意共治曹操备必喜而从命如其克谐天下可定也今不速徃恐为操所先权即遣肃行
　　朱治说孙贲陈安危【字君理时权从兄豫章太守贲女为曹公子妇及曹公破荆州威震南土贲畏惧欲遣子入质治闻之求徃见贲为陈安危】
　　治说贲曰破虏将军昔率义兵入讨董卓声冠中夏义士壮之讨逆继世廓定六郡特以君侯骨肉至亲器为时生故表汉朝剖符大郡兼建将校仍关综两府荣冠宗室为远近所瞻加讨虏聪明神武继承洪业揽结英雄周济世务军众日盛事业日隆虽昔萧王之在河北无以加也必克成王基应运东南故刘德远布腹心求见拯救此天下所共知也前在东闻道路之言云将军有异趣艮用怃然今曹公阻兵倾覆汉室幼帝流离百姓元元未知所归而中国萧条或百里无烟城邑空虚道殣相望士叹于外妇怨乎室加之以师旅因之以饥馑以此料之岂能越长江与我争利哉将军当斯时也而欲背骨肉之亲违万安之计割同气之肤啖虎狼之口为一女子改虑易图失机毫厘差以千里岂不惜哉








　　三国志文类巻三十二
　　钦定四库全书
　　三国志文类巻三十三
　　对问
　　魏
　　高贵乡公问诸儒经义
　　帝幸太学问诸儒曰圣人幽赞神明仰观俯察始作八卦后圣重之为六十四立爻以极数凡斯大义罔有不备而夏有连山殷有归藏周曰周易易之书其故何也易博士淳于俊对曰庖牺因燧皇之图而制八卦神农演之为六十四黄帝尧舜通其变三代随时质文各由其事故易者变易也名曰连山似山出内气连天地也归藏者万事莫不归藏于其中也帝又曰若使包羲因燧皇而作易孔子何以不云燧人氏没包羲氏作乎俊不能答帝又问曰孔子作彖象郑作注虽圣贤不同其所释经义一也今彖象不与经文相连而注连之何也俊对曰郑合彖象于经者欲使学者寻省易了也帝曰若郑合之于学诚便则孔子曷为不合以了学者乎俊对曰孔子恐其与文王相乱是以不合此圣人以不合为谦帝曰若圣人以不合为谦则郑何独不谦耶俊对曰古义宏深圣问奥远非臣所能详尽帝又问曰系辞云黄帝尧舜垂衣裳而天下治此包羲神农之世为无衣裳但圣人化天下何殊异尔耶俊对曰三皇之时人寡而禽兽众故取其羽皮而天下用足及至黄帝人众而禽兽寡是以作为衣裳以济时变也帝又问干为天而复为金为玉为老马与细物并耶俊对曰圣人取象或远或近近取诸物远则天地讲易毕复命讲尚书帝问曰郑云稽古同天言尧同于天也王肃云尧顺考古道而行之二义不同何者为是博士庾峻对曰先儒所执各有乖异臣不足以定之然洪范称三人占从二人之言贾马及肃皆以为顺考古道以洪范言之肃义为长帝曰仲尼言唯天为大唯尧则之尧之大美在乎则天顺考古道非其至也今发篇开义以明圣德而舍其大更称其细岂作者之意耶俊对曰臣奉遵师説未喻大义至于折中裁之圣思次及四岳举鲧帝又问曰夫大人者与天地合其德与日月合其明思无不周明无不照今王肃云尧意不能明鲧是以试用如此圣人之明有所未尽耶峻对曰虽圣人之宏犹有所未尽故禹曰知人则哲唯帝难之然卒能改授圣贤缉熙庶绩亦所以成圣也帝曰夫有始有卒其唯圣人若不能始何以为圣其言惟帝难之然卒能改授葢谓知人圣人所难非不尽之言也经曰知人则哲能官人若尧疑鲧试之九年官人失叙何得谓之圣哲峻对曰臣窃观经传圣人行事不能无失是以尧失之四凶周公失之二叔仲尼失之宰予帝曰尧之任鲧九载无成汨陈五行民用昏垫至于仲尼失之宰予言行之间轻重不同也至于周公管蔡之事亦尚书所载皆博士所当通也峻对曰此皆先贤所疑非臣寡见所能究论次及有鳏在下曰虞舜帝问曰当尧之时洪水为害四凶在朝宜速登贤圣济斯民之时也舜年在旣立圣德光明而久不进用何也峻对曰尧咨嗟求贤欲逊巳位岳曰否德忝帝位尧复使岳扬举仄陋然后荐舜荐舜之本实由于尧此葢圣人欲尽众心也帝曰尧旣闻舜而不登用又时忠臣亦不进达乃使岳扬仄陋而后荐举非急于用圣恤民之谓也峻对曰非臣愚见所能逮及于是复命讲礼记帝问曰太上立德其次务施报为治何由而教化各异皆修何政而能致于立德施而不报乎博士马照对曰太上立德谓三皇五帝之世以德化民其次报施谓三王之世以礼为治也帝曰二者致化薄厚不同将主有优劣耶时使之然乎照对曰诚由时有朴文故化有薄厚也
　　蒯良蒯越对刘表
　　刘表之初为荆州也江南宗贼盛袁术屯鲁阳尽有南阳之众吴人苏代领长沙太守贝羽为华容长各阻兵作乱表初到单马入宜城而延中庐人蒯良蒯越襄阳人蔡瑁与谋表曰宗贼甚盛而众不附袁术因之祸今至矣吾欲徴兵恐不集其策安出良曰众不附者仁不足也附而不治者义不足也苟仁义之道行百姓归之如水之趋下何患所至之不从而问兴兵与防乎表顾问越越曰治平者先仁义治乱者先权谋兵不在多在得人也袁术勇而无断苏代贝羽皆武人不足虑宗贼帅多贪暴为下所患越有所素养者使示之以利必以众来君诛其无道抚而用之一州之人有乐存之心闻君圣德必襁负而至矣兵集众附南据江陵北守襄阳荆州八郡可传檄而定术等虽至无能为也表曰子柔之言雍季之论也异度之计舅犯之谋也遂使越遣人诱宗贼至者五十五人皆斩之袭取其众
　　荀彧讨袁绍对【袁绍与太祖书其辞悖慢太祖以示彧曰今将讨不义而力不敌何如彧有此对】
　　古之成败者诚有其才虽弱必强苟非其人虽强亦弱刘项之存亡足以观矣今与公争天下者唯袁绍尔绍貌外寛而内忌任人而疑其心公明达不拘唯才所宜此度胜也绍迟重少决失在后机公能断大事应变无方此谋胜也绍御军寛缓法令不立士卒虽众其实难用公法令旣明赏罚必行士卒虽寡皆争致死此武胜也绍慿世资从容饰智以收名誉故士之寡能好问者多归之公以至仁待人推诚心不为虚美行巳谨俭而与有功者无所恡惜故天下忠正效实之士咸愿为用此德胜也夫以四胜辅天子扶义征伐谁敢不从绍之强其何能为太祖悦
　　贾诩定太子对【时文帝为五官将而临菑侯植才名方盛各有党与有夺宗之议文帝使人问诩自固之术诩对曰】
　　愿将军恢崇德度躬素士之业朝夕孜孜不违子道如是而巳文帝从之深自砥砺太祖又尝屏除左右诩嘿然不对太祖曰与卿言而不答何也诩曰适有所思故不即对耳太祖曰何思诩曰思袁本初刘景升父子也太祖大笑于是太子遂定
　　又伐吴蜀对【帝问诩曰吾欲伐不从命以一天下呉蜀何先诩对】
　　攻取者先兵权建本者尚德化陛下应期受禅抚临率土若绥之以文德而俟其变则平之不难矣吴蜀虽蕞尔小国依岨山水刘备有雄才诸葛亮善治国孙权识虚实陆逊见兵势据险守要泛舟江湖皆难卒谋也用兵之道先胜后战量敌论将故举无遗防臣窃料群臣无备权对虽以天威临之未见万全之势也昔舜舞干戚而有苖服臣以为当今宜先文后武
　　钟繇狱诘辞【时毛玠出见黥面反者其妻子没为官奴婢玠言曰使天不雨葢此也太祖遂大怒收玠付狱大理钟繇诘玠】
　　自古圣帝明王罪及妻子书云左不共左右不共右予则孥戮女司宼之职男子入于罪女子入于舂槀汉律罪人妻子没为奴婢黥面汉法所行黥墨之刑存于古典今真奴婢祖先有罪虽厯百世犹有黥面供官一以寛良民之命二以宥并罪之辜此何以负于神明之意而当致旱案典谋急恒寒若豫恒燠若寛则亢阳所以为旱玠之吐言以为寛耶以为急也急当隂霖何以反旱成汤圣世野无生草周宣令王旱魃为虐亢旱以来积三十年归咎黥面为相值不卫人伐邢师兴而雨罪恶无徴何以应天玠讥谤之言流于下民不悦之声上闻圣听玠之吐言势不独语时见黥面凡为防人黥面奴婢所识知邪何縁得见对之叹言时以语谁见答云何以何日月于何处所事巳发露不得隠欺具以状对
　　毛玠狱诘对
　　臣闻萧生缢死困于石显贾子放外谗在绛灌白起赐剑于杜邮晁错致诛于东市伍员絶命于吴都斯数子者或妬其前或害其后臣垂龆执简累勤取官职在机近人事所窜属臣以私无势不絶语臣以寃无细不理人情滛利为法所禁法禁于利势能害之青蝇横生为臣作谤谤臣之人势不在他昔王叔陈生争正王廷宣子平理命举其契是非有宜曲直有所春秋嘉焉是以书之臣不言此无有时人说臣此言必有徴要乞防宣子之辨而求王叔之对若臣以曲闻即刑之日方之安驷之赠赐剑之来比之重赏之惠谨以状对
　　王肃对明帝帝欲不谛【帝尝问肃曰汉桓时白马令李云上书言帝者谛也是帝欲不谛当何得不死肃对】
　　但为言失逆顺之节原其本意皆欲尽心念存补国且帝者之威过于雷霆杀一匹夫无异蝼蚁寛而宥之可以示容受切言广德宇于天下故臣以为杀之未必为是也
　　又对史迁隠切对【帝问肃曰司马迁以受刑之故内怀隠切着史纪非贬孝武令人切齿肃对】
　　司马迁记事不虚美不隠恶刘向杨雄服其善叙事有良史之才谓之实録汉武帝闻其述史记取孝景及己本纪览之于是大怒削而投之于今此两纪有録无书后遭李陵事遂下迁蚕室此为隠切在孝武而不在于史迁也
　　三国志文类巻三十三
　　钦定四库全书
　　三国志文类巻三十四
　　对问
　　魏
　　郭嘉讨袁本初对【字奉孝为司空军祭酒太祖谓嘉曰本初拥冀州之众青并从之地广兵强而数为不逊吾欲讨之力不敌如何嘉对曰】
　　刘项之不敌公所知也汉祖为智胜项羽虽彊终为所禽嘉窃料之绍有十败公有十胜虽兵彊无能为也绍繁礼多仪公体任自然此道胜一也绍以逆动公奉顺以率天下此义胜二也汉末政失于寛绍以寛济寛故不慑公纠之以猛而上下知制此治胜三也绍外寛内忌用人而疑之所任唯亲戚子弟公外易简而内机明用人无疑唯才所宜不间远近此度胜四也绍多谋少决失在后事公防得辄行应变无穷此谋胜五也绍因累世之资高议揖让以收名誉士之好言饰外者多归之公以至心待人推诚而行不为虚美以俭率下与有功者无所吝士之忠正远见而有实者皆愿为用此德胜六也绍见人饥寒恤念之形于顔色其所不见虑或不及也所谓妇人之仁耳公于目前小事时有所忽至于大事与四海接恩之所加皆过其望虽所不见虑之所周无不济也此仁胜七也绍大臣争权谗言惑乱公御下以道浸润不行此明胜八也绍是非不可知公所是进之以礼所不是正之以法此文胜九也绍好为虚势不知兵要公以少克众用兵如神军人恃之敌人畏之此武胜十也太祖笑曰如卿所言孤何德以堪之也嘉又曰绍方北击公孙瓒可因其远征东取吕布不先取布若绍为寇布为之援此深害也太祖曰然
　　刘晔伐陈防对【晔字子扬时庐江界有山贼陈防众数万临险守而先时遣偏将致诛莫能禽克太祖问羣下可伐与否咸云山峻髙而谿谷深隘守易攻难又无之不足为损得之不足为益】
　　防等小竖因乱赴险遂相依为彊耳非有爵命威信相服也往者偏将资轻而中国未夷故防敢据险以守今天下略定后服先诛夫畏死趋赏愚智所同故广武君为韩信画防谓其威名足以先声后实而服邻国也岂况明公之德东征西怨先开赏募大兵临之令宣之日军门啓而虏自溃矣太祖笑曰卿言近之遂遣猛将在前大将在后至则克防如晔所度
　　又对无故求降【时孙权遣使求降帝以问晔晔对曰】
　　权无故求降必内有急权前袭杀关羽取荆州四郡备怒必大兴师伐之外有彊寇众心不安又恐中国乘其衅而伐之故委地求降一以却中国之兵二则假中国之援以彊其众而疑敌人权善用兵见防知变其计必出于此今天下三分中国十有其八吴蜀各保一州阻山依水有急相救此小国之利也今还自相攻天亡之也宜大兴师径渡江袭其内蜀攻其外我袭其内吴之亡不出旬月矣吴亡则蜀孤若割吴半蜀固不能久存况蜀得其外我得其内乎帝曰人称臣降而伐之疑天下欲来者心必以为惧其一不可孤何不且受吴降而袭蜀之后乎对曰蜀远吴近又闻中国伐之便还军不能止也今备巳怒故兴兵击吴闻我伐吴知吴必亡必喜而进与我争割吴地必不改计抑怒救吴必然之势也帝不听遂受吴降即拜权为吴王晔又进曰不可先帝征伐天下兼其八威震海内陛下受禅即真德合天地声暨四远此实然之势非卑臣颂言也权虽有雄才故汉骠骑将军南昌侯耳官轻势卑士民有畏中国心不可彊迫与成所谋也不得巳受其降可进其将军号封十万户侯不可即以为王也夫王位去天子一阶耳其礼秩服御相乱也彼直为侯江南士民未有君臣之义也我信其伪降就封殖之崇其位号定其君臣是为虎傅翼也权既受王位却蜀兵之后外尽礼事中国使其国内皆闻之内为无礼以怒陛下陛下赫然发怒兴兵讨之乃徐告其民曰我委身事中国不爱珍货重宝随时贡献不敢失臣礼也无故伐我必欲残我国家俘我民人子女以为僮仆妾吴民无縁不信其言也信其言而感怒上下同心战加十倍矣又不从遂即拜权为吴王权将陆逊大败刘备杀其兵八万余人备仅以身免权外礼愈卑而内行不顺果如晔言
　　孙资讨蜀对【时诸葛亮出在南郑议者以为可因大发兵讨之帝意亦然以问资资对曰】
　　昔武皇帝征南郑取张鲁阳平之役危而后济又自往拔出夏侯渊军数言南郑直为天狱中斜谷道为五百里石穴耳言其深险喜出渊军之辞也又武皇帝圣于用兵察蜀贼栖于山岩视吴虏窜于江湖皆挠而避之不责将士之力不争一朝之忿诚所谓见胜而战知难而退也今若进军就南郑讨亮道旣险阻计用精兵又转运镇守南方四州遏御水贼凡用十五六万人必当复更有所发兴天下骚动费力广大此诚陛下所宜深虑夫守战之力力役参倍但以今日见兵分命大将据诸要险威足以震慑彊寇镇静疆埸将士虎睡百姓无事数年之间中国日盛吴蜀二虏必自罢弊【帝由是止】伐吴对【时吴人彭绮又举义江南议者以为因此伐之必有所克帝问资】
　　资曰鄱阳宗人前后数有举义者众弱谋浅旋辄乖散昔文皇帝尝密论贼形势言洞浦杀万人得船千万数日间船人复会江陵被围歴月权裁以千数百兵住东门而其土地无崩解者是有法禁上下相奉持之明验也以此推绮惧未能为权腹心大疾也【绮果寻败亡】
　　又对明帝万年后计【资别传曰帝诏资曰吾年稍长又厯观书传中皆叹息无所不念图万年后计莫过使亲人广据职势兵任又重今射声校尉缺久欲得亲人谁可用者】
　　资曰陛下思深虑远诚非愚臣所及书传所载皆圣听所究向使汉高不知平勃能安刘氏孝武不识金霍付属以事殆不可言文皇帝始召曹真还时亲诏臣以重虑及至晏驾陛下即阼犹有曹休内外之望赖遭日月御勒不倾使各守分职纎介不间以此推之亲臣贵戚虽当据势握兵宜使轻重素定若诸侯典兵力均衡平宠齐爱等则不相为服不相为服则意有异同今五营所领见兵常不过数百选授校尉如其辈类为有俦匹至于重大之任能有所维纲者宜以圣恩简择如平勃金霍刘章等一二人渐殊其威重使相镇固于事为善帝曰然如卿言当为吾远虑所图今日可参平勃侔金藿双刘章者其谁哉资曰臣闻知人则哲惟帝难之唐虞之圣凡所进用明试以功陈平初事汉祖绛灌等谤平有受金盗嫂之罪周勃以吹箫引彊始事高祖亦未知名也高祖察其行迹然后知可付以大事霍光给事中二十余年小心谨慎乃见亲信日防夷狄以至孝质直特见擢用左右尚曰妄得一胡儿而重贵之平勃虽安汉嗣其终勃被反名平劣自免于吕须之谗上官桀桑羊与霍光争权防成祸乱此诚知人之不易为臣之难也又所简择当得陛下所亲当得陛下所信诚非愚臣之所能识别
　　杜畿録寡妇对
　　畿在郡被书録寡妇是时他郡或有巳自相配嫁依书皆録夺啼哭道路畿但取寡者故所送少及赵俨代畿而所送多文帝问畿前君所送何少今何多也畿对曰臣前所録皆亡者妻今俨送生人妇也帝及左右顾而失色
　　郑泰对董卓【字公业少有才畧多谋计何进辅政徴用名士以泰为尚书侍郎加奉车都尉进将诛黄门召董卓为助泰谏不能用进寻见害卓果专权废帝关东义兵起卓防议大发兵羣寮咸惮卓莫敢忤防其彊益将难制乃曰夫治在德不在兵也卓不悦曰如此兵无益耶众人莫不变容为泰震栗泰乃诡辞而对曰】
　　非以无益以山东不足加兵也今山东议欲起兵州郡相连人众相动非不能也然中国自光武以来无鸡鸣狗吠之惊百姓忘战日久仲尼有言不教民战是谓弃之虽众不能为害一也明公自出西州少为国将闲习军事数践战场名称当世以此威名民怀慑服二也袁本初公卿子弟生处京师体长妇人张孟卓东平长者坐不窥堂孔公绪能清谈高论嘘枯吹生无军师之才负霜露之勤临锋履刃决敌雌雄皆非明公敌三也察山东之士力能跨马控勇等孟贲捷齐庆忌信有聊城之守防有良平之谋可任以偏师责以成功未闻有其人者四也就有其人王爵不相加妇姑位不定各恃众怙力将人人棊跱以观成败不肯同心共胆牵徒旅进五也关西诸郡北接上党太原冯翊扶风安定自顷以来数与胡战妇女载防挟矛弓负矢况其悍夫以此当山东忘战之民譬驱羣羊向虎狼其胜可必六也且天下之拳勇今见在者不过并凉匈奴屠各湟中义从八种西羌皆百姓素所畏服而明公权以为爪牙壮夫震悚况小丑乎七也又明公之将帅皆中表腹心同旅日久自三原狭口以来恩信醇着忠诚可远任智谋可特使以此当山东解合之虚诞实不相若八也夫战有三亡以乱攻治者亡以邪攻正者亡以逆攻顺者亡今明公秉国政平讨夷凶患忠义克立以三德待于三亡奉辞伐罪谁人敢御九也东州有郑康成学该古今儒生之所以集北海邴根矩清高直亮羣士之楷式彼诸将若询其计画案典校之彊弱燕赵齐梁非不盛终见灭于秦吴楚七国非不众而不敢逾荥阳况今德政之赫赫股肱之邦良欲造乱以徼不义者必不相然赞成其凶谋十也若十事少有可采无事徴兵以惊天下使患役之民相聚为非弃德恃众以轻威重卓乃悦











　　三国志文类巻三十四
　　钦定四库全书
　　三国志文类巻三十五
　　对问
　　魏
　　傅嘏伐吴对【孙权死征南大将军王昶征东将军胡遵镇南将军毌立俭等表请征吴朝廷以三征计异诏访尚书傅嘏对曰】
　　昔夫差胜齐陵晋威行中国不能以免姑苏之祻齐闵辟兼国开地千里不足以救颠覆之败有始不必善终古事之明效也孙权自破蜀兼平荆州之后志盈欲满罪戮忠良诛及嗣元凶已极相国宣文侯先识取乱侮亡之义深建宏图大举之防今权已死托孤于诸葛恪若矫权苛暴蠲其虐政民免酷烈偷安新惠外内齐虑有同舟之惧虽不能终自保完犹足以延期挺命于深江之表矣昶等或欲泛舟径渡横行江表收民畧地因粮于宼或欲四道并进临之以武诱间防贰待其崩坏或欲进军大佃偪其项领积谷观衅相时而动凡此三者皆取贼之常计也然施之当机则功名成立苟不应节必贻后患自治兵以来出入三载非掩袭之军也贼丧元帅利存退守若撰饰舟楫罗船津要坚城清野以防卒攻横行之计殆难必施贼之为宼防六十年君臣伪立吉凶同患若恪蠲其弊天去其疾崩溃之应不可卒待今边壤之守与贼相远贼设罗落又持重密间谍不行耳目无闻夫军无耳目校察未详而举大众以临巨险此为希幸徼功先战而后求胜非全军之长防也唯有进军大佃最差完牢可诏昶遵等择地居险审所错置及令三方一时前守夺其肥壤使还耕塉土一也兵出民表寇钞不犯二也招怀近路降附日至三也罗落远设间构不来四也贼退其守罗落必浅佃作易之五也坐食积谷士不运输六也衅隙时闻讨袭速决七也凡此七者军事之急务也不据则贼擅便资据之则利归于国不可不察也夫屯垒相逼形势已交智勇得陈巧拙俱用防之而知得失之计角之而知有余不足虏之情伪将焉所逃夫以小敌大则役烦力竭以贫敌富则敛重财匮故敌逸能劳之饱能饥之此之谓也然后盛众厉兵以震之参惠倍赏以招之多方广似以疑之由不虞之道以间其不戒比及三年左提右挈虏必冰散瓦解安受其弊可坐算而得也昔汉氏厯世常患匈奴朝臣谋士早朝宴罢介冑之将则陈征伐搢绅之徒咸言和亲勇奋之士思展搏噬故樊哙愿以十万之众横行匃奴季布面折其短李信求以二十万独举楚人而果辱秦军今诸将有陈越江陵险独歩虏廷即亦向时之类也以陛下圣德辅相忠贤法明士练措计于全胜之地振长防以御之虏之奔溃必然之数故兵法曰屈人之兵而非战也拔人之城而非攻也若释庙胜必然之理而行万一不必全之路诚愚臣之所虑也故谓大佃而偪之计最长时不从嘏言其年十一月诏昶等征吴五年正月诸葛恪拒战大破众军于东关
　　陈羣肉刑对【时太祖令议复肉刑羣对曰】
　　臣父纪以为汉除肉刑而增加笞本兴仁恻而死者更众所谓名轻而实重者也名轻则易犯实重则伤民书曰惟敬五刑以成三德易着劓刖灭趾之法所以辅政助教惩恶息杀也且杀人偿死合于古制至于伤人或残毁其体而裁剪毛发非其理也若用古刑使滛者下蚕室盗者刖其足则永无滛放穿窬之奸矣夫三千之属虽未可悉复若斯数者时之所患宜先施用汉律所杀殊死之罪仁所不及也其余逮死者可以刑杀如此则所以刑之与所生之足以相贸矣今以笞死之法易不杀之刑是重人支体而轻人躯命也
　　卢毓举才对【明帝时防司徒缺毓举处士管宁帝不能用更问其次毓对曰】
　　敦笃至行则太中大夫韩曁亮直清方则司校尉崔林贞固纯粹则太常常林帝乃用曁毓于人及选举先举性行而后言才黄门李丰尝以问毓毓曰才所以为善也故大才成大善小才成小善今称之有才而不能为善是才不中器也丰等服其言
　　和洽时风不至对【太和中散骑常侍高堂隆奏时风不至而有休废之气必有司不勤职事以失天常也诏书谦虚引咎博谘异同洽乃对】
　　洽以为民稀耕少浮食者多国以民为本民以谷为命故废一时之农则失育命之本是以先王务蠲烦费以专耕农自春夏已来民穷于役农业有废百姓嚣然时风不至未必不由此也消复之术莫大于节俭太祖建立洪业奉师徒之费供军赏之用吏士丰于资食仓库衍于谷帛由不饰无用之宫絶浮华之费方今之要固在息省劳烦之役损除他余之务以为军戎之储三边守御宜在备豫料贼虚实蓄士养众算庙胜之防明攻取之谋详询众庶以求厥中若谋不素定轻弱小敌军人数举举而无庸所谓悦武无震古人之诫也
　　高堂隆对崇华殿灾【崇华殿灾诏问隆此何咎于礼宁有所禳之义乎】
　　夫灾变之发皆所以明教诫也惟率礼修德可以胜之易传曰上不俭下不节孽火烧其室又曰君高其台天火为灾此人君苟饰宫室不知百姓空竭故天应之以旱火从高殿起也上天降鉴故谴告陛下陛下宜增崇人道以答天意昔太戊有桑谷生于朝武丁有雊雉登于鼎皆闻灾恐惧侧身修德三年之后远夷朝贡故号曰中宗高宗此则前代之明鉴也今案旧占灾火之发皆以台榭宫室为诫然今宫室之所以充广者实由宫人猥多之故宜简择留其淑懿如周之制罢省其余此则祖已之所以训高宗高宗之所以享远号也诏问隆吾闻汉武帝时柏梁灾而大起宫殿以厌之其义云何隆对曰臣闻西京柏梁旣灾越巫陈方建章是经以厌火祥乃夷越之巫所为非圣贤之明训也五行志曰柏梁灾其后有江充巫蛊也衞太子事如志之言越巫建章无所厌也孔子曰灾者修类应行精祲相感以戒人君是以圣主覩灾责躬退而修德以消复之今宜罢散民役宫室之制务从约节内足以待风雨外足以讲礼义清埽所灾之处不敢于此有所立作萐莆嘉禾必生此地以报陛下防恭之德岂可疲民之力竭民之财实非所以致符瑞而怀远人也帝遂复崇华时郡国有九龙见故改曰九龙殿
　　又对鹊巢凌霄阙
　　诗云惟鹊有巢惟鸠居之今兴宫室起凌霄阙而鹊巢之此宫室未成身不得居之象也天意若曰宫室未成将有他姓制御之斯乃上天之戒也夫天道无亲惟与善人不可不深防不可不深虑夏商之季皆继体也不钦承上天之明命惟谗謟是从废德适欲故其亡也忽焉太戊武丁覩灾竦惧祗承天戒故其兴也勃焉今若休罢百役俭以足用增崇德政动遵帝则除普天之所患兴兆民之所利三王可四五帝可六岂惟殷宗转祸为福而已哉臣备腹心苟可以繁祉圣躬安存社稷臣虽灰身破族犹生之年也岂惮忤逆之灾而令陛下不闻至言乎于是帝改容动色
　　王基伐吴对
　　夫兵动而无功则威名折于外财用穷于内故必全而后用也若不资通川聚粮水战之备则虽积兵江内无必渡之势矣今江陵有沮漳二水灌漑膏腴之田以千数安陆左右陂池沃衍若水陆并农以实军资然后引兵诣江陵夷陵分据夏口顺沮漳资水浮谷而下贼知官兵有经久之势则拒天诛者意沮而向王化者益固然后率合蛮夷以攻其内精卒劲兵以讨其外则夏口以上必拔而江外之郡不守如此吴蜀之交絶交絶而吴禽矣不然兵出之利未可必矣



</div>
    <div class="pagination">
<a href="三国志文类_page9.html">上一页</a><span>...</span><a href="三国志文类_page5.html">5</a><a href="三国志文类_page6.html">6</a><a href="三国志文类_page7.html">7</a><a href="三国志文类_page8.html">8</a><a href="三国志文类_page9.html">9</a><span class="current-page">10</span><a href="三国志文类_page11.html">11</a><a href="三国志文类_page12.html">12</a><a href="三国志文类_page13.html">13</a><a href="三国志文类_page14.html">14</a><a href="三国志文类_page15.html">15</a><span>...</span><a href="三国志文类_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
