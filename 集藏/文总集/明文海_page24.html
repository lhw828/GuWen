<!DOCTYPE html>
<html>
<head>
    <meta charset="UTF-8">
    <title>明文海 - 第 24 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文海 - 第 24 页/共 134 页</h1>
    <div class="content">



　　明文海巻九十四
　　钦定四库全书
　　明文海巻九十五　　　　　余姚黄宗羲编论十二
　　广諡论【徐师曾】
　　国家有大柄焉赏罚是矣国家有大典焉諡法是矣赏罸者一时之荣辱也諡法者万世之荣辱也夫贤而赏不消而罚理之常也然贤者或不幸而罚不肖者或幸而赏则是非之辨不明劝惩之典不着而人主鼓舞天下之术于是乎穷矣圣人知其然而又不可无道以变通之也是以作为諡法以济之贤者不幸生前罹罚而死后获美諡则足以为万世之荣不肖者生前幸赏而死不免恶諡则足以为万世之辱呜呼一时之荣辱世俗惊焉然而甚轻也万世之荣辱众论定焉斯乃甚重也人情安肯冒一时之荣而甘万世之辱哉古者臣子于君称天以諡且犹不敢徇私故有幽厉桀纣之号况君之于臣乎国朝赏罚当矣间有见称于生前而不能无议于身后者则諡法诚不可缓也太祖初兴未遑此务故惟藩王武臣有諡至成祖始諡文臣是后被赐者多然或縁奏请或出内降不由考功不牒太常予者享美誉不予者免恶名国家二百年文治隆洽而于此顾有不数数然者愚窃怪之岂其别有大焉者而不屑此与抑或恡惜而不予也夫古所谓諡者兼美恶而称之也是以有荣有辱可劝可惩若予者享美誉不予者免恶名则荣幸冒于生前辱不及于身后犹废諡也諡既废矣将必专恃刑罚以惩恶而可乎愚窃谓今在内则府部院寺五品以上在外则方面诸臣皆当有諡或仕或罢没必申报考功司江南道稽查在任功过评隲人品高下移文太常撰议奏请然后吏礼大臣审定覆题不由阁拟不从中制使天下晓然知贤者虽抑而必伸不肖者虽伸而必抑则劝惩之机风动海内顾有出于刑赏之上者何惮而不为哉或曰古者生无爵死无諡如子之言不几于滥乎愚应之曰不然古人所谓爵者有二书曰列爵惟五此以公侯伯子男为爵也孟子曰公卿大夫此人爵也此以公卿大夫为爵也况周人称爵下逮命士岂必分土析珪然后为爵也方今京朝五品以上在外方面诸臣列于大夫非特周之命士而已以应諡法何名为滥安得谬引曲説而沮古今之大典邪
　　驿传论上【徐师曽】
　　驿传之疲起于借闗借闗之起于立法之太严朝制员役非公差不得乘传而进表应朝督解之类又不得列于公差其它以私事行者必大臣奉特旨而后可其法严矣夫法太严则情有所不堪而势有所不行故徃徃逸于法外虽欲禁之不可得也今百官徃来于途大约有六一曰赴任【谓除官赴任服除赴任迁官赴任调官赴任谪官赴任】二曰给假【谓给假省亲给假展墓给假送父母还乡妻亡给假送幼子还乡给假迁葬给假归娶】三曰回籍【谓飬病囬籍丁忧回籍致仕回籍】四曰赴京【谓考满赴京注选任满赴京】五曰起复【谓病痊起复丁忧起复】六曰还京【谓诸给假还京】诸如此类自进士恩廕以及举贡京官有不乘传者乎自祖宗来专用符验符验例得分给赍奏舍承由是生借闗之弊及东南用兵増置火牌而其弊滋甚厥后更为勘合行未几年弊复如故则是终不可禁也夫其不可禁者何也势使然也盖行旅之难不在廪饩而在募夫募夫而不先予之直则不肯应募先予之则中道而逃非遇亲识为有司倩使代募鲜有得其力者嗟乎亲识有限焉得在在而遇之如必令自出钱而官为之募是令有司怠弃民务朝夕惶惶为牙侩之事而已可不可也夫官募不可则虽禁之而势有不能徒令恩泽不出于朝廷而臣下自相为市也愚以为百官徃来如公差进表应朝督解四项兼予廪夫其他赴任六项则明开某官某为某事自某处啓行至某处而止或水或陆各注所由由水则但给夫而革其廪饩由陆则既给夫马仍具饔飱盖飨飱之费省于廪饩若使沽饮食于村庄市肆之中非政体也夫然将见馆人得供亿之中行旅免雇募之苦岂不两利而俱安乎徃余待罪兵科繙阅録本见有上言其事者与愚意大畧相同然竟为大臣所抑寝阁不行夫不行者大臣之私非体国之诚也何则大臣仆日傍午于途中上者冒公子下者充舍承冒公子则以指挥千百户等防送为名充舍承则以赍奏疏赍军册为名行符验则借分闗行勘合则借勘合恣情需索莫敢谁何前法茍行则此辈非官何敢诈冒纵令诈冒不过舍承耳其与几何愚故曰大臣之私也如使怀体国之诚则必行覈寔之法俾恩归主上絶权门百官之徃来有限驿传之应付有时需索不行民自受赐何必胶故袭常徇大臣之私而坐视其哉
　　驿传论下【徐师曽】
　　驿传敝于需索其最盛者宗室宦官焉耳自余则馆人行旅迭为强弱彼此低昂势若持衡然尝见行旅之强者矣廪夫贴舟徴至倍蓰既予廪矣复索看廪钱既给夫矣复索折夫钱他如卷帘防锣船头伴当名目种种不一稍不如意则捽首而束防之捶挞之县系之必填溪壑之欲而后止馆人无如之何是谓行旅强而馆人弱大臣之不饰簠簋者然也又尝见馆人之强者矣有鐍门走匿莫可踪迹不能乆待而去者焉有闭户登陴挂钱予闗无由校论而去者焉有持梃奋抟讼【音公】言抗拒不敢与敌而去者焉比其既去则越程抄闗驾言应付干没夫廪徒费徭户行旅亦无如之何是谓馆人强而行旅弱庶官之势力不逮者然也夫行旅虽强可以亷耻谕可以刑罚惩处之易耳至若馆人禁之弗止罪之弗悛良由无籍之徒窟穴其中视职官如弁髦以徭户为竒货甘刑宪如饮食宁死而不忍舍也愚观设驿大抵竝【音傍】州县之治则有检束在辽旷之乡则无忌惮今宜不计道里逺近苐循治所而设之虽云稍远却防寔惠其他隔离州县者一切革罢又廪饩不市本色时估折金定以三等县官印缄付丞吏馈之则干没之辈乆当自散近时贤令有行之者此可法也夫不必多但禁勿逃人立一牌量舟大小以牌予之须到防给及其代还县官审验无牌可验者杖而追其直近亦有行之者此可法也若然则徭户但令出金不必身亲至驿夫絶虚名途无滞客不赀之费什省五六矣而又宗室申严祖训宦官无得滥差驿传之病庶几其有瘳乎
　　均役论【徐师曽】
　　国朝役制首先论丁见于洪武四年诏令者可考也厥后兼论丁粮然未闻专论粮也迩来有司不原祖制凡遇佥役专视田之多寡以为差殊不知田不足凭者有六富民以余田窜仕籍是谓诡寄一也揑丁装田至托女户是谓花分二也产已易主尚存故籍三也田多硗瘠永售不能四也商贾逐末不占坵畆终身无役五也典质规息役之无由六也他如胥吏为奸则披籍取人不以一邑计多寡而以一号计不以一号计多寡而以一区计不以一区计多寡而以一扇一图计者徃徃有之则夫以多寡论贫富何足凭也国初京朝官不问崇卑竝免全户外官虽以品秩为差而所免亦多由是诡寄之出惟贫民骤富不识贵臣者然后不得已而花分嘉靖中辅臣桂公萼请照内外品秩量免丁粮江南粮重所免最少官不自芘岂芘人自兹诡寄顿衰而户非二十畆以上者役终不及故今百畆之家率分十户少亦不下五六户既不论丁虽多何害由是花分之滋斯二者势若持衡然此重则彼轻不两立也愚以谓国初之制太寛而桂公之议太严今夫役其身则思恤其家劳于前则思逸其后是以古者既有官禄又有圭田而庶人在官者其禄亦视农夫以为差宋朝待士尚有祠禄况于口业而可役之乎且桂公之议施诸他省犹可若我江南则京官一品仅免田五十三畆有竒下逮九品则十畆有竒耳于时都御史欧阳公必进巡抚江南亦以其难行也议粮一石准田十畆则京官一品免田二顷九品四十畆耳夫今之四十畆有竒即古之百畆也古者一夫受田百畆其入可食九人又有余夫自食其力今九品之家父母妻子以及薪水之丁大率倍于九人既供税粮复充里役已异乎古矣乃自百畆以下至四十畆又佥杂徭使之呼名应役恐非所以体羣臣也夫见刖废履天下非尽刖者也因噎废食天下非尽噎者也为人上者恶可怀逆诈之心而行防废之法乎愚以为今官户免役纵不能尽如祖制亦宜稍寛其限而必严诡寄之罚民田不唯不容其诡寄尤宜并籍其数而必杜花分之奸则自然役不逮贫而有力之家莫不帖然心服奔走恐后矣若虑二弊未易搜剔则当并委量田进士于履畆之时宻询主名而错记之曰某都某图某字圩某址田若干系某都某图某甲某人产事竣攅合为一不任亲供不假里书于祛也何有外此又令三年一会计则无易主存籍之田硗瘠既辨明则无贫富混淆之若乃商贾典质不务本业则如长洲吴县估赀之法皆二百两准田一顷槩令供役以寓抑末之意夫然后田之多寡足凭而役无不均矣或疑丁不宜于北不知余非专论丁也兼丁粮而论之也东南苦于论粮而不兼丁犹西北之苦于论丁而不兼粮也因地制宜去泰去甚达诸天下何不利之有
　　均赋论【徐师曽】
　　什一天下之中正也方今田赋轻者一升重者七斗夫田虽瘠所入岂止一斗虽肥岂至七石不均孰甚焉夫不均者天下之通患也而吾苏为尤甚盖天下之赋莫重于东南东南之赋莫重于吾苏吾苏之赋又莫重于长洲及我吴江今姑以吾邑言之尝闻国初有徴石以上者宣统中巡抚侍郎周文防公忱郡守况公钟尝为奏减其额故其所存自一升以至七斗三升者减额之余也已而文襄公又病其不均乃立加耗之法六斗以上悉蠲本色止徴金花银银一两准米四石以常价计之捐米三斗而足矣六斗以下始加耗米本折兼徴后复减及五斗直至四斗以上而始加幸矣然自二斗以上四斗以下亦重额也而与五升三升者同加可谓均乎故当时重额之田其直最轻而不能售由是鬻田者利目前之厚直忘日后之遗艰诈称轻额以求售自是户有虚粮而逋负益多矣嘉靖中郡守王公仪亷得其乃立圩号推收之法各照所业轻重以输官而照户推收悉置不论百年之一洗殆尽矣特其所论摊耗之法槩以三斗七升六合为则是谓什而取二自此轻额变重而重额愈重所称平者独三斗二斗上下耳其与几何夫以公之美意良法而人犹有所憾者岂无自哉高下之不分也肥瘠之莫辨也丈量之隐蔽也磨算之挂漏也公占之复除也坍荒之失寔也奸户之无粮也吏胥之岁匿也科麦科租陞科之未入会计也使无是数者则虽摊耗岂至若是之多哉然则如之何而后可曰国家以东南为根本以财赋为命脉诚能不惑浮言不惜俸廪特简进士中老成才干者一人准知县之资专量田之任履畆计歩勿假他手辨其高下肥瘠覈其顷畆广狭以定徴赋之差事竣则简称职者如例徴召授以宪职不称者罚如是不过数十人假以三年而江南之田可毕均矣由是推之天下因俗制宜任土作赋岂不易易哉此之不务而徒委诸丞簿日玩月愒甚有不可言者吾见刑罚日繁民生日蹙国计日耗呜呼诚不知其所终也










　　明文海巻九十五
　　钦定四库全书
　　明文海巻九十六　　　　　余姚黄宗羲编论十三
　　諌难上【邹观光】
　　始邹子以进士论劾故相罪戍戍六载相败超拜给事中无论天下艶慕若威麟祥凤也者人主虚已而听大章小疏立得俞可天下高其义而喜人主能受言郅隆之治有几矣最后慈宁灾复抗章言事忤防谪而南楚邹子曰夫諌难矣哉苏子言古今论谏常与讽而少直至欲秦仪其术而逢干其心李献吉非之曰祸天下者洵之言也鹖雀与孔鸾长短哉献吉之论是也使仪秦之术而可以事君则纵横押阖之徒比肩而事主而端士正人且羞与之为伍何论谏虽然以术而济其心则不可以诚而尽其心则可夫任术者其言反覆辨难疑于诚而非也夫本诚者其言忱深剀蔼疑于术而非也有事于此君徳成败宗社安危呼吸以之吾顾虑而徘徊谋其国复谋其身计其利复计其害如是者不诚吾无所顾虑而徘徊度其身不度其君创其始不虑其终如是者不诚蜵蜎蠼濩之中及其未章可以静而正也而吾麤而翘之暴主过以示直如是者不诚人主方畏议而爱名可以巽而道也而吾先为盛气使人主有所难受如是者不诚诚积于中而时而出之则婉而言之而人主吾悦戅而言之而人主吾亮浅而言之而人主吾解深而言之而人主吾思广而言之而不吾迂数而言之而不吾厌危而言之而不吾怒骤而言之而不吾疑斯不亦身与名俱泰而宗社尚亦有利赖哉脱或十言十不效百言百不效吾诚非不积而亦必不效然必不可无吾言冀动人主异日之思而垂万世鉴则虽言之不效而亦可谓心尽又或十言十不效百言百不效吾姑无言以吾身为标日积其诚信以格人主于蜵蜎密勿而无以吾身轻发其机如是者即不言而可谓心尽何也反诸心而诚故也为尔瞻计繇前日言之宜危言谔论植义而匡时以身之去为忠繇今日言之宜爱身重道树标而格主以身之留为忠不然天下岂复有隆徳方闻防知遘防如尔瞻氏者而一言不忘讳令人主有逐直臣之名而吾无复进言之日夫谏难矣哉作谏难论
　　谏难下【邹观光】
　　余友元孚一日上封事言宦官擅政及诸大臣附离宦官慷慨愤烈凡数万言或语孚如生曰自昔建言之臣身诎而道伸周子得臯去固当顾不免遗议焉何居如生曰近世之言有六而元孚不与焉气类既殊章瘅亦异于是有摈诋善类比周邪流公灭私佞伐直肆然而无顾忌其名曰防上虞威灵中愳柄贵下难清议踌躇四顾剂度所不急而细微是苛其名曰窃掇拾陈词补缀绮语老生竖儒所弃不道而彼栩栩然谈策为治安其名曰诞辨之晳争之强庶几哉称诤臣矣夫谏官与史官异则奈何祗衡其仆弗起者而弹击之哉而其人与骨则己朽矣其名曰荏抑又有慧而善揣摩者黠而善侦伺者几所伏巧厯不能计而彼隲其微阳托折槛请剑之忠而隂为附防将迎之计抑折于此而取偿于彼其名曰盗抑又有已虽不言而度不乏言者言虞不先也已则不言而度终无言者噤莫可发也一再言之而不胜而度终无大触忤者聒不遂已也其名曰狡繇斯以谈周子有一于是乎而诟病周子斯何以称矣或曰盖谓周子激云夫贾生岂不称天下才哉而立谈之顷辄痛哭流涕儒者犹然惜之夫宫闱肘腋之间亦难言矣周子非有投知之愫而一旦排诋禁近故曰周子激也嗟夫世之言激者我亦知之矣巽輭从臾之流习于浮沈而无所激沈捷儇侩之俦托于中庸而不肯激长顾却虞之士较于利害而不敢激夫时君世主非激则无以闻其过憸士壬人非激则无以伐其萌激何负于国乎嗟夫由今之道而欲以髙言谠论効其悃欵则难矣则难矣














　　明文海巻九十六
　　钦定四库全书
　　明文海巻九十七　　　　　余姚黄宗羲编论十四
　　嗤道学【周思兼】
　　世之庸医挟其术而不售于天下也曰天下无知己有痹疾者庸医谓之曰而必无饮酒而必无食肉听其言则疾者速死死而犹咎其不尽从呜呼庸医之误人危矣哉知其为庸医而不试其术而庸医之名幸以闻于后世而世之君子犹以不试为庸医悲是亦大惑而已矣宋之小人才不足以自达于上故必为髙天下之行以矫天下之名名不足以震于人故必取天下之所共骇且愕非昔日之所闻见者旦夜而习之以自表是故汉以节义称唐以文章称居宋之时非学不足以显于世于是傥然易其冠裳而不以为耻俄然倡为异论而无恤于天下之议且怪其师与弟皆若狂然奔走而逺从之以为真足以窥仲尼之门墙而不察其果与否吁师知其非仲尼也而谩欺其弟子弟子亦知其师之非仲尼也而亦谩从而听之相与延誉于世以盗天下之名是故道学之名兴人君闻其名之可喜而不察其实之不足以副也故累辟而屡召之以庶几于贤者之一至而道学亦忘其材之不足以用于世也故偃蹇髙卧而后出以睥睨天下之髙位而人君亦从而授之及其叩之而易穷用之而易竭与之谋而卒无竒伟之畧以防于众人则人君亦遂厌之而不亲于是激一豪论一事愤然决去以自附于天下之清议以掩其所短而曰吾以不用去国吁吾不失天下之名而所以孤吾君之心亦多矣世之浅夫疾其盗天下之名而愤其孤君之心则建为伪学之论以逐天下之道学而天下之溺于道学者遂以小人目之而其人亦遂不齿于清议少正卯言奸行僻孔子执而戮之吾未知少正卯之党其所以目夫子者果何如也而今之君子有能嗤道学者举世訾之曰此陈同父之流然则同父之论果非也哉
　　愤横议【周思兼】
　　天下之事最可患者莫大于国是之横起而莫知其所定而其最不可为者则在于人主之无防古者谏无定官而臣民皆得以达其情故下无所壅而上之人安坐以听之天下大治及后世而谏官立焉天下之事非谏官莫敢言而其杜门不言者有诛而无赦不言者有诛则谏官得以尽其情于上而无所顾忌非谏官莫敢言则臣子之议莫得而乱之而谏官之情愈明故天下之大议晓然有所别白而其人君亦知天下之利害可以听之而无疑是故谏无定官者所以大天下之公而谏官之专其责者亦足以遏天下之横议而不至于乱故汉唐之世国是定于上臣子奉行于下无敢諠哗以乱国家之纪者而大政或失于当则谏官得而陈之而宰相亦得以引其咎而人君亦可以从其説而朝廷之势益尊是以汉唐无横议祸昔者宋之亡非一道也而其患起于谏官之职不专而小臣皆得以议国家之政以攻大臣之不便于已者而其君莫之罪故国家有大政未有深病于天下而其臣纷然而击之又纷然而和之大臣不胜其愤而思所以去之于是有贬斥削夺之罪国家用一人未有深贼于其君而其臣纷然而攻之又纷然而和之天子恶其不情而思所以快其怒于是有流徙安置之罪夫议朝廷之政而至于贬削以去攻天子之宠臣而至于徒流于外则天下羣然称之以忠直而其浅狭小人欲取忠直之名舍是无以自显故横议之风愈昌而不可辑而人君遂莫知所从而国因以亡唐髙祖之攻长安也其智足以遏突厥之冲而其既也刘文静辈争之弥日而两从之而突厥之势遂昌秦王非房杜之策不见用而所向皆克故宋之亡皆起于羣臣之好争而人君之莫罪也
　　论赋【薛甲】
　　为国之计莫急于食莫重于兵古者供军出于乡遂颁禄出于井田无逺输之劳矣兵军出于丘乘征役制于什伍无养兵之费矣足食足兵大端既立卒有水旱盗贼之灾亦不足以动其国故得以暇裕舒徐度量诸事而凡百经费不过昻前却于九赋九贡之中所谓式者式此也所谓诏者诏此也所谓考者考此也盖计畆而入谓之税计口而出谓之赋税出于田不可以多取而赋取诸人亦易以横敛圣人以为财生天地间止有此数均于税而盈于赋其弊一也故专于财而均节之是则税之与赋初若不相干然节于赋则民财不朘亦为有资于税者矣夷考其时虽云量入为出亦非强出以求合其人也恒使入者恒赢出者恒缩故九年耕有三年之积此缩之于税者也嵗用有余归之职币此缩之于赋者也以其税之余者而行兴发之政则足以补助民之不给以其赋之余者而行泉府之政则足以贷民祭祀丧纪之需取民于常法之中施惠于用法之外真以一人养天下不以天下奉一人也后世此意不存法则犹有近似者唐之租庸调是己租以出粟如贡助庸以出泉如九赋调以出军如丘乗虽粟米未免输之于民然不以庸调参之则人不得起奸于法民力犹未甚竭此善法古而不泥于古者自杨炎取租庸调尽归之两税后世因之然用有盈缩兵有増减费用取给而防计所出不免皆归之田以一田而供数端之用吏因得以济私于其中费縁事而起赋縁费而加本出权宜按为成法前之加者事废而仍存后之起者方加而未艾盖未暇论兴发补助之政欲自支吾目前不可得矣不谓法弊得乎我朝因田定税正税有定额撮勺不可加减其余凡百经费一出正额外毎一费出则摠括若干计畆而加此于法诚便于用诚足但加増之赋非从天降地出以此取之似乎防民为不可尔然亦岂当国者乐为此哉其源皆起于租庸调既并蠧穴盘亘不可窒塞故虽有爱民之君亦不得溥其仁惠之心虽有通变之臣亦不能行其均式之政间有嘉言善行可师法者不过减膳省费裁冗官几百员汰冗兵几千人而已未有搜奸剔蠧旷然一新追复隆古之盛者势不可也夫因循者易为力创始者难为功以今日言之虽云井田上古之遗制然欲复井田须复封建造端宏大惊疑庶民与创始者何异此决不可为已要以仿井田为之而民不病则唐租庸调之制其尚可复乎
　　论兵【薛甲】
　　今天下之法备矣补偏救弊之政要在于有渐而不惊古者边庭未有能为中国患者也惟吾中国之法不至故边庭起而乗之今夫聚兵百万列屯数千分将而守之虽有觊觎亦震焉而不敢动一旦盗发于中国而土兵不足以制则其势不得不调边鄙之兵彼其日夜荷戈执鋭以与匈奴战勇悍强力一足以当土兵之十此其剪盗宜若拉朽振槁然而制胜反出土兵后何哉盗贼虞边兵之穷其穴则窜伏于髙深土兵虑边兵之专其功则耻为之乡导穷追则地势不习散归则再调之难于是屯聚而守之旷日持久以待其弊则府库内竭边鄙外虚而外敌之患乘间起矣此天下之大患也今西北屯重兵而中国要害皆立衞所此其为法可百世无弊愚独以为可渐而变者乡兵是也我朝乡兵皆出于田庶古者寓兵于农之意然其实有不同者古者兵出于井田所集者皆其父兄子弟之兵今者田聚于富室所阅者皆其佣倩顾直之辈夫其为佣倩顾直也吾固可因其利导之彼其操戈以就阅一志以承命亦曰吾受若直当然也彼处其实吾以名试之可乎要在因耳目之所习者作新其气因心志之所安者便熟其节平居简阅之有道则临难皆胜兵也吾又以时使盘诘其乡之小盗有捕获者以获与之夫盗贼皆起于细微小盗不戢故转而为大盗今吾重购以厉素教之兵则莫不竞劝发摘搜访穿窬必获盗贼何所容其奸哉如是则内可以消中国之冦攘外可以防四裔之窃发不易人耳目而胜兵布天下皆时务之最大者要在画一以示有司如古者立标简试之法使承而用之则得之矣
　　活鱼论【陆容】
　　杭俗尚活鱼故市鱼者必畜之水久则或侧或仰僵浮水中顋颊喁喁尚活也不活者人耻买之予始至杭闻此风致食鱼必细尝之觉腥韧而不鲜澹薄而无味殆不若吾乡之不活者未知其所以也及之于潜食一鱼甚佳问之庖人己非活者盖其俗犹吾乡也后之新城之富阳亦莫不然予始悟而知之盖活水之鱼固多风味使非活水茍得逰动则亦适其性而不损其真也杭城四周皆堰无活水养鱼则鱼无风味有自来矣及渔人欲活者以应不时之需则预网而笼之水中是犹平居温饱逸乐之人困之囹圄非其所也命虽未尽而其血肉精华盖已憔悴消削之矣于是日取入市特市其名耳尚何计其风味之何如哉吾乡食鱼不拘活死故鱼之不活者犹肥人遇害暴死息虽不存其肌体之丰腴脂血之凝固自若也故予尝谓杭之鱼得其名于残喘之余苏之鱼全其味于一死之后然则杭之人以活鱼相尚者皆食其名而不知其味者也知其味则名固不足较矣呜呼天下之徇名而不求其实者岂特活鱼而己哉岂特活鱼而已哉予于是乎有感
　　潮汐论【赵枢生】
　　潮汐之説古今论之详矣自余襄公海潮论一出而诸説皆废于是张子邵子宗之而朱子信之张子谓地有升降地纯隂凝静之物岂有升降之理邵子谓地有喘息不知地块然一物岂有喘息之理故谓地有升降不若谓气有升降谓地有喘息不若谓气有喘息也喘息即升降也是乃元气之气絶地浮天而非地之所得而囿者也故嘘之而若浮吸之而若缩譬犹汤之在釡其沸也足以腾借乎釜之外而非釜之有升降也然则元气曷为而有是升降与喘息曰隂阳相蒸也水火既济也元气非隂阳则不能生化隂阳非蒸激则不能生物水者隂火者阳水生于天一而地六成之火生于地二而天七成之是水火既济天地相交造化之至精也海者隂也其有潮汐者阳所蒸也犹水在釜而热之薪也人徒见火附于木而阳无所附不知天地间有煴郁燠暖之气固无形之烈熖而天地之大火也以是为薪宜其能灼海水而腾大地矣或曰如子之言则凡水皆有火皆能蒸之而使沸矣江淮河汉之水何以独无潮汐耶曰江淮河汉之水皆发源于山而流行于地中者也此其为物与始生之元气固不能无间矣若夫海水则发源于天一而絶地浮天者也故能与元气相为升降夫与元气相为升降则能使隂阳荡薄而生潮汐不与元气相为升降者则隂阳隔絶虽火性未离而其盈缩之机息矣犹之人身血气然其聚而在心则元气防合而升降有若散而在四肢则空窍闭塞而有不能者然则山川在地皆所以为元气障也使有排山倒海举大地而沈之则吾但见鲸波浊浪荡云沃日混然太虚中不知孰为海也孰为江淮河汉也孰为有潮汐也孰为无潮汐也安得谓为地之喘息乎然则所谓应月者其义何在曰此尤非知理者夫月隂精也水隂气也盖其类同矣然月之行于天则有方位潮生于海亦有方位乎且彼所谓月临卯酉则潮涨于东西也岂独不涨于南北乎谓月临子午则潮平于南北也岂独不平于东西乎今以居东海者言之此海之西也以为月临于酉而东海之潮左来是矣不知有人居东海之东者潮独不右去乎推之四海莫不皆然故潮之生也东西南北靡不横溢非流于东则不流于西非流于南则不流于北而不可以子午卯酉论也然则潮何以有盈缩曰卢肇之言近之矣日激海而潮生是也独其言日而不言月耳一日之间日月出于海者各一而潮汐之生于海者亦各一方其日月始出则升而为盈及其日月逺于海则降而为缩礼有之祭日曰朝祭月曰夕江海之水朝生为潮夕至为汐则潮应乎日汐应乎月日月回环于上元气荡薄于下而海水为之沸此所谓隂阳相蒸水火既济而其理适相符合者也安得谓之独应月而不应日乎今夫聚一水于盆盎中有一物从中跃出则其水必然四溢妄行少焉则复还其故此理至明者至于潮汐则以为隂类之应月吾不知其何説也且月既已离海而上升于天矣潮胡为而亦从之苟谓精气相感则何不从之于天而惟于地中与之悬应乎且水与月既以隂类相从矣则火与日亦阳类也日行于天火独何不从之乎至所谓一月之潮大于朔望一嵗之潮大于春秋则系气之盛衰如冬夏有寒燠日晷有修短理之自然不待论矣
　　巾论【孟思】
　　伊古始喆圣肇生权舆文物启典制观翚翟感角旃冕有成缨蕤斯备饰首之制遐哉邈乎盖以开人文之休观革冒皮于洪蒙者也至夫文章诞着组织聿兴丝帛元首之上勾领覆冒之下宪度精而益备风气祛而转盛夏商周之代兴收冔弁之迭变非徒异古人新今制也时宜焉耳矣后其著者委端治礼章甫愿相君子容良其冠曰进儒者究天其弁特圜及其敝也郑臧以聚鹬而贻戚郦生以侧注而干时约竹防楯茍简于裁成巧士岸帻奚取于名义此下趋之世驰骛之俗也逮乎宋握天镜人文炳焕时有眉山苏轼旷世英髦隽才絶学宏辞遒句逺驾渊云丽赋清章前无陆谢方诸汉时南阳之朱北海之孔声誉颉顽然而睿心哲性创制物始秽时冠慕古道安于山林清逸也裁幅为巾垂帛象缨雅制不羣丰俭适义诚儒者伟仪隠居之髙蹈也今其妙誉恒芳遗规犹在乃有谫麽小生鄙伪陋儒窃宵烛之光拟颦捧之迹噂沓权门贳米都市汩没于嚣纷臭处尘容俗状之中尔乃首山林之巾心垄防之贱节非幼安而服青帽徳媿有道而效折角宋一坡翁今何多也昔仲尼居宋章甫同人从殷道也哀问舜冠孔对以徳崇性本也今巍巍焉累累焉皆苏其首亦尧服而桀行冠夷而心跖使其因名眡义顾影思形方且心悚而神愧辱多而荣尠矣亦何必前辱古人后累时彦而速画虎续貂之刺为故夫矫诈颷起而奸时制象恭伪行而钓虚誉者君子欲毁裂而掷之诚耻之也
　　论三代【孟思】
　　唐虞而后有天下者曰夏商周谓之曰三代而其君之圣而创业者曰禹汤文武谓之曰三王后世之士肆口而谈纵笔而书以望功业之盛者必曰三代之治以望君之圣且贤者必曰三代之君天下莫之有异焉者也然人之贤圣者不常有而天下之理势不常治今试以诗书之所载史册之所纪质而验之其于后世亦未必常治也禹功之在天下而浃人心万世莫之忘也千嵗之下尚有鱼鼈之思夫何启立未几也而有扈不服乃至大战于甘而召六卿亦岌岌矣三苗之征彼且蛮服不至是也启崩又未几也羿逐太康于河仲康立又未几也而侯之役又兴相立又未几也而为浞浇之防甚惨自是而后夏徳日衰诸侯不朝矣四百七十一年之间求如禹啓之世亦不能半之也商世称多贤君孟子曰贤圣之君六七作汤之后而太甲使不伊尹典刑厥徳颠覆未可知也雍已立而殷道衰诸侯不至也阳甲立而殷乂衰诸侯益又不至也自仲丁而后废适立弟争相代立比九世乱使无盘庚武丁殷道又未可知也易载鬼方诗颂中兴则四百九十六年之间前之乱亦不为少矣周以仁厚立国歴世积累何基之厚也武王吊伐四海永清一传而三监畔乱使圣臣狼跋于东再传而胶船肆虐使昭王溺死于南三传而穆王耄荒几亡于徐偃五传而懿王不道见刺于诗人厉王之流于彘幽王之弑于戎使无宣王一中兴致诗人美颂之义则二百五十七年之间赫赫宗周灭已久矣后至平王车辙一东陵夷不如一列国萎然纷然殆不能君孰谓卜年八百之常治哉雅亡而春秋作圣人有大不忍书者矣夫天下之势一也盛衰相寻而世不常治天下之人一也善恶相轧而君不常贤况时或有君而无臣世或有臣而无君安能百年之盛治哉故观之诗书之赞颂载之文士之揄扬以古之三代似乎别有一天下而非后世之可及及考之治乱之迹亦太平之不多日而已余为此説非劣圣谤诗书也亦欲后之君臣相与用贤图治则曰三代者非虚言矣果非别有一天下而非后世之可企及也









　　明文海巻九十七
　　钦定四库全书
　　明文海巻九十八　　　　　余姚黄宗羲编论十五
　　毛诗论【杨兆京】
　　记曰诗三百一言以蔽之曰思无邪此诗教也亦孔子删诗之教也夫人心之不能有正而无邪也中人以下所必不能免也今也圣人立言以垂教但彬彬焉告天下后世曰若者为闺门之化也若者为邦国之仪也天下后世之人读其书想见其人当此之时孰不肃焉生敬慨焉生慕哉迨其情移事接其心有不可知矣于是其邪焉者骎骏复生彼且不自知为邪矣即自知为邪将以为情之匿者圣人所不恐穷也又不然则以为情之至者圣人所不及知也是邪为主而正反为客客时去时来而主常在以时去时来者而欲胜其所常在其势必不可得矣语云见其作而不见其撤虽盗跖为伯夷可也譬若有人之与端人正士接也方其敷陈礼义称説先王孰不敬而无斁淫僻之语燕私之情咸屏而不道盖恐言之者防尊听之者嫌于推见至隐耳及其既退一与淫朋比昵者俱我不知一如对端人正士之时乎或亦有未可知也然则至是而圣人之术穷矣今诗之为教则不然狡童逰女之怨咨不妨与明君哲相之赓和并垂为鉴观如易之吉凶并列如春秋之贤奸并书以听人自择焉而圣人若无与乎其事则天下后世之人见其邪之有合乎已之所为者孰不赧焉深耻索焉无味哉
　　礼论【杨兆京】
　　礼也者圣人持天下之大权而隠于无形者也礼起于人心之有所不敢圣人因而止之礼縁于人心之有所不安圣人因而用之所以勇怯智愚至此不知何故咸俛首却步而不能逾此圣人之神化藏于迂濶繁重之中人固莫得而知也今夫天下之大必非一人之力所能胜也亦非严刑峻法所能齐一也至治之世君臣相安兵革不试若有绳尺以束之谁为之与至秦并天下始一任其威力以愚黔首焚灭先王之礼乐惟恐其不尽不旋踵天下羣然而争而后知先王为虑之逺也且夫生民各有无涯之欲也苟穷其欲而莫为之止则天下必无有安于人下者矣先王于是命名以定之陈数以纪之自后王以至于氓隶各随其才与分之所至而莫之竞所以悦其耳目扰其心思者童而习之白首而不解其故不惟君父乐得其尊臣子亦乐得其卑此岂勉强而然与尝试执徒隶之人而被之以章服不必刑罚随其后也已亦惊顾而不敢居矣子弟坐于堂父兄趋于侧不必斧钺以诛之也已亦局蹐而不安矣先王知其有不敢与不安之心而后知民之可以礼御也故因其一念而衍之为节目制之为度数其説愈繁其事愈赘而此不敢与不安之心乃愈着明于天下而不可隠于是推之天地通之鬼神凡吉凶军嘉之事逮夫一旋一折之间莫不从而为之説非真有所凖则而分毫不可缺也先王以为礼縁义起必如是而后快于是贤者思其意愚者习其数以为先王之制如是其不测也孰知皆出于不敢与不安之心哉先王又知人心之不一也既制礼矣则又起而损益之随时而起随地而起时之所趋不知其端或始于朝市或出于闺闱衣冠言动创于一人羣焉乐效积久而风气移易虽有神禹莫能禁止此其人皆智雕万物足以夺先王之权者也故先王畏之戒之而又无可如何也于是因而利导持其本不争其末神而化之使民宜之何必古之是而今之非与此礼之因时而起者也若夫荒逺之纪不可以治商周燕齐之俗不可以施吴越彼其闻见之所习风土之所宜性使然矣必欲强异以为同则必至于扞格而难通天下不知礼之乐将以为先王之礼抑何其不情也其势亦终莫之为奉行易曰风行地上观先王以省方观民设教此礼之因地而起者也因乎时因乎地而一因乎人心虽有勇怯智愚孰不乐为之用哉
　　圣人论上【戴士琳】
　　民之夭札也司命仇之也司命之仇于民也其衅圣人开之也圣人盖有功于万民者而实以抉真宰之秘发浑沌之藏要造化之柄而窃弄之故司命亦还而仇于人试观洪蒙已前及文字已后一切作用何者不与造物阐抉而欲全其天也大抵含生羣动以不生为生求其生则不生矣求其寿则不夀矣圣人出而教民衣食不免戕及众生之辈以求养生己不免微憾于天地至剖鱼鸟为书画竒偶为易则两仪之秘大为宣泄而且算厯齐衡移山测海令天地无可藏其窍用其权故天地亦乗人之巧智设为机穽以愚之令自戕琢以老如声色嗜好人竞趋而不觉皆从开辟已后日増月益以迄于今也甚则治乱相寻积骸如山流血成池至极惨毒造物亦愦愦然不一置问若曰不如是此其智谋巧幻安所极哉噫可惧矣果圣人开其衅耶抑学圣人者之自为衅也然则何道而解曰塞其兑
　　圣人论下【戴士琳】
　　尼父已前文章出圣人故为六经尼父已后文章出贤智者故为诸子六经之綂一一故纯诸子之説散散故漓然其漓也皆各立门户创自胸臆以求合于大道宁诞怪支离不肯雷同附和至秦汉之交而文章之变极矣宇宙间之情理摅泄殆尽矣祖龙一炬几于混沌假令复有尼父必反而归之于黙乃汉儒不解此理袭经而训诂之迁固袭春秋而史之其后逓袭而逓下晋人之清言袭老庄而诞者也黄初已下暨于开元袭葩而浮靡者也宋人之理学袭易洪范而支离者也其后无可袭则为制举义又袭训诂理学而失之鄙俚者也吾不知尼父有知宜何如太息也嗟乎六经圣人之糟粕不意此糟粕为人心蠧一至今日数圣人有知又何如太息也
　　释论【戴士琳】
　　竺干氏之书有功于圣门也辟之者非深于其书者也夫圣门立论贵在中庸而痛惩夫贤智者若愚夫愚妇又欲引而收之于大道当佛氏未入中国已前诸子百家纵横辨博创臆快心争竒竞爽以与圣人之书作敌彼皆髙明特达之夫不受降束故不肯俯心而从大道自佛氏教行欲不立文字空有我之相打佛骂祖以求解脱而天下髙明之人殆尽捐其智数才能以求见性无复敢为异説以抗圣人者乃其于下愚不肖又以小果修罗之利害胁而动之其説卑近易晓令愚民皆洗心涤虑终其世而不敢背盖乗有大小教其权实能上收夫贤智者下逮于愚不肖而仅余中才一等以归于圣人之道岂非大有裨于圣门哉何世之必欲辟之也




　　明文海巻九十八
　　钦定四库全书
　　明文海巻九十九　　　　　余姚黄宗羲编论十六
　　井田论【顾大章】
　　井田之不可行学者皆能言之其説莫辨于苏子苏子曰井田成而民之死也骨已朽矣盖苐言其难成也若夫行之之不为利而为害则苏子未之及也且愚以为殷周之世盖未尝举海内而尽井之也请先正言其害井田之法方里而井井百而成成百而同盖百里之国提封万井而已城郭沟涂三分去一故注疏之家以为止于六千四百井每井而八夫为夫五万一千六百今世繁庶之邑生齿有数倍此者其将何以给之孟子曰天下之生民乆矣一治一乱夫乱极而始治其生必耗治极而未乱其生必繁以百里之法赋之其始也必患其地之旷而其终也必患其人之倍患其地之旷则虚其地以待其人犹之可也一再传而地与人相得矣自是而渐倍焉其将何以给之韩非曰人有五子不为多矣夫一人而五子老而传百畆则授之长矣自其仲以及其季寸土之茅无获焉剖而耕则非制也是以慈父必忧其幼子而贤兄必忧其有弱弟忧之而无以为计产子将有不举者焉如是则骨肉之恩残慈孝之理亏矣曰闾井之田宜有絶而归于官者因而赋之可也今民户之絶者令得以兄弟之子为嗣富民之老而无子者族之不肖人睥眤而窃幸其死甚则毒杀行焉彼骨肉也而若是使闾阎之絶者人得而取之则隣里而产子也将不为贺而为戚如是则睦任之教废隂贼之计兴矣且絶者适而一耳圜视而欲取之者十将谁授而可必且差次其年之长幼而等其分之疏戚交争焉则贪吏黠胥将狡焉而肆其欲如是则请寄之途广赇赂之门启矣即有公中之长覈其当而授之饱其一九犹然饥也度其乆而终不可得必相聚而为奸邪以幸旦夕之饱如是则盗窃之权众刀锯之用亟矣圣人者以仁义礼智治天下者也骨肉之恩残慈孝之理亏则丧其仁睦任之教废隂贼之计兴则丧其义请寄之途广赇赂之门启则丧其礼盗窃之羣众刀锯之用亟则丧其智率天下而丧其仁义礼智以胥于大乱之归者必井田为之也吾见其害之浮于利也曰是则然矣殷周之井田通乎天下自孟子迄于今无异説也于何而得之曰得之孟子孟子曰夏后氏五十而贡殷人七十而助周人百亩而彻夫贡之更为助也犹易为也若既七十而助矣民田之治为道途浚为沟洫者自一夫之间积而通之以达于千夫万夫如此其多制也骤而更为百亩则向之为道途沟洫者将堕之堙之以为田而其为田者复治之浚之以为道途沟洫虽尽海内之田十年而不得耕其势犹未几也殷民之出于水火者仅然生耳乌得此十年之盖藏以尽废其井而从事于畚锸乎将武王周公别有道以廪食之也且二圣人之在位亦几耳武王末受命二年而疾疾瘳三年又二年而致政焉得此十年之暇而为之如曰为之而未成以待成康也体国经野之未制而骤兴礼乐号为功成治定周公无乃耻之此得之孟子而为吾之説者一也孟子曰惟助为有公田由此观之虽周亦助也当是时周俨然东耳燕卫鲁宋以暨泗上诸侯犹周之建国也周而助焉徴诸周而可矣虽与亦之云其词何疑而不定乎此得之孟子而为吾之説者二也又曰使毕战问井地孟子曰夫仁政必自经界始夫滕文之昭也而周之卜正也诸侯尽彻滕岂后焉有其举之宜归视诸故府何咨于孟子借曰有司失其籍矣孟子之立言也亦宜告以愆忘之过而勉以祖武之绳今之教毕战也其词若创云尔使滕之君臣忘其祖而惟吾是师其言不让无乃疚焉有以知滕之向未彻也此得之孟子而为吾之説者三也又曰请野九一而助国中什一使自赋夫郊遂之殊于都鄙固也孟子不以告齐梁而独以告滕何耶岂非托之空言则理可概举见之行事则势须区别乎髙山之阿广川之隈林麓沮洳险阻之隘国乎其间者其为郊遂也大矣孟子不敢径情于五十里之滕而周先王乃胶柱于千八百国何孟子之智而周先王之愚此得之孟子而为吾之説者四也他日又言曰文王之治岐也耕者九一夫此之九一者为殷之助耶为周之彻耶夫其助也周之侯于商者四百余年其助也宜乆矣何待文王其彻也天下尽助而周独为之彻变礼革制以自彰其受命服事之诚或不其然又以知岐之田向未井也田之向未井也独岐也与哉此得之孟子而为吾之説者五也窃谓三代之治天下也所为烦委曲折以制其产而养其民者亦尽之于畿内焉耳外诸侯之嗣者各使物土之宜以自治而不亲授之以法故殷之助止于亳而周之彻止于岐与东都鲁之为彻也则周公之教也齐富以鱼盐晋强以戎索乌在其必井田哉岐与东都之彻其乆而敝也无有道之君子以通其变而遂裂于商鞅李悝之手鞅之所开则岐阡陌也东都之畧盖有侵于晋而析于魏者焉悝尽地力其在是与鲁与东迁之王守其故而不变者也田之不给其民之愿者去为商贾而其亡頼者羣而私养于权门以为公室之祸太史公曰洛阳民多贾子家羁之虑季氏也曰隠民多取食焉岂不灼然于前史哉赵也韩也田齐也燕也楚也不闻其阡陌之开地力之尽而井田之迹亦各无有存焉者岂非其始之未尝通行哉敢以是补苏子之畧


</div>
    <div class="pagination">
<a href="明文海_page23.html">上一页</a><span>...</span><a href="明文海_page19.html">19</a><a href="明文海_page20.html">20</a><a href="明文海_page21.html">21</a><a href="明文海_page22.html">22</a><a href="明文海_page23.html">23</a><span class="current-page">24</span><a href="明文海_page25.html">25</a><a href="明文海_page26.html">26</a><a href="明文海_page27.html">27</a><a href="明文海_page28.html">28</a><a href="明文海_page29.html">29</a><span>...</span><a href="明文海_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
