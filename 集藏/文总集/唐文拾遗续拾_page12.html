<!DOCTYPE html>
<html>
<head>
    <meta charset="UTF-8">
    <title>唐文拾遗续拾 - 第 12 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐文拾遗续拾 - 第 12 页/共 96 页</h1>
    <div class="content">    有司奏申、光、蔡三州州县官，缘给复无税，应支俸料。今量事实上员额及课料，其六品以下官，仍令吏部于选人中择优与注拟，每月课料钱委所司量与支给。其员外课料等本额，待绐复年满，一切仍旧。（《唐会要》七十五）
    ○授新罗国王金俊邕等册敕
    金俊邕等册，宜令鸿胪寺于中书省受领至寺，宣授与金力奇，令赍归国，仍赐其叔彦升门戟，令本国准例给。（《唐会要》九十五）
    ○法司详断刑宪敕
    旧制，刑宪皆大理寺、刑部详断闻奏，然後至中书裁量。近多不至两司、中书，使自处置。今後先付法司，具轻重闻奏，下中书令、舍人等参酌，然後据事例裁断。（《唐会要》五十五）
    ○处分滥给券敕
    准元和三年诸道滥给券道敕文，总一百二十七道已上者，州府长官宜夺一季俸禄。其本州官、曹官及录事参军，付吏部用阙，去任殿一选。（《唐会要》六十一）
    ○访察州县敕
    前後累降制敕，应诸道违法徵科，及刑政冤滥，皆委出使郎官、御史，访察闻奏。虽有此文，未尝举职。外地生人之劳，朝廷莫得尽知。今後应出使郎官、御史，所历州县，其长吏政俗，闾阎疾苦，水旱灾伤，并一一条录奏闻。郎官宜委左右丞勾当，并限朝见後五日内闻奏，并申中书门下。如所奏不实，必议惩责。（《唐会要》六十二）
    ○县主不得离京敕
    县主婿请授外官，如赴任，县主不得离京。自今以後，永为常例。（《唐会要》六）
    ○修周文武祠敕
    周文王、武王祠宇在咸阳县，宜令有司精加修饰。（《唐会要》二十二）
    ○命妇朝谒敕
    每至元日、冬至、立夏、立秋、立冬日，外命妇朝谒皇太后，自有常仪，不合前却。自今已後，诸公主、郡县主，宜委宗正寺勾当。常参官母妻，御史台勾当。如有违越者，夫、子夺一月俸。无故频不到者，有司具状闻奏。（《唐会要》二十六）
    ○宫中上寿敕
    今月六日，是朕降诞之辰，奉迎皇太后宫中上寿，其日并赐于光顺门内殿与百官相见，永为常式。（《唐会要》二十九）
    ○安置李师古妻女敕
    李师古尝经任使，待以始终，虽是师道近亲，典章宜有差降。其妻裴氏及女宜娘，并于邓州安置。（《唐会要》三十九）
    ○御史专知赃赎敕
    今後应坐赃及他罪当赎者，诸道委观察判官司人事勾当，及时申报。如蔽匿不申者，节级科贬加罪。不系奏官长量情处置者，其赃但准前申送御史台，充本色给用。仍差御史一人专知赃赎，不得以赃罚为名。如罪名未正，妄罚其财，亦委观察判官勾当。差定後先，具名闻奏。（《唐会要》四十）
    ○削郑良宰官敕
    郑良宰如闻本非士族，岂容尘忝班行？宜削所授官。通事舍人知馆事杨造，轻有论荐，颇乖言慎，宜罚一月俸。（《册府》四百八十一）
    ○不酤官酒照湖州例敕
    不酤官酒，有益疲人，管内六州，皆合一例，宜并准湖州敕处分。（《册府》五百四）
    ○权判官与正授敕
    自今已後，应受权判官，京官一考已上，外官两考已上，职事条举者，然与正授。如未及正授，别要除改者，不得全用权知判官资。如特委重务，即不在此限。（《册府》六百三十一）
    ○停卢则见任敕
    御史出使，动为标式，功在肃下，不唯检事。监察御史卢则奉使推鞫，致使官曲犯赃，被人告诉，失在周慎，亦可薄惩。宜停见任。（《册府》五百二十二）
    ○答权德舆谢追赠祖倕礼部郎中表批
    按：此文见五十卷本《权载之集》，题“元和十三年闰五月”，与《全文》五十四《批答》同，今存其目，文不录。
    ☆穆宗皇帝
    事迹详《全唐文》六十四。
    ○萧俛守吏部尚书诏
    古者君使臣以礼，臣事君以忠，季氏以还，鲜由兹道。先皇帝在位十五载，凡解相印二十人，多为大僚，或授兵柄。矧余小子，宜有加焉。朝议大夫守右仆射袭徐国公萧俛，以勤事国，以疾退身，本末初终，不失其道。既罢枢务，俾居端揆，兹朕所以加恩超等，复语前言，而俛继有让章，至于三四，敦谕颇切，陈乞弥坚。是用改选部尚书，足以表予宠重，所以嘉尔谦光。宜钦厥心，以保厥位，无忝我明命。可守吏部尚书。（《册府》四百六十四）
    ○停抽给用钱诏
    顷以寇贼未殄，费用滋广，先有诏敕，于诸道留州留使给用钱中，每贯量抽二百文。今兵戈已戢，经费有常，其抽钱宜从今年四月十一日以後停。切令官吏所在知委，不得妄有增减。（《册府》四百八十四）
    ○答崔元略上章自辨诏
    朕所命官，岂非公选？卿能称职，奚恤人言。（同上）
    ○任百官寒食埽墓敕
    寒食埽墓，著在令文，比来妄有妨阻。朕欲令群下皆遂私诚，自今以後，文武百官有墓茔域在城外并京畿内者，任往拜埽。但假内往来，不限日数，有因此出城，假开不到者，委御史台勾当。仍自今以後，内外官要觐亲于外州及拜埽，并任准令式年限请假。（《唐会要》二十二）
    案：《全文》六十五所收《定寒食假诏》，计三十九字，与此敕不同。
    ○命路随韦处厚兼充史馆修撰敕
    随、处厚尝在史馆，才行可称。伏以《宪宗实录》未修，切资论撰，宜兼充史馆修撰，仍分日入史馆修实录。未毕之间，且许不入内署，仍放朝参。（《册府》五百五十四）
    ○放宫人敕
    先在掖庭宫人，及逆人家口并配内园者，并放出外，任其所适。（《唐会要》三）
    ○赐蕃客重阳宴钱敕
    蕃客等使，皆远申朝聘，节遇重阳，宜共赐钱二百贯文，以充宴赏，仍给太常音乐。（《唐会要》二十九）
    ○任诸色人入道敕
    诸色人中有情愿入道者，但能暗记《老子经》及《度人经》，灼然精熟者，即任入道。其《度人经》情愿以《黄庭经》代之者，亦听。宜令所司具令立文状条目，限降诞月内投名请试，今年十月内试毕。（《唐会要》五十）
    ○员外二周年转官敕
    自今以後，员外郎知制诏，敕复授本官，通计二周年，然後各依本行转，郎中亦依二周年与正除。如是中行後行郎中，仍更转前行一周年即与正除。如更是卑官知诰，合转员外者，亦以二周年为限。谏议大夫知者，同前行郎中，给事中并翰林学士别宣，并不在此限。（《唐会要》五十五）
    ○详覆大理结断敕
    今後大理寺结断，行文不当，刑部详覆；於事不精，即委中书舍八举书其轻重出入所失之事，然後出。（《唐会要》五十五）
    ○禁中使传券违越敕
    中使传券，素有定数，如闻近日多越券牒。宜令诸司府据元和十四年四月五日敕，分明晓示。自今已後，如更违越，所在州县俱当时具名闻奏。（《唐会要》六十一）
    ○定太常员阙敕
    吏部所注太常寺伎术官直殿中，既准格，未为乖越，宜并待考满日停。太常寺所论员阙，从来年以後，并任本寺收管，诸司更不得占授。（《唐会要》六十五）
    ○优礼孔敕
    尚书左丞孔可守礼部尚书致仕，仍委所在长吏，岁时亲自存问，兼致羊酒。如至都，其刍米什器之类，委河南尹量事供送，务从优礼。筋力未衰，坚请休退，故示优礼。（《唐会要》六十七）
    ○诸军使属同百姓差遣敕
    京兆府百姓属诸军、诸使者，宜令具挟名敕下，一户之内，除已属诸军、诸使，其馀及父兄子弟，据令式，年几合入色役者，明立簿籍，同百姓例差遣。（《唐会要》六十七）
    ○官俸折米敕
    近日访闻京城米价稍贵，须有通变，以便公私。宜令户部应给百官俸料，其中一半合给匹段者，通给官中所籴粟，每斗折钱五十文。其段匹委别贮，至科籴粟，填纳大仓。（《册府》五百七）
    ○节度交割状限敕
    诸道节度使去任日，宜准元和十五年七月十五日敕处分。其交割状，限新人到任後一个月内，分析闻奏。并报中书门下据替限，委中书门下据报状磨勘闻奏，以凭殿最。（《唐会要》七十八）
    ○禁卖新罗百姓敕
    禁卖新罗，寻有正敕，所言如有漂寄，固合任归。宜委所在州县切加勘会，责审是本国百姓情愿归者，方得放回。（《唐会要》八十六）
    ○给韩宏俸料敕
    司徒兼中书令韩宏，疾未全平，尚须在假将息，其俸料宜从敕下日便令所司支给。（《唐会要》九十二）
    ○添给诸司本钱敕
    添给诸司本钱，准元和十五年五月十一日敕，内外百司准二月五日赦文，宜共赐钱一万贯文，以户部钱充，仍令御史台据司额大小、公事闲剧，为等第均配。（《唐会要》九十三）
    ●卷七
    ☆敬宗皇帝
    事迹详《全唐文》六十八。
    ○条流沧德二州官吏俸料诏
    沧、德二州州县官吏等，刺史每月料钱八十贯，录事参军三十五贯，判司各置二人，各二十五贯，县令三十贯，尉二十贯。其俸禄且以度支物充，仍半支省估匹段，半与实钱。（《册府》五百七）
    ○放宫女敕
    在内宫女宜放三千人，愿嫁及归近亲，并从所便，不须寻问。（《唐会要》三）
    ○罚殷侑俸料敕
    敕：殷侑故违制令，擅置戒坛，须示薄惩，用警方任。罚一季俸料，其戒坛勒停。（《册府》六百九十九）
    ○选择正员官敕
    京百司应带职奏正员官者，自今已後，宜於诸司及府县见在任官中选择，便以本官充职。如见任无相当者，即任於当年见选人中奏用，便据资序与官，不要更待铨试。仍永为常式。（《册府》六百三十一）
    ○注拟回授周亲官敕
    应请以一子官回授诸亲者，自今已後，须是周亲，仍勘验分明，可注拟。（《册府》六百三十一）
    ☆文宗皇帝
    事迹详《全唐文》六十九。
    ○允路随详正顺宗实录诏
    其录中所书德宗、顺宗朝禁中事，寻访根柢，荩起谬传，谅非信史。宜令史官详正刊去，其他不要更修。其馀依奏。（《册府》五百五十六）
    ○允裴度奏勿废飞狐县铸钱诏
    鼓铸之利，合归有司，制置已成，难亟更改。其飞狐依前令度支收管，其甲价便以新铸钱充。其所由工匠，令院司与观察使计会，具挟名申，不得广占人户，侵扰州县。（《册府》五百一）
    ○答崔郸奏必茶法诏
    榷茶本率商旅，纽贯涉於加税，东省曾有驳正，盐铁又经奏论，法贵大同，事难独改。（《册府》四百九十四）
    ○尹台相逢仪制诏
    尹正官重，台宪地高，道路相逢，仪制不定，各执词理，每有纷争。胜负取决於一时，参详未申於久制，委有司斟酌内故闻奏。（《唐会要》六十八）
    ○答刘凉请割闲地牧马诏
    委本道节度使差人与判使勘验，如实无主，便任收管。仍不得侵夺居人田产。（《册府》六百二十一）
    ○赐入道公主封物敕
    浔阳、平恩、邵阳三公主皆舍俗入道，宜令每年各赐封物七百段疋，仍准旧例，春秋两限支付。（《唐会要》六）
    ○出降县主妆粉钱敕
</div>
    <div class="pagination">
<a href="唐文拾遗续拾_page11.html">上一页</a><span>...</span><a href="唐文拾遗续拾_page7.html">7</a><a href="唐文拾遗续拾_page8.html">8</a><a href="唐文拾遗续拾_page9.html">9</a><a href="唐文拾遗续拾_page10.html">10</a><a href="唐文拾遗续拾_page11.html">11</a><span class="current-page">12</span><a href="唐文拾遗续拾_page13.html">13</a><a href="唐文拾遗续拾_page14.html">14</a><a href="唐文拾遗续拾_page15.html">15</a><a href="唐文拾遗续拾_page16.html">16</a><a href="唐文拾遗续拾_page17.html">17</a><span>...</span><a href="唐文拾遗续拾_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
