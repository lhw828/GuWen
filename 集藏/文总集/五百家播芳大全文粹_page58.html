<!DOCTYPE html>
<html>
<head>
    <meta charset="UTF-8">
    <title>五百家播芳大全文粹 - 第 58 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五百家播芳大全文粹 - 第 58 页/共 129 页</h1>
    <div class="content">　　除大学春秋博士
　　春秋之学废锢已久习非承误无识真者矣朕闵古学之坏选建賔师尔以儒学之茂冠于东南延寘兹选尔其茂明之勿谓游夏之伦尚有不能措一辞遂使区区守一经者至老死而不悟也
　　除少府监丞
　　尚方置监天下之高选昔源乾曜一见中上意遂命此官选用之艰盖自前世尔文辞辨丽誉喧一时占对之初上言治道列职尚方之属将有试焉勉思古人追配前烈
　　除秘书省校书郎
　　中秘仇书极天下豪俊之选异时贵臣用事至参用医卜之流牛骥同群可为太息肆朕初载遴柬儒术之英尔以文艺有闻首寘兹选进与群髦之列益观未见之书三箧已亡且询安世勉思刻厉将有试焉
　　除大理寺丞
　　廷尉天下之平而狱者万民之命朕躬垂明听不忍诖误之民陷于大罪故慎柬良吏其务平之尔得与兹选其明察寛恕无纵吏谩以罗元元之不逮称朕意焉
　　除吏部侍郎
　　朕惟名器不可假人爵禄所以厉世流品清浊各有攸归不次而用贤能虽一日九迁不以为疑积日而叙勤劳则差之毫厘势有不能得廼者官不宿业吏操其柄贤愚同滞赇谢纷然敷求哲人以靖流具官某事朕初载以直谅闻首斥奸防不惮彊御代言西掖追还正始之风给事东防茂著论思之効践扬兹久誉处罙休天官四铨纲目猥并徃二太宰益脩厥官手疏盘错之烦力去留难之吝时维称职汝徃钦哉
　　给事中除礼部侍郎
　　宗伯典朕三礼实兼伯夷后防之事国有大议罔不责成然奸防便文俗学似古不有君子其何能国故虽笾豆司存之守而有樽爼折冲之功具官某为老成人以儒术用代言西掖辨丽有作者之风给事东防练逹通当世之务服休滋久考绩应迁进陟文昌位次八座必能居经持论恪奉典常玩敌人于甘寝秉羽之间制功臣于醉呼击柱之际则上下相守而国自安永肩一心以称朕命
　　奏状
　　与宰臣韩琦等议濮安懿王合行典礼状
　　伏以出于天性之谓礼虽以礼制事因事适冝而亲必主于恩礼不忘其本此古今不易之常道也伏惟皇帝陛下奋干之健乘离之明拥天地神灵之休荷宗庙社稷之重即位以来仁施德浃九族旣睦万国交欢而濮安懿王德盛位隆冝有尊礼陛下受先帝命躬承圣统顾以大义后其私恩慎之重之事不轻发臣等忝偹宰弼实闻国论谓当考古酌礼因冝称情使有以隆而广爱庻几上以彰孝治下以厚民风臣等伏请下有司议濮安懿王及谯国太夫人王氏襄国太夫人韩氏仙游县君任氏合行典礼详处其当以时施行
　　论两府迁官状
　　右臣伏见因进用宰臣韩琦等凡两府之臣尽迁一官臣愚不明大体未识所谓窃恐从此相承遂为故事凡公卿者百吏之表率今公卿方以百吏凡冗思革其弊而公卿无故一切迁官将何以使三百赤芾受爵不让者有所愧心哉况庆厯中陛下以数月不雨执政之臣皆降一官以答天戒今歳月蚀地震江河泛滥横流烈风滛雨贼伤五稼四方之民垫溺流饿不可胜纪比于庆厯灾害尤众而两府大臣无间新旧皆被褒迁殆非所以仰承天心下慰众人之意也窃计大臣当此之时亦必不敢受无名之赏伏望陛下因其辞让内惟枢宻使副不可以给谏及郎中为之者依旧制外其余皆不迁官以养大臣亷耻之节无使之负谤于海内则其为德泽愈厚矣
　　论燕饮状
　　右臣等窃见今歳以来灾异屡臻日食地震江淮腾溢风雨害稼民多菜色此正陛下侧身克己眚礼审乐之时而道路之言陛下近日宫中燕饮防为过差赏赉之费动以万计耗散府库调敛细民况酒之为物伤性败德禹汤所禁周公所戒殆非所以承天忧民辅养圣躬之道也陛下恭俭之德彰信兆民议者皆以为后宫奢纵务相夸尚左右近臣利于赏赉陛下重违其请屈意从之夫天以刚健为德君以贞固为事奈何徇后宫左右之欲上忽天戒下忘民病中不为宗庙社稷深自痛惜臣等愚惑窃为陛下不取伏望陛下当此之际悉罢燕饮安神养气后宫妃嫔进见有时左右小臣赏赉有节及厚味腊毒之物无益奉养者皆不宜数御以伤太和乃可以觧上天谴告之威慰元元穷困之望保受命无疆之休天下群生不胜幸甚臣等区区纳忠惟陛下裁察
　　乞惩劝均税状
　　右臣奉先勅与三司同共详定均税已立条约下诸路监司行去讫窃以为国家凡欲立事当先使赏罚明白然后事无不明伏见职方员外郎秦植前通判德州事均五县税皆得平允并无人戸词讼君与庸愚之人烦扰败事同归常调一等殿最则能吏懈体必无成功伏望朝廷察其勤瘁优加酬奬并其余均税官吏随其功过量行惩劝则将来覩之无不尽力矣
　　奏劄
　　乞经筵访问上殿劄子
　　臣以驽朽得侍劝讲窃见陛下天生好学孜孜不倦然于经席之中未尝发言有所询问臣愚意陛下欲防群臣之短恐有应对之际仓卒失防不能开隙稠人之中受其愧怍此诚圣心仁恕之极群臣捐躯无以报塞然臣闻易曰君子学以聚之问以辨之论语曰疑思问记曰有弗问问之弗知弗措也有弗辨辨之弗明弗措也以此言之学非问辨无由发明今陛下若能黙而识之不加询访虽为臣等疎贱之幸窃恐无以宣扬经防裨助圣性伏望陛下自今经筵或有臣等讲觧未尽之处乞赐诘问或虑一时记忆不能偹者许令退归讨论次日别具劄子敷奏庻几可以补稽古之志成日新之益取进止
　　乞延访羣臣劄子
　　臣闻天尊地卑道之常也而周易干下坤上谓之防者言人君降心以接下人臣竭忠以事君然后上下交而其志成也若人君骄亢以自尊人臣怠慢以自疎则上下之情不通而否道成焉是以孔子语舜之徒曰舜好问而好察迩言其斯以为舜乎窃见祖宗之时闲居无事常侍从近臣与之从容讲万事至于文武朝士使臣选人凡得进见者徃徃召之使前亲加访问委曲详悉无所不至所以然者一则欲使下情上通无所壅蔽二则欲知其人能否才器所任是以黜陟取舎皆得其宜太平之业由此而致恭惟陛下潜德藩邸逾三十年一旦龙飞奄有四海虽圣质英睿得于天纵然与当世士大夫未甚相接民间情伪未甚尽知臣谓宜诏侍从近臣每日轮一员直资善堂夜则宿于崇文院以偹非时宣召若有故请假则与以次官互换直宿其余群臣进见及奏事者亦望圣聪稍觧严重细加访问以广聪明裨益大政取进止
　　第二劄子
　　臣先曽上言乞诏侍从近臣每日轮一员直资善堂夜则宿于崇文院以偹非时宣召有事故请假则与以次官互换入宿以开广聪明裨益大政至今未闻施行盖陛下谦谨以皇太后同听庻政未奉慈防不敢擅召群臣与之议论今皇太后尽以四海之事归于陛下出入起居頥指如意臣是以敢重申前说乞少加采择凡人墙之外目不见也里之前耳不闻也而天子奄有四海一日万几之忧乐万事之本末虽有聪明睿智之性若不问之于人何从知之是以太祖太宗虽起于侧防犹日孜孜访问群下至于小臣卒伍所间絶故能纲纪四方创业垂统陛下生为帝王子孙未尝歴试于外天下之亊岂能细知况先期置直学士待制等职以为侍从之臣若使之不得朝夕在左右偹顾问将安用之所有每夜于崇文院轮宿自是旧制近年以来因循隳废举而行之有何所难伏望圣慈检会臣前所奏劄子内事节特进施行取进止
　　乞建储上殿劄子
　　臣先于至和三年通判并州日三曽上言乞陛下早定继嗣以遏乱源当是之时臣疏逺在外犹不敢隠忠爱死数陈社稷至计况今日侍陛下左右官以谏为名窃惟国家至大至急之务无有如此若舍而不言事以冗细之事烦凂圣听厌塞职业是臣怀奸以事陛下罪不容醢伏望陛下取臣向日所进三状少加省察或有可取则断自圣志早赐施行如此则天地神宗庙社稷群臣百姓并受其福惟在陛下一言而已取进止
　　乞建储上殿第二劄子
　　臣近于前月二十六日上殿敷奏乞检会臣并州所奏三状早定继嗣事陛下圣意昭然即垂听纳凡所宣谕皆非愚臣所能及乃天地神祗保佑皇家实万世无疆之休也臣所能言陛下朝夕当发德音宣告大臣施行其事今近一日未有所闻岂陛下以兹事体大慎选宗室未得其人将左右之人有间阻荧惑圣听臣皆不得而知也臣闻为之后者为之子者也于礼律皆有名文汉孝成帝即位二十五年年四十五以未有继嗣立弟子定陶王欣为太子今陛下即位之年及春秋皆已过之岂可不为宗庙社稷深思逺虑哉某今亦未敢言正东宫之名但愿陛下自择宗室仁孝聪明者养以为子官爵居处稍异于众使天下之人皆知陛下意有所属以系逺近之心矣他日皇子生复使之退归藩邸有何所伤此诚天下安危之本愿陛下决意而速行之取进止
　　言施行封事上殿劄子
　　臣伏以大舜举贤敷纳以言明试以功汉武帝详延特起之士待以不次之位终获其用威加胡越真宗皇帝总覧群臣章奏用其言而显其位以成咸平景德之治凡察言所以知人知人所以立政自古及今其道一也今陛下即政之初有开言路令中外臣民皆得上封事海内欣幸咸毕精竭思以承休德若于此际能采其嘉谋举其贤才而用之则太平之基可指日而望也若徒备外饰废其言而不用弃其人而不取则天下颓之亊当何时而振起乎臣与张方平生受诏详定中外所上封事所以尽心料简合于理义可施行者一一奏闻更望陛下择其精者决自圣意必令行之其有识虑稍出于众者愿陛下特赐召对面加询访考其虚实果有可采宻籍姓名遇有差遣随材受任俟其实有显效然后可以不次防擢如此则嘉言罔攸伏野无遗贤矣
　　除中丞上殿劄子
　　臣闻澄其源则流清固其本则末茂臣防陛下圣恩防于众人之中委以风宪天下细小之事皆未足为陛下细言之敢先以人君脩心治国之要为言此诚太平之原本也臣闻脩心之要有三一曰仁二曰明三曰武仁者非妪煦姑息之谓也脩政事兴教化育万物养百姓此人君之仁也明者非烦苛伺察之谓也知道义识安危别贤愚辨是非此人君之明也武者非强亢暴戻之谓也惟道所在断之不疑奸不能惑佞不能移此人君之武也故仁而不明犹有良田而不能耕也明而不武犹受苗之秽而不能耘也武而不仁犹知获而不知种也三者兼偹则国治强阙一焉则衰阙二焉则危三者无一焉则亡自生民以来未之或改也治国之要亦有三一曰官人二曰信赏三曰必罚夫人之才性各有所长官之职业各有所守自古得人之盛莫如唐虞之际然稷契臯陶垂益伯夷防龙各守一官终身不易苟使之更来迭去易地而居未必能尽善也故人主诚能采天下之英俊随其所长而用之有功者劝之以重赏有罪者威之以严刑譬如乘轻车驾骏马总其六辔奋其鞭防何徃而不可至哉昔仁宗皇帝之时臣曽进歴年图又以此语载之后序今幸遇陛下始初清明之政虚心下问之际臣复以此语为先者诚以臣平生力学所得至精至要尽在于是愿陛下勿以为迂濶试加审察若果无可取则臣无所用于圣世矣










　　五百家播芳大全文粹卷五十一
　　钦定四库全书
　　五百家播芳大全文粹卷五十二
　　宋　魏齐贤
　　叶　棻同辑
　　万言书
　　上仁宗皇帝言事书　　　　　王介甫
　　臣愚不肖防恩备使一路今又防恩召还阙廷有所任属而当以使事归报陛下不自知其无以称职而敢縁使事之所及冒言天下之事伏惟陛下详思而择处其中幸甚窃惟陛下有恭俭之德有聪明睿智之才夙兴夜寐无一日之懈声色狗马观游玩好之事无纎介之蔽而仁民爱物之意孚于天下而又公选天下之所愿以为辅相者属之以事而不贰于谗邪倾巧之臣此虽二帝三王之用心不过如此而已宜其家给人足天下大治而效不至如此顾内则不能无以社稷为忧外则不能无惧于夷狄天下之财力日以困穷而风俗日以衰坏四方有志之士諰諰然常恐天下之久不安此其故何也患在不知法度故也今朝廷法严令具无所不有而臣以谓无法度者何哉方今之法度多不合乎先王之政故也孟子曰有仁心仁闻而泽不加于百姓者为政不法于先王之道故也以孟子之说观方今之失正在于此而已夫以今之世去先王之世逺所遭之变所遇之势不一而欲一一脩先王之政虽甚愚者犹知其难也然臣以谓今之失患在不法先王之政者以谓当法其意而已夫二帝三王相去盖千有余载一治一乱其盛衰之时具矣其所遭之变所遇之势亦各不同其施设之方亦皆殊而其为天下国家之意本末先后未尝不同也臣故曰当法其意而已法其意则吾所改易更革不至乎倾骇天下之耳目嚣天下之口而固已合乎先王之政矣虽然以方今之势揆之陛下虽欲改易更革天下之事合于先王之意其势必不能也陛下有恭俭之德有聪明睿智之才有仁民爱物之意诚加之意则何为而不成何欲而不得而臣顾以谓陛下虽欲改易更革天下之事合于先王之意其势必不能者何也以方今之人才不足故也臣尝试窃观天下在位之人未有乏于此时者也夫人才乏于上则有沉废伏匿在下而不为当时所知者矣臣又求之于闾巷草野之间而亦未见其多焉岂非陶冶而成之者非其道而然乎臣以谓方今在位之人才不足者以臣使事之所及则可知矣今以一路数千里之间能推行朝廷之法令知其所缓急而一切能使民以脩其职事者甚少而不才苟简贪鄙之人至不可胜数其能讲先王之意以合当时之变者盖阖郡之间徃徃而絶也朝廷每一令下其意虽善在位者犹不能推行使膏泽加于民而吏輙縁之为奸以扰百姓臣故曰在位之人才不足而草野闾巷之间亦未见其多也夫人才不足则陛下虽欲改易更革天下之事以合先王之意大臣虽有能当陛下之意而欲领此者九州之大四海之逺孰能称陛下之指以一二推行此而人人防其施者乎臣故曰其势必不能也孟子曰徒法不能以自行非此之谓乎然则方今之急在于人才而已诚能使天下之才众多然后在位之才可以择其人而取足焉在位者得其才矣然后稍视时势之可否而因人情之患苦变更天下之弊法以趋先王之意甚易也今之天下亦先王之天下先王之时人才尝众矣何至于今而独不足乎故曰陶冶而成之者非其道故也商之时天下尝大乱矣在位贪毒祸败皆非其人及文王之起而天下之才尝少矣当是时文王能陶冶天下之士而使之皆有士君子之才然后随其才之所有而官使之诗曰岂弟君子遐不作人此之谓也及其成也防贱兎罝之人犹莫不好德兎罝之诗是也又况于在位之人乎文王惟能如此故以征则服以守则治诗曰奉璋峩峩髦士攸宜又曰周王于迈六师及之言文王所用文武各得其才而无废事也及至夷厉之乱天下之才又尝少矣至宣王之起所与图天下之事者仲山甫而已故诗人叹之曰德輶如毛维仲山甫举之爱莫助之盖闵人士之少而仲山甫之无助也宣王能用仲山甫推其类以新美天下之士而后人才复众于是内脩政事外讨不庭而复有文武之境土故诗人美之曰薄言采芑于彼新田于此菑畆言宣王能新美天下之士使之有可用之才如农夫新美其田而使之有可采之芑也由此观之人之才未尝不自人主陶冶而成之者也所谓陶冶而成之者何也亦教之养之取之任之有其道而已所谓教之之道何也古者天子诸侯自国至于乡党皆有学博置教导之官而严其选朝廷礼乐刑政之事皆在于学士所观而习者皆先王之法言德行治天下之意其材亦可以为天下国家之用苟不可以为天下国家之用则不教也苟可以为天下国家之用则无不在于学此教之之道也所谓养之之道何也饶之以财约之以礼裁之以法也何谓饶之以财人之情不足于财则贪鄙苟得无所不至先王知其如此故其制禄自庻人之在官者其禄巳足以代其耕矣由此等而上之每有加焉使其足以养亷耻而离于贪鄙之行犹以为未也又推其禄以及其子孙谓之世禄使其生也旣于父子兄弟妻子之养婚姻朋友之接皆无憾矣其死也又于子孙无不足之忧焉何谓约之以礼人情足于财而无礼以节之则又放僻邪侈无所不至先王知其如此故为之制度婚丧祭养燕享之事服食器用之物皆以命数为之节而齐之以律度量衡之法其命可以为之而财不足以具则弗具也其财可以具而命不得为之者不使有铢两分寸之加焉何谓裁之以法先王于天下之士教之以道艺矣不帅教则待之以屏弃逺方终身不齿之法约之以礼矣不循礼则待之以流杀之法王制曰变衣服者其君流酒诰曰厥或诰曰羣饮汝勿佚尽执拘以归于周予其杀夫羣饮变衣服小罪也流杀大刑也加小罪以大刑先王所以忍而不疑者以为不如是不足以一天下之俗而成吾治夫约之以礼裁之以法天下所以服从无抵冒者又非独其禁严而治察之所能致也盖亦以吾至诚恳恻之心力行而为之倡凡在左右通贵之人皆顺上之欲而服行之有一不帅者法之加必自此始夫上以至诚行之而贵者知避上之所恶矣则天下之不罚而止者众矣故曰此养之之道也所谓取之之道者何也先王之取人也必于乡党必于庠序使众人推其所谓贤能书之以告于王而察之诚贤能也然后随其德之大小才之高下而官使之所谓察之者非专用耳目之聪明而私听于一人之口也欲审知其德问以行欲审知其才问以言得其言行则试之以事所谓察之者试之以事是也虽尧之用舜亦不过如此而已又况其下乎若夫九州之大四海之逺百官亿丑之贱所湏士大夫之才则众矣有天下者又不可以一一自察之也又不可以偏属于一人而使之于一日二日之间考试其行能而进退之也盖吾已能察其才行之大者以为大官矣因使之取其类以持久试之而考其能者以告于上而后以爵命禄秩予之而已此取之之道也所谓任之之道者何也人之才德高下厚薄不同其所任有宜有不宜先王知其如此故知农者以为后稷知工者以为共工其德厚而才高者以为之长德薄而才下者以为之佐属又以久于其职则上狃习而知其事下服驯而安其教贤者则其功可以至于成不肖者则其罪可以至于着故久其任而待之以考绩之法夫如是故智能才力之士则得尽其智以赴功而不患其事之不终其功之不就也偷惰苟且之人虽欲取容于一时而顾僇辱在其后安敢不勉乎若夫无能之人固知辞避而去矣居职任事之日久不胜任之罪不可以幸而免故也彼且不敢冒而知辞避矣尚何有比周谗谄争进之人乎取之旣已详使之旣已当处之旣已久至其任之也又专焉而不一一以法束防之而使之得行其意尧舜之所以理百官而熈众工者以此而已书曰三载考绩三考黜陟幽明此之谓也然尧舜之时其所黜者则闻之矣盖四凶是也其所陟者则臯陶稷契皆终身一官而不徙盖其所谓陟者特加之爵命禄赐而已耳此任之之道也夫教之养之取之任之之道如此而当时人君又能与其大臣悉其耳目心力至诚恻怛思念而行之此其人臣之所以无疑而于天下国家之事无所欲为而不得也方今州县虽有学取墙壁具而已非有教导之官长育人才之事也唯大学有教导之官而亦未尝严其选朝廷礼乐刑政之事未尝在于学学者亦漠然自以礼乐刑政为有司之事而非已所当知也学者之所教讲说章句而已讲说章句固非古者教人之道也近歳乃始教之以课试之文章夫课试之文章非博诵强学穷日之力则不能及其能工也大则不足以用天下国家小则不足以为天下国家之用故虽白首于庠序穷日之力以帅上之教及使之从政则茫然不知其方者皆是也盖今之教者非特不能成人之材而已又从而困苦毁坏之使不得成材者何也夫人之才成于专而毁于杂故先王之处民才处工于官府处农于畎畆处商贾于肆处士于庠序使各专其业而不见异物惧异物之足以害其业也所谓士者又非特使之不得见异物而已一示之以先王之道而百家诸子之异说皆屏之而莫敢习者焉今士之所宜学者天下国家之用也今悉使置之不教而教之以课试之文章使其耗精疲神穷日之力以从事于此及其任之以官也则又悉使置之而责之以天下国家之事夫古之人以朝夕专其业于天下国家之事而犹才有能有不能今乃移其精神夺其日力以朝夕从事于无补之学及其任之以亊然后卒然责之以为天下国家之用宜其才之足以有为者少矣臣故曰非特不能成人之材又从而困苦毁坏之使不得成才也又有甚害者先王之时士之所学者文武之道也士之才有可以爲公卿大夫有可以爲士其才之大小宜不宜则有矣至于武事则随其才之大小未有不学者也故其大者居则为六官之卿出则为六军之将也其次则比闾族党之师亦皆卒伍师旅之帅也故边疆宿衞皆得士大夫为之而小人不得奸其任今之学者以为文武异事吾知治文事而已至于边疆宿衞之任则推而属之于卒伍徃徃天下奸悍无頼之人苟其才行足以托于乡里者亦未有肯去亲戚而从召募者也边疆宿衞此乃天下之重任而人主之所当慎重者也故古者教士以射御为急其他技能则视其人才之所宜而后教之其才之所不能则不强也至于射则为男子之事人之生有疾则已苟无疾未有去射而不学者也在庠序之间固当从事于射也有賔客之事则以射有祭祀之事则以射别士之行同能偶则以射于礼乐之事未尝不寓以射而射亦未尝不在于礼乐祭祀之间也易曰弧矢之利以威天下先王岂以射为可以习揖让之仪而已乎固以为射者武事之尤大而威天下守国家之具也居则以是习礼乐出则以是从战伐士旣朝夕从事于此而能者众则边疆宿衞之任皆可以择而取也夫士尝学先王之道其行义尝见推于乡党矣然后因其才而托之以边疆宿衞之事此古之人君所以推干戈以属之人而无内外之虞也今乃以天下之重任人主所当至慎之选推而属之奸悍无頼才行不足自托于乡里之人此方今所以諰諰然常抱边疆之忧而虞宿衞之不足恃以为安也今孰不知边疆宿衞之士不足恃以为安哉顾以为天下学士以执兵为耻而亦未有能骑射行阵之事者则非以召募之卒伍孰能任其事者乎夫不严其教高其选则士之以执兵为耻而未尝有能骑射行阵之事固其理也凡此皆教之非其道故也方今制禄大抵皆薄自非朝廷侍从之列食口稍众未有不兼农商之利而能充其养者也其下州县之吏一月所得多者钱八九千少者四五千以守选待除守阙通之盖六七年而后得三年之禄计一月所得乃实不能四五千少者乃实不能及三四千而已虽厮养之给亦窘于此矣而其养生送死婚姻送葬之事皆当于此夫出中人之上者虽穷而不失为君子出中人之下者虽防而不失为小人唯中人不然穷则为小人防则为君子计天下之士出中人之上下者千百而无什一穷而为小人防而为君子者则天下皆是也先王以为众不可以力胜也故制行不以已而以中人为制所以因其欲而利道之以为中人之所能守则其志可以行乎天下而推之后世以今之制禄而欲士之无毁亷耻盖中人之所不能也故今官大者徃徃交赂遗营赀产以负贪污之毁官小者贩鬻乞丐无所不为夫士已尝毁亷耻以负累于世矣则其偷惰取容之意起而矜奋自强之心息则职业安得而不弛治道何从而兴乎又况委法受赂侵牟百姓者徃徃而是也此所谓不能饶之以财也婚丧奉养服食器用之物皆无制度以为之节而天下以奢为荣以俭为耻苟其财之可以具则无所为而不得有司旣不禁而人又以此为荣苟其财不足而不能自称于流俗则其婚丧之际徃徃得罪于族人亲姻而人以为耻矣故富者贪而不知止贫者则勉强其不足以追之此士之所以重困而亷耻之心毁也凡此所谓不能约之以礼也方今陛下躬行俭约以率天下此左右通贵之臣所亲见然而其闺门之内奢靡无节犯上之所恶以伤天下之教者有已甚者矣未闻朝廷有所放绌以示天下昔周之人拘羣饮而被之以杀刑者以为酒之末流生害有至于死者众矣故重禁其祸之所自生重禁祸之所自生故其施刑极省而人之抵于祸败者少矣今朝廷之法所尤重者独贪吏耳重禁贪吏而轻奢靡之法此所谓禁其末而弛其本然而世之识者以为方今官冗而县官财用已不足以供之其亦蔽于理矣今之入官诚冗矣然而前世置员盖甚少而赋禄又如此之薄则财用之所不足盖亦有说矣吏禄岂足计哉臣于财利固未尝学然窃观前世治财之大畧矣盖因天下之力以生天下之财取天下之财以供天下之费自古治世未尝以不足为天下之公患也患在治财无其道耳今天下不见兵革之具而元元安土乐业人致已力以生天下之财然而公私常以困穷为患者殆以理财未得其道而有司不能度世之宜而通其变耳诚能理财以其道而通其变臣虽愚固知増吏禄不足以伤经费也方今法严令具所以罗天下之士可谓宻矣然而亦尝教之以道艺而有不帅教之刑以待之乎亦尝约之以制度而有不循理之刑以待之乎亦尝任之以职事而有不任事之刑以待之乎夫不先教之以道艺诚不可以诛其不帅教不先约之以制度诚不可以诛其不循理不先任之以职事诚不可以诛其不任事此三者先王之法所尤急也今皆不可得诛而薄物细故非害治之急者为之法禁月异而歳不同为吏者至于不可胜记又况能一一避之而无犯者乎此法令所以玩而不行小人有幸而免者君子有不幸而及者焉此所谓不能裁之以刑也凡此皆治之非其道也方今取士强记博诵而畧通于文辞谓之茂才异等贤良方正茂才异等贤良方正者公卿之选也记不必强诵不必博畧通于文辞而又尝学诗赋则谓之进士进士之高者亦公卿之选也夫此二科所得之技能不足以为公卿不待论而后可知而世之议者乃以为吾常以此取天下之士而才之可以为公卿者常出于此不必法古之取人而后得士也其亦蔽于理矣先王之时尽所以取人之道犹惧贤者之难进而不肖者之杂于其间也今悉废先王所以取士之道而敺天下之才士悉使为贤良进士则士之才可以为公卿者固宜为贤良进士而贤良进士亦固宜有时而得才之可以为公卿者也然而不肖者苟能雕虫篆刻之学以此进至乎公卿才之可以为公卿者困于无补之学而以此绌死于岩野盖十八九矣夫古之人有天下者其所以慎择者公卿而已公卿旣得其人因此推其类以聚于朝廷则百司庻物无不得其人也今使不肖之人幸而至乎公卿因得推其类聚之朝廷此朝廷所以多不肖之人而虽有贤智徃徃困于无助不得行其意也且公卿之不肖旣推其类以聚于朝廷朝廷之不肖又推其类以备四方之任使四方之任使者又各推其不肖以布于州郡则虽有同罪举官之科岂足恃哉适足以为不肖者之资而已其次九经五经学究明法之科朝廷固已尝患其无用于世而稍责之以大义矣然大义之所得未有以贤于故也今朝又开明经之选以进经术之士然明经之所取亦记诵而畧通于文辞者则得之矣彼通先王之意而可以施于天下国家之用者顾未必得与于此选也其次则恩泽子弟庠序不教之以道艺官司不考问其才能父兄不保任其行义而朝廷輙以官予之而任之以事武王数纣之罪则曰官人以世夫官人以世而不计其才行此乃纣之所以乱亡之道而治世之所无也又其次曰流外朝廷固已挤之于亷耻之外而限其进取之路矣顾属之以州县之事使之临士民之上岂所谓以贤治不肖者乎以臣使事之所及一路数千里之间州县之吏出于流外者徃徃而有可属任于事者殆无二三而当防闲其奸者皆是也盖古者有贤不肖之分而无流品之别故孔子之圣而尝为委吏盖虽为吏而亦不害其为公卿及后世有流品之别则凡在流外者其所成立固尝自置于亷耻之外而无高人之意矣夫以近世风俗之流靡自虽士大夫之才势足以进取而朝廷尝奬之以礼义者晚节末路徃徃怵而为奸况又其素所成立无高人之意而朝廷固已挤之于亷耻之外限其进取者乎其临人侵职放僻邪侈固其理也至于边疆宿衞之选则臣固已言其失矣凡此皆取之非其道也方今取之旣不以其道至于任之又不问其德之所宜而问其出身之后先不论其才之称否而论其歴任之多少以文学进者且使之治财已使之治财矣又转而使之典狱巳使之典狱矣又转而使之治礼是则一人之身而责之以百官之所能备宜其人才之难为也夫责人以其所难为则人之能为者少矣人之能为者少则相率而不为故使之典礼未尝以不知礼为忧以今之典礼者未尝学礼故也使之典狱未尝以不知狱为耻以今之典狱者未尝学狱故也天下之人亦已渐渍于失教被服于成俗见朝廷有所任使非其资序则相议而讪之至于任使之不当其才未尝有非之者也且在位者数徙则不得久于其官故上不能狃习而知其事下不肯服驯而安其教贤者则其功不可以及于成不肖者则其罪不可以至于着若夫迎新将故之劳縁絶簿书之弊固其害之小者不足悉数也设官大抵皆当久于其任而至于所部者逺所任者重则尤宜久于其官而后可以责其有为而方今尤不得久于其官徃徃数日輙迁之矣取之旣已不详使之旣已不当处之旣已不久至于任之则又不专而又一一以法束防之不得行其意臣故知当今在位多非其人稍假借之权而不一一以法束防之则放恣而无不为虽然在位非其人而恃法以为治自古及今未有能治者也即使在位得其人矣而一一以法束防之不使之得行其意亦自古及今未有能治者也夫取之旣已不详使之旣已不当处之旣已不久任之又不专而又一一以法束防之故虽贤者在位能者在职与不肖而无能者殆无以异夫如此故朝廷明知其贤能足以任事苟非其资序则不以任事而輙进之虽进之士犹不服也明知其无能而不肖苟非有罪为在事者所劾不敢以其不胜任而輙退之虽退之士犹不服也彼诚不肖无能然而士不服者何也以所谓贤能者任其事与不肖而无能者亦无以异故也臣前以谓不能任人以职事而无不任事之刑以待之者盖谓此也夫教之养之取之任之有一非其道则足以败天下之人才又况兼此四者而有之则在位不才苟简贪鄙之人不可胜数而草野闾巷之间亦少可任之才固不足怪诗曰国虽靡止或圣或否民虽靡膴或哲或谋或肃或艾如彼泉流无沦胥以败此之谓也夫在位之人才不足矣而闾巷草野之间亦少可用之才则岂特行先王之政而不得也社稷之托封疆之守陛下其能久以天幸为常而无一旦之忧乎盖汉之张角三十六万同日而起所在郡国莫能发其谋唐之黄巢横行天下而所至将吏无敢与之抗者汉唐之所以亡祸自此始唐旣亡矣陵夷以至五代而武夫用事贤者伏匿消沮而不见在位无复知有君臣之义上下之礼者也当是之时变置社稷盖甚于奕碁之易而元元肝脑涂地幸而不转死于沟壑者无几耳夫人才不足其患盖如此而方今公卿大夫莫肯为陛下长虑后顾为宗庙万世计臣窃惑之昔晋武帝辄顾目前而不为子孙长逺之谋当时在位亦皆偷合苟容而风俗荡然弃礼义捐法制上下同失莫以为非有识者固知其将必乱矣而其后果海内大扰中国列于草莱者二百余年伏惟三庙祖宗神灵所以付属陛下固将为万世血食而大庇元元于无穷也臣愿陛下鉴汉唐五代之所以乱亡惩晋武苟且因循之祸明诏大臣思所以陶成天下之才虑之以谋计之以数为之以渐期为合于当世之变而无负于先王之意则天下之人才不胜用矣人才不胜用则陛下何求而不得何欲而不成哉夫虑之以谋计之以数为之以渐则成天下之才甚易也臣始读孟子见孟子言王政之易行心则以为诚然及见与慎子论齐鲁之地以为先王之制国大抵不过百里者以为今有王者起则凡诸侯之地或千里或五百里皆将损之至于数十百里而后止于是疑孟子虽贤其仁智足以一天下亦安能毋刼之以兵革而使数百千里之强国一旦肯损其地之十八九比于先王之诸侯至其后观汉武帝用主父偃之防令诸侯王地悉得推恩封其子弟而汉亲临定其号名輙别属汉于是诸侯王之子弟各有分土而势强地大者卒以分析弱小然后知虑之以谋计之以数为之以渐则大者固可使小强者固可使弱而不至乎倾骇变乱败伤之衅孟子之言不为过又况今欲改易更革其势非若孟子所为之难也臣故曰虑之以谋计之以数为之以渐则其为甚易也然先王之爲天下不患人之不为而患人之不能不患人之不能而患己之不勉何谓不患人之不为而患人之不能人之情所愿得者善行矣名尊爵厚利也而先王能操之以临天下之士天下之士有能遵之以治者则悉以其所愿得者以与之士不能则已矣苟能则孰肯舎其所愿得而不自勉以为才故曰不患人之不为患人之不能何谓不患人之不能而患己之不勉先王之法所以待人者尽美自非下愚不可移之才未有不能赴者也然而不谋之以至诚恻怛之心力行而先之未有能以至诚恻怛之心力行而应之者也故曰不患人之不能而患已之不勉陛下诚有意乎成天下之才则臣愿陛下勉之而已臣又观朝廷异时欲有所施为变革其始计利害未尝熟也顾有一流俗侥幸之人不悦而非之则遂止而不敢去法度立则人无独防其幸者故先王之政虽足以利天下而当其承弊坏之后侥幸之时其剏法立制未尝不艰难也以其剏法立制而天下侥幸之人亦顺悦以趋之无有龃龉则先王之法至今存而不废矣惟其剏法立制之艰难而侥幸之人不肯顺悦而趋之故古之人欲有所为未尝不先之以征诛而后得其意诗曰是伐是肆是絶是忽四方以无拂此言文王先征诛而后得意于天下也夫先王欲立法度以变衰坏之俗而成人之才虽有征诛之难犹忍而为之以为不若是不可以有为也及至孔子以匹夫游诸侯所至则使其君臣捐所习逆所顺强所劣憧憧如也卒困于排逐然孔子亦终不为之变以为不如是不可以有爲此其所守盖与文王同意矣夫在上之圣人莫如文王在下之圣人莫如孔子而欲有所施为变革则其事盖如此矣今有天下之势居先王之位剏立法制非有征诛之难也虽有侥幸之人不悦而非之固不胜顺悦之人众也然而一有流俗侥幸不悦之言则遂止而不敢为者惑也陛下诚有意乎成天下之才则臣又愿断之而已夫虑之以谋计之以数为之以渐而又勉之以成断之以果然而犹不能成天下之才则臣所闻盖未有也然臣之所称流俗之所不讲而今之议者以谓迂濶而熟烂者也窃观近世士大夫所欲悉心耳目以补助朝廷者有矣彼其意非一切利害则以为当世所能行者士大夫旣以此希世而朝廷所取于天下之士亦不过如此至于大伦大法礼义之际先王之所力学而守者盖不及也有一及此则羣聚而笑之以为迂濶今朝廷悉心于一切之利害有司法令于刀笔之间非一日也然其效可观矣则夫所谓迂濶而熟烂者惟陛下亦可以少留神而察之矣昔唐太宗正观之初人人异论如封德彛之徒皆以为非杂用秦汉之政不足以为天下能思先王之事开太宗者魏文正公一人耳其所施设虽未能尽当先王之意抑其大畧可谓合矣故能于数年之间而天下几致刑措中国安宁蛮夷顺服自三王以来未有如此盛时也唐太宗之初天下之俗犹今之俗也魏文正公之言固当时所谓迂濶而熟烂者也然其效如此贾谊曰今或言德教之不如法令胡不引商周秦汉以观之然则唐太宗之事亦可以观矣臣幸以职事归报陛下不自知其驽下无以称职而敢及国家之大体者以臣防陛下任使而当归报窃谓在位之人才不足而无所称朝廷任使之意而朝廷所以任使天下之士者或非其理而士不得尽其才此亦臣使事之所及而陛下之所宜先闻者也释此不言而毛举利害之一二以污陛下之聪明而终无补于世则非臣所以事陛下惓惓之义也伏惟陛下详思而择其中天下幸甚
　　上皇帝直言书　　　　　　司马温公
　　臣伏读诏书喜极以泣昔成汤以六事自责今陛下以四事求谏圣人所为异世同符凡诏书所言皆今日之深患陛下旣已知之群臣夫复何言曽子曰尊其所闻则高明矣行其所知则光大矣陛下诚知其如是复能断志无疑不为左右所惑则安知今日之灾殄不为大戊之桑谷高宗之雊雉成王之雷风宣王之旱魃更为社稷生民之福也然自诏下以来臣不知中外之臣亦有以当今急务之疾苦力为陛下别白言之者乎盖必有之矣臣未得闻也臣窃不自揆伏念父子受国重恩备位侍从向在朝廷屡以狂瞽尘凂圣聪间以衰老自求闲官不闻朝廷之议者四年于兹矣今者幸遇陛下发不讳之诏问以朝政之阙失斯诚千载一遇古人虽在畎畆犹不忘君况在位食禄者乎于是不敢畏当途避众怒爱防躯保妻子心知时事之可忧而塞黙不言也窃观陛下英睿之性希世少伦即位以来励精于治耻为继体守成之常主高欲慕尧舜之隆下不失汉唐之盛擢俊杰之才使之执政言无不听计无不从所誉者超迁所毁者斥退垂裳拱手惟其所为推心致腹人莫能间虽齐桓公之任管仲蜀先主之任诸葛殆不及也执政亦悉心竭力以副陛下之所欲为耻为碌碌守法循故事之臣而每以周公自任是宜百度交正四民豊乐颂声旁洽嘉瑞防至六年之间百度纷扰四民失业怨愤之声所不忍闻灾异之大古今罕比此其故何哉岂非执政之臣所以辅陛下者未得其道欤所谓未得其道者在于好人同己而恶人异已是也陛下既全授之以威福之柄使之制作新法以利天下是冝与众之舍短取长以求尽善而独任己意恶人攻难群臣有与之同者则擢用之不次与之异者则祸辱随之人情谁弃福而取祸弃荣而就辱是以天下之士躁于富贵者翕然而附之争劝陛下益加委信顺从其言严断刑罚以絶异议如是者徃徃立取美官比年以来中外执事权者皆类此也其有怀忠直守亷耻则摈斥废弃或罹罪戾无所容立至于防宪之官天子耳目所以规朝政之阙失纠大臣之专恣此则陛下当自择而亦使陛下择彼专用亲爱之人小有所违即加贬逐以惩后来必得便佞之尤者然后使为之如此则执政之愆谬群臣之奸慝生民之疾苦逺方之寃抑陛下何得而闻之又奉使询访利害于四方者亦其所亲爱之人皆先禀其防凴其气势以驱廹州县之吏善恶系其笔端升黜由其唇吻彼州县之吏承迎奉顺之不赡奚暇与之讲利害立同异哉及其入奏则言州县守宰咸以为便经久可行陛下但见其文书灿然可观以为法之至美询谋佥同岂知在外之所为也或者更増其条目务为新巧互陈利病各事改张使画一时之法日异月殊久而不言吏民何知所从盖由袭故则无功出竒则有赏彼皆进身之私计非有益国便民之心也又令使者督责所在监司督责所在州县上下相驱竞为苛刻奉行新法稍不尽力则谓之非才不职也及沮坏新法立行停替或未熟新法误有违犯者皆不理赦降官去官与犯赃犯罪者同而至于犯私罪者州县之交惟奉行文书求免罪戾之不暇民事不复留心矣又遣逻卒听市道之人有诽谤者执而刑之又出榜立赏募人告捕诽谤朝政者臣不知自古圣帝明王之政固如是耶昔尧稽于众舎己从人舜诫羣臣曰予违汝弼汝无面从退有后言此其为帝王称首也秦恶闻其过杀其直谏之士禁偶语之人及其祸败行路之人皆知之而已独不知此其所以为万世之明戒也子产相郑郑人游于乡校以议执政或谓请毁之子产曰何为而毁之夫人朝夕退而游焉以议执政之善否其所善者吾则行之其所否者吾则改之是吾师也若之何毁之吾闻忠善以损怨不闻作威以防怒严为之防岂不遽止然犹防水大决所犯伤人必多吾不克救之不如小决使导吾闻而乐之也何今之执政异于古之执政乎齐景公谓梁丘据曰惟据与我和夫晏子曰据亦同也安得为和和如和羮焉水火醯醢塩梅以烹鱼肉宰夫和之齐之以味济其不及以泄其过君子食之以平其心君臣亦然君所谓可而有否焉臣献其否以成其可君所谓否而有可焉臣献其可以替其否是以政无不成民无争心今据不然君所谓可据亦曰可君所谓否据亦曰否若以水济水谁能识之今朝廷之人对扬启沃其有异于梁丘据者乎衞侯言计是非而羣臣和之者如出乎一口子思曰以吾观衞所谓君不君臣不臣也人主自臧则众谋不进事是臧之犹以众谋况和非以长恶乎夫不察事之是非而悦人之賛已暗莫甚焉不度理之所在而阿谀求容谄莫甚焉君暗臣谄以在民上民不与也若以不已国无类矣子思之言于卫侯曰君之国事将日非矣君出言非自以为是而卿大夫莫敢矫其非卿大夫亦自以为是而士庻人莫敢矫其非君臣旣曰自贤矣而上下同声而賛之賛之则顺而有福矫之则逆而有祸如此则善安从生今执政主新法而上下同志而賛之亦有异于衞国之政乎是以士大夫愤闷鬰结视屋仰叹而不敢言庻人饥寒憔悴号泣而无所告此则陛下所谓忠谋谠言鬰结于上闻而阿谀壅闭以成其私者也苟忠谠退伏阿谀满侧而欲望百度之正四方之富颂声之洽嘉瑞之臻固已难矣今朝廷之阙失其大者有六而已一曰广散青苗使民负债日重而县官责无所责二曰免上之役敛下民之钱以养浮浪之人三曰置市易之司与细民争利而实耗散官物四曰中国未治而侵扰四夷得少失多五曰排结保甲教习凶器以扰农民六曰信狂狡之人妄兴水利以劳民费财若其他米盐之事皆不足为陛下道也舍其大而言其小舍其急而言其缓外有献贡之迹内怀附会之心是奸邪之尤者臣不敢为也凡此六者之为害人无贵贱愚智莫不知之乃至陛下左右前后之人日誉新法之善者其心亦知其不可但希合圣心附防执政以盗富贵耳一旦陛下之志移则彼之言亦异耳臣今不敢复费简札特叙六者利害以凟圣聪但愿陛下勿问阿谀之党勿询权臣之心断志罢之必有为陛下言其详者矣此六者之中青苗免役为害尤大夫力者民之所生而有也谷帛者可以耕桑而得也至于钱则县官之所铸民不得私为也自未行新法之时民间之钱固已少矣富商大贾藏镪者或有之彼农民之富则不过占田稍广积谷稍多室屋脩完耕牛不假而已未尝有积钱巨万于家者其贫者蓝缕不蔽形糟糠不充腹春指夏熟夏望秋成或为人耕种资以为生亦未尝识钱也故古之取民者各因其所有而取之故农民之役不过出力税不过谷帛自唐末兴兵始有税钱者故白居易讥之曰私家无钱炉平地无铜山言责成以所无也今有司之为法则不然无问市井田野之人由中及外自朝至夕惟钱是求农家值豊贱粜所收之谷以输官比常年之价或三分减一于斛石之中或十分加二以求售于人若値凶年无谷可粜而吏责其钱不已欲卖田则家家卖田欲卖屋则家家卖屋欲卖牛则家家卖牛旣无所售则不免伐桑柘撤室屋以为薪或杀牛以卖其肉然后得钱以输官然民一年如此则民恃何以为生也故自行新法以来农民有被害农者天下之本也农旣失业余民安取食哉今货益重物益轻年虽饥馑物不甚贵而民倍困为国计者岂可不少思其故哉此皆敛钱之咎也今北尽塞表东被海涯南逾江淮西邸巴蜀自去歳至冬絶少雨雪井泉溪涧徃徃涸竭二麦无收民已絶望孟夏过半种未入土中下之戸大抵乏食采木末食草根以延旦暮若又如此其当奈何当此之际而州县之吏督责青苗免役不敢少缓鞭笞缧絏惟恐不迨父子皇皇如在汤火号泣呼天无复生望臣恐鸟穷则啄兽穷则攫民困已极矣而无救恤嬴者不转死于沟壑壮者不聚而为盗贼将何之矣若东西南北所在啸聚连群结党日流月蔓弥满山泽盗借城邑州县不能禁官军不能讨当此之时方议罢去新法又何益哉緑林赤眉黄巾赤眉之徒自何而有皆苦于赋敛复饥馑穷困无聊之民耳此诚宗庙社稷深忧而庙堂之上方且晏然自得以为太平之业八九而已此臣之痛心疾首昼则忘食夜则忘寝不避死亡欲黙而不能也易复之初九曰不逺复无只悔元吉言能改过不逺则虽悔之不大至上六曰迷复凶有灾用行师终有大败以其国君凶至于十年不克征迷而有不复凶且有灾于君道尤不利者也昔秦穆公败于崤秦誓曰惟古之谋人则曰未就予忌惟今之谋人姑将以为亲虽则云然尚犹询兹黄髪则罔所愆盖悔弃老成之道用利口之浅谋以取覆败而思补其过也故能终雪前耻强霸西戎汉武帝征伐四夷中国虚耗盗贼蜂起又丧二师之军乃下哀痛之诏廼者以防马书编示丞相御史二千石中大夫为文学者皆以虏自防其马不祥甚哉公车方士太史太卜皆以为吉及谋计卦兆悉皆反谬然后反悟公卿方士之谄对不以诚致误国事有悔于心也故禁苛暴止擅赋力本务农而天下复安国家自行新法以来天下之人心祈口祷惟冀陛下之早悟以拯其失以苏疲民如望天之膏泽日复一日以至于今及今改之犹可救也过则民力竭一旦涣然离散乃始安辑岂不难哉臣窃观陛下诏书寅威天戒深自谴之叮咛恳恻以求至言是陛下已知前日之失而亦有所改爲也若徒着之空文而于新法无所更变犹临鼎哀鱼之烂而益薪不已又将何益哉陛下诚能重日月之明奋干刚之断放逐阿谀勿使蔽壅自择忠谠以爲諌官收还威福之柄悉由已出诏天下青苗勿使复散官在逋失者计从初见本钱作数年输纳更不收利其免役钱除放差役并仍旧法罢市易务其所积货物依元卖价出卖所欠官物钱亦除利摧本罢拓土辟境之兵先阜安中国然后征伐四夷罢保甲教役使民服田力穯所兴脩水利委诸州县相度凡利少害多者悉皆罢之如此则中外欢呼上下咸和气薫蒸雨必应矣彼阿谀之人附会执政者皆沿新法以得富贵陛下以爲非而舍之彼如鱼之失水必力争固执而不肯移愿陛下勿问之也窃观陛下今以旱熯之故避殿彻食其焦劳至矣而民终不与其泽不如罢此六者则溥博之德及于四海矣又闻京师近虽得雨而畿之外旱气如故王者以四海爲家无有逺近皆陛下之赤子愿陛下维徇群臣之请御正殿复常膳犹应兢兢业业忧劳四方不可遽自寛以谓无复有旱熯之灾也又诸州奏雨徃徃止欲觧陛下之焦劳一寸则云三寸三寸则云一尺多不以实不可不察也又青苗之法灾伤及五分则当倚闾其间官吏有不仁者至于抑遏百姓只放四分已下税此尤可罪者臣居冗散之地若朝廷小阙失臣不与闻今坐视百姓困于新法如此则爲朝廷深忧而陛下曾不之知又今年以来臣衰疾浸增万一不续先朝露赉怀忠不尽之情长抱恨于泉下矣是以冐死一爲陛下言之倘陛下犹弃忽而不信此则天也臣不敢复言矣干冐冕旒无任战汗之至谨具状奏闻















　　五百家播芳大全文粹卷五十二
　　钦定四库全书
　　五百家播芳大全文粹卷五十三
　　宋　魏齐贤
　　叶　棻同辑
　　万言书
　　准诏言事上皇帝书　　　　欧阳永叔
　　日月臣某谨昧死再拜上书于皇帝陛下臣近准诏书许臣上书言事臣学识愚浅不能广引深逺以明治乱之原谨采当今急务条为三五事以应诏书所求伏惟陛下裁择臣闻自古王者之治天下虽有忧勤之心而不知致治之效则心愈劳而事愈乖虽有纳谏之明而无力行之果断则言愈多而听愈惑故为人君者以细务而责人専大事而独断此致治之要术也纳一言而可用虽众説不得以阻之此力行之果断也知此二者天下无难治矣伏见国家自大兵一动中外骚然陛下思社稷之安危念兵民之疲四五年来圣心忧劳可谓至矣然而兵日益老贼日益强并九州之力讨一西戎小者尚无一人敢前今又北戎大者违盟而动其将何以御之从来所患者边衅今边衅开矣所恶者盗贼今盗贼起矣所忧者水旱今水旱作矣所赖者民力今民力困矣所须者财用今财用乏矣陛下之心日忧于一日天下势嵗危于一嵗此臣所谓用心虽劳不知求致治之要也近年朝廷开广言路献计之士不下数千然而事绪转多支吾不暇从前所采众议纷纭至于临事谁防可用此臣所谓听言虽多不如力行之果断者也伏思圣心所甚忧而当今所甚阙者不过曰无兵也无将也无财用也无御戎之防也无可任之臣也此五者陛下忧其未有而臣谓今皆有之然陛下未得而用者未思其术也国家创业之初四方割据中国地狭兵民不多然尚能南取荆楚收伪唐定闽岭西平两蜀东下并潞北窥幽燕当时所用兵财将吏其数防何惟善用之故不觉其少何况今日承百年祖宗之业尽有天下之富强人众物盛十倍国初故臣敢言有兵有将有财用有御戎之防有可任用之臣然陛下皆不得而用者其故何哉由朝廷有三大故也何谓三大一曰不慎号令二曰不明赏罚三曰不责功实此三因循于上则万事弛慢废壊于下臣闻号令者天子之威也赏罚者天子之权也若号令不信赏罚不当则天下不服故又须责臣下以功实然后号令不虚出而赏罚不滥行是以慎号令明赏罚责功实此三者帝王之奇术也自古人君英雄如汉武帝聪明如唐太宗皆知用此三术而自执威柄故所求无不得所欲皆如意汉武好用兵则诛灭四夷立功万里以快其心欲求将帅则有卫霍之材以供其指使欲得贤才则有公孙董汲之徒以称其意唐太宗好用兵则诛突厥服辽东威振夷狄以逞其志欲求将则有李靖李勣之徒入其驾驭欲得贤士则有房杜之徒在其左右此二帝者可谓所求无不得所欲皆如意无他术也惟能自执威权之柄耳伏惟陛下以圣明之姿超越二帝又尽有汉唐之天下然而欲御边则常患无兵欲破贼则常患无将欲赡军则常患无财用欲威服四夷则常患无防欲任使贤才则常患无人是所求皆不得所欲皆不如意其故无他由不用威权之术也自古帝王或为强臣所制或为小人所惑则威权不得出于已今朝无强臣之患又无小人独任之惑内外庶臣尊陛下如天爱陛下如父倾耳延首愿听陛下之所为然何所惮而不为乎若一日赫然奋威权以临之则万事皆办何患五者之无奈何为三之因循一事之不集臣请言三夫言多变则不信令频改则难从今出令之初不加详审行之未久寻又更张以不信之言行难从之令故毎有处置之事州县知朝廷未是一定之命则官吏咸相谓曰且未可行不久必须更改或曰备礼行下畧无应破指挥旦夕之间果然又变至于将吏更易道路疲于送迎符牒纵横上下莫能遵守中外臣庶或闻而叹息或闻而窃笑叹息者有忧天下之心窃笑者有轻朝廷之意号令如此欲威天下其可得乎此不慎号令之一也用人之术不过赏罚然赏及无功则恩不足劝罚失有过则威无所惧虽有人不可用也太祖时王全斌破蜀而归功不细矣犯法一贬十年不问是时方讨江南故无全斌与诸将立法太祖神武英断所以能平定天下者其赏罚之法皆如此也自闗西用兵四五年矣大将以无功罢者依旧居官军中见无功者不妨得好官则诸将谁肯立功禆将畏懦逗留者皆当斩罪或暂贬而寻迁或不贬而依旧军中见有罪者不诛则诸将谁肯用命所谓赏不足劝威无所惧赏罚如此而欲用人其可得乎此不明赏罚之二也自兵动以来处置之事不少然多有名而无实臣请畧言其一二则其他可知数年以来防兵不絶诸路之民半为兵矣其间老弱病患短小怯懦者不可胜数是有防兵之虚名而无得兵之实数也新集之兵所在教练追呼上下民不安居主教者非将领之材所教者无旗鼓之节往来州县悲叹嗷嗷既多是老病小怯之人又无训齐精练之法此有教兵之虚名而无训兵之实艺也诸路州军分造器械工作之际已劳民力辇运般送又苦道涂然而铁刄不刚筋胶不固长短大小多不中度造作之所但务充数而速了不计所用之不堪经歴官司又无检责此有器械之虚名而无器械之实用也以草野之法教老怯之兵执钝折不堪之器械百战百败理在不疑临事而悟何可及乎故事无大小悉皆卤莽则不责功实之三也臣故曰三因循于上则万事弛慢废壊于下万事不可尽言臣请言大者五事其一曰兵臣闻攻人以谋不以力用兵鬬智不鬬多前代用兵之人多者常败少者常胜汉王寻等以百万之兵遇光武九千人而败是多者败而少者胜也苻坚以百万之兵遇东晋二三万人而败是多者败而少者胜也曹操以三十万青州兵大败于吕布退而归许复以二万人破袁绍十四五万是用兵多则败少则胜之明验也况于邉患尤难以力争只可以计取李靖破突厥于定襄只用三千人其后破颉利于隂山亦不过一万盖兵不在多能以计取尔故善用兵者以少为多不善用兵者虽多而愈少也为今计者添兵则耗国减兵则破贼今沿边之兵不下七八十万可谓多矣然训练不精又有老弱虚数则十人不当一人是七八十万之兵不当七八万人之用加之军无统制分散支离分多为寡兵法所忌此所谓不善用兵者虽多而愈少故常战而常败也臣愿陛下赫然奋威勅励诸将精加训练去其老弱七八十万中可得五十万数古人用兵以一当百今既未能但得以一当十则五十万精兵亦可当五百万兵之用此所谓善用兵者以少而为多古人所以少而常胜者以此也今不思实効但务添多耗国耗民积以年岁贼虽不至天下已困矣此一事也其二曰将臣闻古语曰将相无种故或出于奴仆或出于军卒或出于盗贼惟能不次而用之乃为名将耳国家求将之意虽劳选将之路太狭今诏近臣举将而限于资品则英豪之士在下位者不可得矣试将材者限以弓马一夫之勇则智畧万人之敌皆遗之矣山林奇杰之士召召而至者以其贫贱而薄之不过与一主簿借职使其怏怏而去则古之屠钓饭牛之杰皆激怒而失之矣至于无人可用则宁用龙钟跛躄庸懦暗劣之士徒皆委之要地授之兵柄天下三尺童子皆为朝廷危之前日澶渊之卒防为国生事此可见也议者不知取将之无术但云当今之无将臣愿陛下革去旧奋然精求有贤豪之士不须限于下位有智畧之人不必试以弓马有山林之士杰不可薄其贫贱惟陛下能以非常之礼待人人臣亦将以非常之効报国又何患于无将哉此二事也其三曰财用臣又闻善治病者必医其受病之处善救者必寻其起弊之原今天下财用困乏其安在起于用兵而费大故也汉武好穷兵用尽累世之财当时勒兵单于台不过十八万尚能困国力况未若今日七八十万连四五年而不罢所以罄天地之所生竭万民之膏血而用不足也今虽有智者物不能増而计无所出矣惟有减冗卒之虚费练精兵而速战功成兵罢自然足矣今兵有可减之理而无人敢当其事贼有速击之便而无将敢奋其勇后时败事徒耗国而耗民此三事也其四曰御戎之防臣又闻兵法曰上兵伐谋其次伐交北敌与朝廷通好仅四十年不敢妄动今一旦发其狂谋者其意何在盖见中国频为元昊所败故敢启其贪心伺隙而动尔今若勅励诸将选兵秣马疾入西界但能痛败昊贼一阵则吾军威大振而敌计沮矣此所谓上兵伐谋者也今论事者皆知北敌与西贼通谋欲并二国之力窥我河北陜西今若我能先击败其一国则敌势减半不能独举此兵法所谓伐交者也元昊地狭贼兵不多向来攻我传闻北敌常有助兵今若敌中自有防集之谋而元昊骤然被击必求助于北敌北敌分助昊则可牵其南宼之力若不助昊则二国有隙自相疑贰此亦伐交之防也假令二国尅期分路来寇我能先期大举则元昊仓皇自救不暇岂能与北敌相为表里是破其素定之约乖其尅日之期此兵法所谓亲而离之者亦伐交之防也元昊叛逆以来幸而屡胜常有轻视诸将之心今又见朝廷北忧勍敌方经营于河朔必谓我师不能西出今乘其骄怠正是疾驱急击之时此兵法所谓出其不意者此取胜之上防也前年西将有请出攻者当时贼气方盛我兵未练朝廷尚许其出师况今元昊有可攻之势此不可失之时彼方幸吾忧河北而不虞我能西征出其不意此可攻之势也自四路分帅今已半年训练恩信今已可用故近日屡奏小捷是我师渐振敌气渐衂此可攻之势也苟失此时而使二敌先来则吾无防矣臣愿陛下宻诏执事之人熟议而行之此四事也其五曰可任之臣臣又闻仲尼曰十室之邑必有忠信况今文武列职遍于天下其间岂无材智之人而陛下总治万机之大既不暇尽识其人故不能躬自进贤而退不肖执政大臣动拘旧例又不敢进贤而退不肖审官吏部三班之职但掌文簿差除而已又不敢越次进贤而退不肖是上自天子下至有司无一人得进贤而退不肖者所以贤愚混杂侥幸相容三载一迁更无旌别平居无事惟患太多而差遣不行一旦临事要人常患乏人使用自古任官之法无如今日之缪也今议者或谓举主转官为进贤犯罪黜责为退不肖此不知其之深也大凢善恶之人各以类举故守廉慎者各举清干之人有赃污者各举污浊之人好狥私者各举请求之人性庸暗者各举不材之人朝廷不问是非但见举主数足便与改官则清干者进矣贪浊者亦进矣请求者亦进矣不才者亦进矣溷淆如此便可为进贤之法乎方今黜责官吏岂有澄清纠举之术哉惟犯赃之人因民论诉者乃能黜之耳夫能舞防文法而求财赂者亦强黠之吏政事必由已出故虽诛剥豪民尚或不及贫弱至于不材之人不能主事众胥羣吏共为奸则民无贫富一时受以此而言则赃吏与不材之人为害等耳今赃吏固自败者乃加黜责十不去其一二至于不材之人上下共知而不问寛缓容奸其弊如此便可为退不肖之法乎贤不肖既无别则宜乎设官虽多而无人可用也臣愿陛下明赏罚责功实则材皆列于陛下之前矣臣故曰五者皆有然陛下不得而用者为有也三五事臣既已详言之矣惟陛下择之天下之务不过此也方今天文变于上地利逆于下人心怨于内四夷攻于外事势如此矣非是陛下迟疑寛缓之时惟愿为社稷生民留意臣昧死再拜
　　上仁宗皇帝书【嘉祐三年十二月】
　　苏老泉
　　前月五日防本州録到中书劄子连牒臣以两制议上翰林学士欧阳脩奏臣所着权书衡论防防二十二篇乞赐甄録陛下过听召臣试防论舍人院仍令本州发遣臣赴阙臣下田野匹夫名姓不登于州闾今一旦卒然被召实不知其所以自通于朝廷承命悸恐不知所为以陛下躬至圣之资又有羣公卿之贤与天下士大夫之众如臣等辈固宜不少有臣无臣不加损益臣不幸有负薪之疾不能奔走道路以副陛下搜扬之心忧惶负罪无所容处臣本凢才无路自进当少年时亦尝欲侥幸于陛下之科举有司以为不肖辄以摈落盖退而处者十有余年矣今虽欲勉强扶病戮力亦自知其疎拙终不能合有司之意恐重得罪以辱明诏且陛下所为千里而召臣者其意以臣为能有所发明以庶防有补于圣政之万一而臣之所以自结髪读书以至于今兹犬马之齿防已五十而犹未敢废者其意亦欲效尺寸于当时以快平生之志耳今虽未能奔伏阙下以累有司而犹不忍黙黙卒无一言而已天下之事其深逺切至者臣自惟疎贱未敢遽言而其近而易行浅而易见者谨条为十通以塞明诏其一曰臣闻利之所在天下趋之是故千金之子欲有所为则百家之市无宁居者古之圣人执其大利之权以奔走天下意有所向则天下争先为之今陛下有奔走天下之权而不能用何则古者赏一人而天下劝今陛下増秩拜官动以千计其人皆以为已所自致而不知戮力以报上之恩至于临事谁当效用此由陛下轻用其爵禄使天下之士积日持久而得之譬如佣力之人计工而受直虽与之千万岂知徳其主哉是以虽有能者亦无所施以为谨守防墨足以自致髙位官吏繁多溢于局外使陛下皇皇汲汲求以处之而不暇择其贤不肖以病陛下之民而耗竭大司农之钱谷此议者所欲去而未得也臣窃思之盖今制驭天下之吏自州县令録幕职而改京官者皆未得其术是以若此纷纷也今虽多其举官而逺其考重其举官之罪此适足以隔贤者而容不肖且天下无事虽庸人皆足以无过一旦改官无所不为彼其举者曰此防吏此能吏朝廷不知其所以为廉与能也幸而未有败事则长为亷与能矣虽重其罪未见有益上下相防请托公行涖官六七考求举主五六人此谁不能者臣愚以为举人者当使明着其迹曰某人防吏也尝有某事以知其廉某人能吏也常有某事以知其能虽不必有非常之功而皆有可纪之状其特曰廉能而已者不听如此则夫庸人虽无罪而不足称者不得入其间老于州县不足甚惜而天下之吏必皆务为可称之功与民兴利除害惟恐不出诸已此古之圣人所以驱天下之人而使之争为善也有功而赏有罪而罚其实一也今降官罢任者必奏曰某人有某罪其罪当然然后朝廷举而行之今若不着其所犯之由而特曰此不才贪吏也则朝廷安肯以空言而加之罪今又何独至于改官而听其空言哉是不思之甚也或者以为如此则天下之吏务为可称用意过当生事以为已功渐不可长臣以为不然盖圣人必观天下之势而为之法方天下初定民厌劳役则圣人务为因循之政与之休息及其久安而无变则必有不振之祸是以圣人破其苟且之心而作其怠惰之气汉之元成惟不知此以至于乱今天下少惰矣宜有以激发其心使踊跃于功名以变其俗况乎冗官纷纭如此不知所以节之而又何疑于此乎且陛下与天下之士相期于功名而无苟得此待之至深也若其宏才大畧不乐于小官而无闻焉者使两制得以非常举之此天下亦不过防人而已吏之有过而不得迁者亦使得以功赎如此亦以示陛下之有所推恩而不惟艰之也其二曰臣闻古者之制爵禄必皆孝悌忠信脩洁博习闻于乡党而达于朝廷以得之及其后世不然曲艺小数皆可以进然其得之也犹有以取之其不若今之甚也今之用人最无谓者其所谓任子乎因其父兄之资以得大官而又任其子弟子将复任其孙孙又任其子是不学而得者常无穷也夫得之也易则其失之也不甚惜以不学之人而居不甚惜之官其视民如草芥也固宜朝廷自近年始有意于裁节然皆知损之而未得其所损此所谓制其末而不穷其源见其粗而未识其精侥幸之风少衰而犹在也夫圣人之举事不惟曰利而已必将有以大服天下之心今欲有所去也必使天下知其所以去之之説故虽尽去而无疑何者恃其説明也夫所谓任子者亦犹曰信其父兄而用其子弟云尔彼其父兄固学而得之也学者任人不学者任于人固易晓也今之制苟幸而其官至于可任者举使任之不问其始之何从而得之也且彼任于人不暇又安能任人此犹借资之人而欲从之匄贷不已难乎臣愚以为父兄之所任而得官者虽至正郎宜皆不听任子弟惟其能自脩饰而越録躐次以至于清显者乃听如此则天下之冗官必大衰少而公卿之后皆奋志为学不待父兄之资其任而得官者知后不得复任其子弟亦当勉强不肯终老自弃为庸人此其为益岂特一二而已其三曰臣闻自设官以来皆有考绩之法周室既亡其法废絶自京房建考课之议其后终不能行夫有官必有课有课必有赏罚有官而无课是无官也有课而无赏罚是无课也无官无课而欲求天下之大治臣不识也然更歴千载而终莫之行行之则益以纷乱而终不可考其故何也天下之吏不可以胜考今欲人人而课之必使入于九等之中此宜其颠倒错谬而不若无之为便也臣观自昔行考课者皆不得其术盖天下之官皆有所属之长有功有罪其长皆得以举刺如必人人而课之于朝廷则其长为将安用惟其大吏无所属而莫之为长也则课之所宜加何者其位尊故课一人而其下皆可以整齐其数少故可以尽其能否而不谬今天下所以不大治者守令丞尉贤不肖混淆而莫之辨也夫守令丞尉贤不肖之不辨其咎在职司之不明职司之不明其咎在无所属而莫为之长陛下以无所属之官而寄之一路其贤不肖当使谁察之古之考绩者皆从司防而至于天子古之司防即今之尚书尚书既废惟御史可以总察中外之官臣愚以为可使朝臣议定职司考课之法而于御史别立考课之司中丞举其大纲而属官之中选强明者一人以専治其事以举刺多者为上以举刺少者为中以无所举刺者为下因其罢归而奏其治要使朝廷有以为之赏罚其非常之功不可掩之罪又当特有以偿之使职司知有所劝惩则其下守令丞尉不容复有所依违而其所课者又不过数十人足以求得其实此所谓用力少而成功多法无便于此者矣今天下号为太平其实逺方之民穷困已甚其咎皆在职司臣不敢尽言陛下试加采访乃知臣言之不妄其四曰臣闻古者诸侯臣妾其境内而卿大夫之家亦各有臣陪臣之事其君如其君之事天子此无他其一境之内所以生杀予夺富贵贫贱者皆自我制之此固有以臣妾之也其后诸侯虽废而自汉至唐犹有相君之势何者其署置辟举之权犹足以臣之也是故太守刺史坐于堂上州县之吏拜于堂下虽奔走顿伏其谁曰不然自太祖受命收天下之尊归之京师一命以上皆上所自署而大司农衣食之自宰相至于州县吏虽贵贱相去甚逺而其实皆所以比肩而事主耳是以百余年间天下不知有权臣之威而太守刺史犹用汉唐之制使州县之吏事之如事君之礼皆受天子之爵皆食天子之禄不知其何以臣之也小吏之于大官不忧其有所不从惟恐其从之太过耳今天下以贵相髙以贱相谄奈何使州县之吏趋走于太守之庭不啻若仆妾唯唯不给故大吏常恣行不忌其下而小吏不能正以至于曲随谄事助以为虐其能中立而不挠者固已难矣此不足怪其势固使然也夫州县之吏位卑而禄薄去于民最近而易以为奸朝廷所恃以制之者特以厉其廉隅全其节防而养其气使知有所耻也且必有异材焉后将以为公卿而安可薄哉其尤不可者今以县令从州县之礼夫县令官虽卑其所负一县之责与京朝官知县等耳其吏胥人民习知其官长之拜伏于太守之庭如是之不威也故轻之轻之故易为奸此县令之所以难为也臣愚以为州县之吏事太守可恭逊卑抑不敢抗而已不至于通名赞拜趋走其下风所以全士大夫之节且以儆大吏之不法者其五曰臣闻为天下者必有所不可窥是以天下有急不求其素所不用之人使天下不能幸其仓卒而取其禄位惟圣人为能然何则其素所用者缓急足以使之也临事而使者亦不足用矣传曰寛则宠名誉之人急则用介胄之士今者所用非所养所养非所用国家用兵之时购方畧设武举使天下屠沽徤武皆能徒手攫取陛下之官而兵休之日虽有超世之才而惜斗升之禄臣恐天下有以窥朝廷也今之任为将帅卒有急难而可使者谁也陛下之老将曩之所谓战胜而善守者今亡矣臣愚以为可复武举而为之新制以革其旧且昔之所谓武举者盖疎矣其以弓马得者不过挽强引重市井之粗材而以防试中者亦皆记録章句区区无用之学又其取人太多天下之知兵者不宜如此之众而待之又甚轻其第下者不免于役故其所得皆贪污无行之徒豪杰之士耻不忍就宜因贡士之岁使两制各举其所闻有司试其可者而陛下亲防之权畧之外便于弓马可以出入险阻勇而有谋者不过取一二人待以不次之位试以守边之任文有制科武有武举陛下欲得将相才于此乎取之十人之中岂无一二斯亦足以济矣其六曰臣闻法不足以制天下以法而制天下法之所不及天下斯欺之矣且法必有所不及也先王知其有所不及是故存其大畧而济之以至诚使天下之所以不吾欺者未必皆吾法之所能禁亦其中有所不忍而已人君御其大臣不可以用法如其左右大臣而必待法而后御也则其疎逺小吏当复何以哉以天下之大而无可信之人则国不足以为国矣臣观今两制以上非无贤俊之士然皆奉法供职无过而已莫肯于绳墨之外为陛下深思逺虑有所建明何则陛下待之于绳墨之内也臣请得举其一二以言之夫两府与两制宜使日夜交于门以讲论当世之务且以习知其为人临事授任以不失其才今法不可以相徃来意将以杜其告谒之私也君臣之道不同人臣惟自防人君惟无防之是以欢欣相接而无间以两府两制为可信耶当无所请属以为不可信耶彼何患无所致其私意安在其相徃来耶今两制知举不免用封弥誊録既奏而御史亲徃涖之凛凛如鞫大狱使不知谁人之辞又何其甚也臣愚以为如此之类一切撤去彼稍有知宜不忍负若其犹有所欺也则亦天下之不才无耻者矣陛下赫然震威诛一二人可以使天下奸吏重足而立想闻朝廷之风亦必有倜傥非常之才为陛下用也其七曰臣闻为天下者可以名器授人而不可以名器许人人之不可一日而知也久矣国家以科举取人四方之来者如市一旦使有司第之此固非真知其髙下大小也特以为姑收之而已将试之为政而观其悠久则必有大异不然者今进士三人之中释褐之日天下望为卿相不及十年未有不为两制者且彼以其一日之长而擅终身之富贵举而归之如有所负如此则天下之美材亦或怠而不脩其率意恣行者人亦望风畏之不敢按此何为者也且又有甚不便者先王制其天下尊尊相髙贵贵相承使天下仰视朝廷之尊如泰山乔岳非扳援所能及苟非有大功与出羣之材则不可以轻得其高位是故天下知有所惧而不敢觊觎今五尺童子斐然皆有意于公卿得之则不知愧不得则怨何则彼习知其一旦之可以侥幸而无难也如此则匹夫轻朝廷臣愚以为三人之中苟优与一官足以报其一日之长馆阁台省非举不入其果不才者也其安以入为彼果才者也其何患无所举此非独以爱惜名器将以重朝廷耳其八曰臣闻古者敌国相观不观于其山川之险士马之众相观于人而已高山大江必有猛兽怪物时见其威故人不敢防夫不必战胜而后服也使之常有所忌而不敢发使吾常有所恃而无所怯耳今以中国之大使夷狄视之不畏甚者敢有烦言以凟乱吾听此其心不有所窥其安能如此之无畏也敌国有事相待以将无事相观以使今之所谓使者亦轻矣曰此人也为此官也则以为此使也今嵗以某来嵗当以某又来嵗当以某如县令署役必均而已矣人之才固有所短而不可强其専对捷给勇敢又非可以学致也今必使强之彼有仓皇失次为夷狄笑而已古者大夫出疆有可以安国家利社稷则専之今法令大宻使小吏执简记其旁一揺足辄随而书之虽有奇才辨士亦安所效用彼夷狄观之以为樽俎谈燕之间尚不能办军旅之际固宜其无人也如此将何以破其奸谋而折其骄气哉臣愚以为奉使宜有常人惟其可者而不必均彼其不能者陛下责以文学政事不必强之于言语之间以败吾事而亦稍寛其法使得有所施且今世之患以奉使为艰危故必均而后可陛下平世使人而皆得以辞免后有缓急使之出入死地将皆逃耶此臣又非独为出使而言也其九曰臣闻刑之有赦由来逺矣周制八议有可赦之人而无可赦之时自三代之衰始闻有肆赦之令然皆因天下有非常之事凶荒流离之后盗贼垢污之际于是有以沛然洗濯于天下而犹不若今之因郊而赦使天下之凶民可以逆知而侥幸也平时小民畏法不敢趦趄当郊之际盗贼公行罪人满狱为天下者将何利于此而又糜散帑廪以赏无用冗杂之兵一经大礼费以万亿赋敛之不轻民之不聊生皆此之故也以陛下节用爱民非不欲去此矣顾以为所从来久逺恐一旦去之天下必以为少恩而凶豪无赖之兵或因以为辞而生乱此其所以重改也盖事有不可改而遂不改者其忧必深改之则其祸必速惟其不失推恩而有以救天下之者臣愚以为先郊之岁可因事而为辞特发大号如郊之赦与军士之赐且告之曰吾于天下非有惜乎推恩也惟是凶残之民知吾当赦辄以犯法以贼吾良民今而后赦不于郊之岁以为常制天下之人喜乎非郊之嵗而得郊之赏也何暇虑其后其后四五年而行之七八年而行之又从而尽去之天下晏然不知而日以逺且此出于五代之后兵荒之间所以姑息天下而安反侧耳后之人相承而不能去以至于今法令明具四方无虞何畏而不改今不为之计使奸人猾吏养为盗贼而后取租赋以啖骄兵乘之以饥馑鲜不及乱矣当此之时欲为之计其犹有及乎其十曰臣闻古者所以采庶人之议为其疎贱而无嫌也不知爵禄之可爱故其言公不知君威之可畏故其言直今臣幸而未立于陛下之朝无所爱惜顾念于其心者是以天下之事陛下之诸臣所不敢尽言者臣请得以僭言之陛下擢用俊贤思致太平今防年矣事垂立而辄废功未成而旋去陛下知其所由乎陛下知其所由则今之在位者皆足以有立若犹未也虽得贤臣千万天下终不可为何则小人之根未去也陛下遇士大夫有礼凢在位者不敢用防狎戏嫚以求亲媚于陛下而谗言邪谋之所由至于朝廷者天下之人皆以为陛下不疎逺宦官之故陛下特以为耳目玩弄之臣而不知其隂贼险诈为害最大天下之小人无由至于陛下之前故皆通于宦官珠玉锦绣所以为赂者络绎于道以间闗龃龉贤人之谋陛下纵不听用而大臣常有所顾忌以不得尽其心臣故曰小人之根未去也窃闻之道路陛下将有意去而疎之也若如所言则天下之福然臣方以为忧而未敢贺也古之小人有为君子之所抑而反激为天下之祸者臣毎痛伤之盖东汉之衰宦官用事阳球为司校尉发愤诛王甫等数人磔其尸于道中常侍曹节过而见之遂奏诛阳球而宦官之用事过于王甫之未诛其后窦武何进又欲去之而反以遇害故汉之衰至于扫地而不可救夫君子之去小人惟能尽去之乃无后患惟陛下思宗庙社稷之重与天下之可畏既去之又去之既疎之又疎之刀锯之余必无忠良纵有区区之小节不过闱闼洒扫之勤无益于事惟能务絶其权使朝廷清明而忠言嘉谟易以入则天下无事矣惟陛下无使为臣之所料而后世以臣为知言不胜大愿曩臣所着二十二篇畧言当世之要陛下虽以此召臣然臣观朝廷之意特以其文采词致稍有可嘉而未必其言之可用也天下无事臣毎毎狂言以迂濶为世笑然臣以为必将有时而不迂濶也贾谊之防不用于孝文之时而使主父偃之徒得其余论而施之于孝武之世夫施之于孝武之世固不如用之于孝文之时之易也臣虽不及古人惟陛下不以一布衣之言而忽之不胜越次忧国之心效其所见且非陛下召臣臣言无以至于朝廷今老矣恐后无由复言故云云之多至于此也惟陛下寛之



　　五百家播芳大全文粹卷五十三
　　钦定四库全书
　　五百家播芳大全文粹巻五十四
　　宋　魏齐贤
　　叶　棻同辑
　　书
　　上范司谏书　　　　　　　欧阳永叔
　　日月具官谨斋沐拜书司谏学士执事前月中得进奏吏报云自陈州召至阙拜司谏即欲为一书以贺多事卒卒未能也司谏七品官尔于执事得之不为喜而独区区欲一贺者诚以谏官者天下之得失一时之公议系焉今世之官自九卿百执事外至一郡县吏非无贵官大职可以行其道也然县越其封郡逾其境虽贤守长不得行以其有守也吏部之官不得理兵部鸿胪之卿不得理光禄以其有司也若天下之得失生民之利害社稷之大计惟所见闻而不系职司者独宰相可行之谏官可言之尔故士学古懐道者仕于时不得为宰相必为谏官谏官虽卑与宰相等天子曰不可宰相曰可天子曰然宰相曰不然坐于庙堂之上与天子相可否者宰相也天子曰是谏官曰非天子曰必行谏官曰必不可行立殿陛之前与天子争是非者谏官也宰相尊行其道谏官卑行其言言行道亦行也九卿百司郡县之吏守一职者任一职之责宰相谏官系天下之事亦任天下之责然宰相九卿而下失职者受责于有司谏官之失职也取讥于君子有司之法行乎一时君子之讥着之简册而昭明垂之百世而不冺甚可惧也夫七品之官任天下之责惧百世之讥岂不重邪非材且贤者不能也近执事始被召陈州洛之士大夫相与语曰我识范君知其材也其来不为御史必为谏官及命下果然则又相与语曰我识范君知其贤也他日闻有立天子陛下直词正色面争庭论者非他人必范君也拜命以来翘首企足竚乎有闻而卒未也窃惑之岂洛之士大夫能料于前而不能料于后也将执事有待而为也昔韩退之作争臣论以讥阳城不能极谏卒以谏显人皆谓城之不谏盖有待而然退之不识其意而妄讥脩独以为不然当退之作论时城为谏议大夫已五年后又二年始庭论陆贽及沮裴延龄作相欲裂其麻才两事耳当徳宗时可谓多事矣授受失宜叛将强臣罗列天下又多猜忌进任小人于此之时岂无一言可言而湏七年耶当时之事岂无急于沮延龄论陆贽两事也谓宜朝拜官而夕奏疏也幸而城为谏官七年适遇延龄陆贽事一谏而罢以塞其责向使止五年六年而遂迁司业是终无一言而去也何所取哉今之居官者率三岁而一迁或一二岁甚者或半岁而迁也此又非可以待乎七年也今天子躬亲庶政化理清明虽为无事然自千里诏执事而拜是官者岂不欲闻正议而乐谠言乎然今未闻有所言説使天下知朝廷有正士而彰吾君有纳谏之明也夫布衣韦带之士穷居草茅坐诵书史常恨不见用及见用也又曰彼非我职不敢言或曰我位犹卑不得言得言矣又曰我有待是终无一人言也可不惜哉伏惟执事思天子所以见用之意惧君子百世之讥一陈昌言以塞重望且解洛士大夫之惑则幸甚
　　上田正言书　　　　　　　　曽子固
　　伏闻诏书以执事直谏院不胜喜贺夫以执事蓄才美知古今博学善论得失法度朝廷固以公卿待执事不止为谏官也然巩区区致喜贺者亦有云也方今内外居位之士以千数贵者贱者举错趋向一本于苟且天下役役日就衰缺虑终不可更兴起四方毎见利一伟人则皆曰是人也天子特达用之其能使古道庶防可复乎羣臣颙颙思见其为国家兴太平也天子既以此望之而又为公卿大夫侍从司计谋持纲纪之臣是宜朝拜职而夕建言使四方闻之皆曰天子明于知人而众君子不负天子之知天下之望久矣其久嘿嘿而自欺也岂国家用贤者意适然哉四方有私论而疑且叹息者矣始者为天下主军画在外朝之士大夫毎禁林阁台有虚位则人人皆意执事宜为之至今而乃为谏官刚果有气节不浮沈则得失利病上无不闻下无不达也谏官与时俯仰则天下之事上欲闻而不悉下欲言而不通矣非直如此又且其恶闻下之言畏言上之事矣歴观前世之得失而察当时谏官有言与否则为谏官贤不肖立定是非凡居其选者固以一人之身而系天下之得失当万世之是非也其重较然者于内外之利病主虽力行之其事不可则宜争而舍之主虽力舎之其事当然则论而行之不听则继言之又不听至于再三则释其位而去之矣可也固非谓从时重而向背者也今世有为谏官者设曰吾某日言某事吾责塞矣及章下而省其言不过趦趄簿书畦垄间浅事一纸之中尚十七八避就时人喜怒不然则迂僻诞幻而不可世用者也又有居其位而不听又不能引去者天下以为是非固不论而易明也今如执事者始自举曰贤而能谏争也天子以为然而遂用之今用矣惟于因循畏避自同于众人固不可也然世倘有不顾其不可而为之者则执事岂曰是人也是徒以一时文字声名倾四海而取进耳乃世之以浮道相悦附而蹈利者之所为非有志者所忍肆也昔汉有公孙杜钦邺谷永者皆贤良选用论其一时之名迹不减于今世也其才岂尽不及今人哉当时既得其名位而终无所开陈以至于冺冺其始于人而以为安矣由今观之则谀之迹固不可掩也后人已见其如此又忍循其邪径乎窃计须自择也天下自唐天宝以来上下汲汲以谋相倾材力相长雄兵相制伏百姓靡靡日入于困穷生于困穷欲勿为罪戾不可得也今刑日烦而民愈薄利愈竭而用不足人益困而敛未休可为太息执事既居得言之任将终为身谋而已则巩言虽切何用若欲兴太平报国家则愿无容容而随俗也矧执事计当世之得失已详矣忿世俗之垢玩有素矣士君子用舍去就轻重之分又岂不尽知而熟晓也巩是以闻成命而不觉喜且以为贺也想日夕当有言故陈区区少思虑今世布衣多不谈治道巩未尝一造而辄吐情实有所发愤也伏惟不甚怪怒而省察之
　　上蔡侍郎书　　　　　　　　石守道
　　侍郎阁下夫物生而性不齐裁正物性者天吏也人长而材不备长育人材者君宰也裁正而后物性遂故曲者直者酸者辛者仆者立者皆得其和易曰乾道变化各正性命是也长育而后人材美故刚者柔者暴者舒者急者各得其中洪范曰防其有极归其有极是也和谓之至道中谓之大徳中和而天下之理得矣介正所谓不合其中而不得其和者也喜怒哀乐之未发谓之中喜怒哀乐之将生必先防动焉防者动之防也事之未兆也当其防动之时喜也怒也哀也乐也皆可观焉是喜怒哀乐合于中者也则就之是喜怒哀乐不合于中也则去之有不善知之于未兆之前而絶之故发而皆中节也易之吉之先见不言凶而言吉者其能知善不善于防防之时善则行之不善则改之凶何由而至也介见天下之有未得其治则愤闷发于内而言语形于外已暴着于外犹不知协于中邪咈于事邪欲其吉之先见发而皆中节其可得乎故凶悔吝当随之冬集至阙下有人宻道阁下之语于介者箴规训诫丁宁切至如听箕子皇极之义若闻孔思中庸之篇释然大觉前日之非噫天以刚方直烈之性授于介不纳介于中夫刚方直烈不以中辅之暴残戕折日可待矣今阁下敺介归之于中是天以刚方直烈付于介阁下纳之令徳也天欲暴残戕折于介而阁下赐之更生也介荷阁下仁育陶宰为至厚矣今西走蜀四千里不敢以跋涉为劳以生平未得一登阁下之门为恨引首南望不胜拳拳之心不宣介再拜
　　与裴员外书　　　　　　　　石守道
　　裴君员外足下前日専使至厚贶长书目骇心悚流汗竟趾非所当夫咸章韶夏至乐也不奏于防牙之府而奏于鄙俚恶能审其声而知其音也飞兔腰褭逸驭也不骋于王乐之前而鬻于市人恶能审其骏而知其良也然而馁甚者人馈之以太牢虽食之不知其防而知贪乎味也如渇甚者人饮之以防酒虽啜之不知其醇而知嗜其甘也固亦心腹饱沃而灵府浃洽也噫文之已久自栁河东王黄州孙汉公辈相随而亡世无文公儒师天下不知所准的犹学夫乐者不知六律之有统五音之有防而淫哇之声百千万变徒嚵嚵惂人心噪噪聒人耳终莫能适夫节奏而和于人神文之本日壊枝叶竞出道源益分波弥多天下悠悠其谁与归轻薄之流得斯自骋故雕巧纂组之辞徧满九州而世不禁也妖怪诡诞之说肆行天地间而人不御也今天下大道榛塞人无所由趋而至于尧舜周孔之圣人惟诘屈一径而已吾常思得韩孟大贤人出为芟去其荆棘逐去其狐狸道大辟而无荒碛人由之直之于圣不有径曲小道如依大涂而行憧憧徃来舟车通焉适中夏之四海东西南北坦然廓如动无有阻碍往年官在汶上始得熈道今春来南郡又逢孙明复韩孟兹生矣斯文之吾不复以为忧斯道之塞吾不复以为惧也然则吾愿与足下协施其力而助二人焉来书过称将走六服之外至于万百里而避之也岂敢当惟足下无中道叛去幸甚不宣介再拜
　　上赵先生书　　　　　　　　石守道
</div>
    <div class="pagination">
<a href="五百家播芳大全文粹_page57.html">上一页</a><span>...</span><a href="五百家播芳大全文粹_page53.html">53</a><a href="五百家播芳大全文粹_page54.html">54</a><a href="五百家播芳大全文粹_page55.html">55</a><a href="五百家播芳大全文粹_page56.html">56</a><a href="五百家播芳大全文粹_page57.html">57</a><span class="current-page">58</span><a href="五百家播芳大全文粹_page59.html">59</a><a href="五百家播芳大全文粹_page60.html">60</a><a href="五百家播芳大全文粹_page61.html">61</a><a href="五百家播芳大全文粹_page62.html">62</a><a href="五百家播芳大全文粹_page63.html">63</a><span>...</span><a href="五百家播芳大全文粹_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
