<!DOCTYPE html>
<html>
<head>
    <meta charset="UTF-8">
    <title>唐文拾遗续拾 - 第 25 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐文拾遗续拾 - 第 25 页/共 96 页</h1>
    <div class="content">    《全唐文》二百三十六有传。
    ○谏造佛寺奏
    臣窃见比者营造寺观，其数极多，皆务宏博，竞崇瑰丽。大则赞一二十万，小则尚用三五万馀，略计都用资财，动至千万已上。运转木石，人牛不停，废人功，害农务，事既非急，时多怨咨。故曰：“不作无益害有益，功乃成；不贵异物贱用物，人乃足。”诚哉此言。且元象秘妙，归于寂灭，苟非修心定慧，诸法皆涉有为。至如七木雕刻等，惟是殚竭人力，但学互相谤丽，岂关降伏身心。凡所兴功，皆须掘凿，蛰虫在土，种类最多，每日杀伤，动即万计，连年如此，损害可知。于至道既有乖，在生人极为损，陛下岂不深思之！（《唐会要》四十八）
    ☆李峤
    《全唐文》二百四十二有传。
    ○为王相公请改六书箐表
    〈按：此文《书苑菁华》题作李峤，今存其目。文见《全唐文》九百六十二。〉
    ☆李邕
    《全唐文》二百六十一有传。
    ○驳韦巨源谥议
    三思引之为相，阿韦托之为亲，无功而封，无德而禄，同族则丑正安石，他人则附邪楚客。谥之曰昭，长恐未当。（《唐会要》七十九）
    ○（上缺）府别驾上柱国任府君神道碑（并序）
    （上缺十三字）之宏□。至若享以令德，□以懿□□□启其深□□□覆其前敌，故能名重於位，德广於时。夫高也不以固国（缺十七字）史策，殁纪简□，岂扬亲之自躬，信翼子之惟肖矣。公讳令则，字大猷，本乐安博昌，因居官，今为西（缺九字）封於任□有子国，与薛同姓，故滕侯曰：“寡人若朝於薛，不敢与诸任齿。”汉御史大夫敖、後汉司空隗、魏吏部尚书恺，并朝（缺十二字）军府君，祖皇朝州司马辩府君，考皇朝资州司马直太史盛□□□□□退身，周仁形志，或云（缺十字）惊微尚无悔，幼安□□梅福永归，□如也。公骏发炳灵，丕承□训，风神散逸，轨度闲□，□□成□，锵金有声，杂以诗书□□□□□□之□□□□□名教之中□□□□其制，文其德，武其□，仁其行，礼其□，智其谋，义其断，司马（缺二十六字），荩未□□□□□汝器用已周，与兴补远□□斯□□□可袭，汝其□□□□□也。公乃执颜拜首□□□□□□□於□□□□□何如（缺八字）以□下情。是岁安□府□在□毁过於□□□□倾落亦□□□□□结茅匝营，植柏祥鸟，□至甘□□□君子□之。则天□□□□德音数加以□宗□圣□□帝□□出镇之初（缺十字）诸子□□质□□事相历数载，或□公□□观书，虽□储学贯，□习□□□□□□□□□之□□京兆府□□□□□上，无何转左果毅，累除右□府左果毅，仍长坐议□，叹曰：“扬公执戟潘子□□□□□□於代也，一从一横，一□一□□□□□□迁（缺十字）泉府折冲。时吏部尚书朔方□使王公讳，忠义倜傥之□□□□□□足威边，略能戡难，奏□□□□□□□□□击□□公□以五戎，惑以五转，伐交斗其两武，□树伏其三军，□虏慑焉。□康待宾□□□□□朝廷以弓劲马（缺十字）之□□□□事留守王公讳，公直严简，□正人也，□叹公□：“昔者李□封侯，孙□□□□□□□用而命舛莫登，虽□□□□□刀□□□□□□□尝所乘马，备公□坛。或□荐者，乃奏公副前相国李公元以讨之。□旅饮至，授甯王府左亲事典军，随班例也。寻以西南□□□□有□，迁公朝议大夫□州大都督府别驾，专知西川灵关两道游弈使。公剌候每精，什伍尤练，罚明而赏信，众附而师和，贾勇者投石而□行，□义者□□而思□。是以石堡诸□，相次归□者，累八九焉。方将□四夷，扫万里，为□□防，作边长城，而天不遂良，神或助逆，□凶酋□□刻□□臣之□子。呜呼，以开元十六年十一月八日寝疾，终於官舍，春秋六十有五。悲夫！夫人吴兴郡君谢氏，辅德□行，和鸣齐（缺十字）期，以开元十八年十月十八日合葬於武功县仙原，礼也。□王府属令方，公之弟也；岷州刺史奉国，公之侄也，□□臻於□□□□□□□□实□□之英彦，国之栋梁也。嗣子神鼎府左果毅武贞、仲子左司御司戈奉先、次子兵部常选黄、季子孝□□□□□□禀□永□□□下□从事景托穷□，日月电□，松本风紧，泣血将诉，号天莫追，愿纪述於先茔，□光扬於往行。其词曰：
    □□黄帝，地□□□。□封命□，滕薛分流。□□□□，鼎臣辅周。人惟国宝，学是家邱（其一）。族有贤英，业尚韬晦。藏用明□，鸣谦□背。有典有则，可久可大。知□□安，□□□□（其二）。赫弈□子，芬芳盛时。风□代□，轨□人师。绝编广业，□□陈诗。永惟名父，特许清资（其三）。代邸方开，醴酒□设。既本文□，□□□□。□□怀隐，□为□□。乍奏戎谋，因加武烈（其四）。扬雄执戟，王粲□□。□横绝漠，气遏长云。三边金鼓，万里功勋。兴言燕颔，耻与□□（其五）。一□□□，明廷一德。举以爪牙，生兹羽翼。胡虏久推，戎羌屡北。□□□□，元功未塞（其六）。悠悠旅榇，眇眇凶行。归途剑阁，返葬坟茔。□□□□，□□□民。□□□□，□树先倾（其七）。礼乐诗书，伯仲叔季。号天追攀，泣血□□。□心是日，记德兹地。刻□美於丰碑，悬孝敬於荒隧（其八）。天宝四载十二月廿八日建。（《非见斋碑录》、《金石续编》八、《八琼室金石萃编》五七）
    ○龙山寺碑阴
    录事参军□守□、功曹参军□仙隐、功曹员外同正□□□、功曹员外同正（缺四字）曹参军□□□、仓曹员外同正李（缺）户曹参军罗良□、□曹参军□云（缺）士曹参军赵永亨、参军赵挹、参军刘利器、参军沈□、参军尔朱浚、录事王敬琛、李公□、博士张长卿、博士王元礼、市令程秀芝。赞曰：礼乐仕门，贤才君子。同官比能，邻德为美。坦坦雅怀，谦谦虚己。有功丰碑，□□□纪。
    长沙宰苗理、□议郎戴□、丞员外康楚元、主簿员外同正成麟、□尉杨□晋、尉上柱国刘怀靖、尉卢元庭、尉员外同正皇甫□、尉员外同正刘思义、前主簿伍思□。赞曰：名家祀意，君子德心。□才均□，众木繁林。阶下无讼，堂上有琴。大弦既雅，小弦不淫。
    ○醴陵令李仁瓒、丞张□道、主簿张思己、□员外尉李灵、□尉张光庭、尉□元（缺）、衡山令刘威之、丞刘□、员外仇□□尉□之尉刘□、员外尉王光大、尉周待征；湘乡令王武信、主簿□（缺）尉李光同、尉□（缺）。益阳令孟（缺）。主簿同（缺）。浏阳令□（缺）。主簿张（缺）。赞曰：华宗旧德，利器良工。□□播政，震雷和风。□能□□，雉不驾空。有典有则，惟始惟终。
    朝议大夫□城宰张守、睦州新安主簿盛□□、老□邓洪敏、卫思禧、梁元则、祝仁期、张文远、石泰、张恽、□□□、朱封禅、范知□、桓嗣宗、杨庭训、罗元楷、□□□、邓希声、王晁、王、□济物（下缺）。（《湖南通志》、《八琼室金石补正》五十四）
    ○久别帖
    久别，怀仰增深，即日奉惟动静安胜。邕此不足言。二儿至彼多日，何时可令还家？谨状，五月四日，李邕状。（《汝帖》）
    ○比无近书帖
    比无近书，益用驰仰。毒热，惟胜和，儿郎无恙也。邕粗尔少理。张子有家事，望□授与递，可不示也。谨因驰白，不具。
    ○吏部三弟帖
    吏部三弟改少傅，惘惘不已。五月廿九日，邕谘。
    ○胜和帖
    毒热，比惟胜和。邕今日至当涂，地迩人远，不及把袂，惘惘何如。珍重珍重。谨驰力，不具。李邕状咨。六月廿二日申时，致意儿郎等各佳也。
    ○濮王帖
    即欲迎濮王，八郎後来足得，未劳急也。蒙周至惠鹿，欲报适来风水事也，少于道左申谢耳。因还使驰力，不具。李邕状咨，二日。光八郎记室劳借马，甚堪骑，悚息。濮王少若问还报驿上安置，得不示之。（并《书画汇考》七）
    ☆陆柬之
    柬之，苏州人，虞世南之甥。官太子司议郎。以书名。
    ○得告帖
    近得告为慰，上下无恙，恙不得吴兴近问，悬心。得药书散势，耿耿尝也。（《淳化阁帖》四）

    ●卷十七
    ☆宋务光
    《全唐文》二百六十八有传。
    ○请建都督议
    汉氏惩周之弊，矫秦之失，初置刺史十三州，任用得贤，海内称治。国家下明诏，发德音，悯黎元，修古法，而拘文牵俗之党，喧然以为非，期破其议。或云权归於下，或以授非其人，遂令方牧拜而未行，朝典疑而将寝，不其惜欤！且授非其才，或可详择，权归於下，未之前闻。且率计天下三百馀州矣，今补二十四都督，物议以为未可，则良二千石安得三百馀人耶？苟不贤，则百姓怨而和气伤，比者雨旱不调，未必不由此。可建之理一也。
    巡察使人，数年一出，驰轩按俗，往复如飞。夫隐慝潜过，朋执不能知矣，况使者车不停轨，而能郡县攘讼遏狱乎？设有举按，多不周悉，使车朝返，奸吏夕生，而讼者亦不全其躯命矣。都督则不然，久於其职，无得苟且，岁时巡按，物无窜情。行者无远诣之劳，贪者有终身之惧，方伯以委之，御史以按之，至愚之人，犹知自勉，况朝廷妙选乎！可建之理二也。
    秦人以役烦流祸，岂监郡之过耶？汉室以外氏专宠，岂剌举之罪耶？古有明徵，事无深惑。可建之理三也。
    今长史贪冒，百姓流亡，职所以安之者众矣，而多未安。近时之要，在兴古制，此又持疑，苍生何望？所愿率而行之，以俟成绩。（《唐会要》六十八）
    ☆纪履忠
    履忠，万岁通天中监察御史。
    ○纠来俊臣五犯奏
    御史中丞来俊臣，犯状有五焉；一专擅国权，二谋害良善，三赃贿贪浊，四失义背礼，五淫昏狼戾。论兹五罪，合至万死，请下狱治罪。（《唐会要》六十一）
    ☆张庭珪
    《全唐文》二百六十九有传。
    ○请重选十道巡察使奏
    天下至大，郡邑至多，贤牧良宰，诚难尽得。兼下僚贪暴，小吏侵渔，黎庶不安，穷困众矣。纵其发使廉问，暂往速还，假申今冤，却招後患，各思钳口，无敢率心。臣窃见国家比置十道按察使，不限年月，惩恶劝善，激浊杨清，孤穷获巡，风俗一变。伏望复下明制，重选使臣，秋冬之後，令出巡察。自然贪吏望风惩革，陛下视听恒遍于海内矣。（《唐会要》七十七）
    ☆徐坚
    《全唐文》二百七十二有传。
    ○救韦月将疏
    月将诬构良善，故违制命，准其情状，诚合严诛。但今朱夏在辰，天道生辰，即从明戮，有乖时令。谨按《月令》：“夏行秋令，则丘隰水潦，禾稼不熟。”陛下诞膺灵命，中兴圣图，将弘羲、轩之风，以光史策之美，岂可非时行戮，致伤和气哉？君举必书，将何以训。伏愿详依国典，许至秋分，则知恤刑之规，冠於千载；哀矜之惠，洽乎四海。（《吴兴艺文补》、《旧唐书》百二）
    ☆崔沔
    《全唐文》二百七十三有传。
    ○谢恩尉喻表
    臣某言：伏奉某月日敕书慰问，跪捧抃跃，不胜感戴。臣某（中谢）。臣东鄙孤贱，名节未立，北州述职，绩用无闻。诚愧王尊，倾河羡溢；德惭吕望，恒雨雾霪。加以擅散国储，辄违常宪；权稽兵赋，不会严程。虽事切忧人，而迹冒平法，鞠躬夕惕，侧足屏营，伏待刑书，岂期恩命。陛下明逾日月，施重丘山，察求瘼之心，弛慢公之责，紫泥佳命，降自云霄；玄泽殊私，旁沾草木。振穷之际，散发廪之深愆；极溺之辰，矜泛舟之小惠。恤下诸吏，咸之向方；徒役征夫，卒获宁止。猥承天造，安敢名言，徒誓微躯，何能答效。臣某限以守职，不获蹈舞阙庭，无任。（《文苑英华》五百九十七）
    ○议州县官月料钱状按：此文《唐会要》九十一作崔沔，文见《全唐文》三百四。
    ☆刘知几
    《全唐文》二百七十四有传。
    ○请节私恩奏
    臣闻“君不虚授，臣无虚受，授受无失，是曰能官”，又曰“妄受不为忠，妄施不为惠”，皆圣贤之通论也。惟汉世有赐爵一级，恩泽封侯，此乃旷古殊恩，千载一遇，非是频烦渥泽，每岁常行者也。今皇家始自文明，迄於证异，其间不过十馀年耳，海内具寮，九品以上，每岁逢赦，必赐阶勋，无功获赏，徼幸实深。其厘务当官，尸素尤众，每论说官途，规求仕进，不希考第取达，唯拟遭遇便迁。或言少一品未脱碧衣，持一附方被朱服，遂乃早求笏带，先办衫袍。今日御则天门，必是加勋一转，明日飨宣阳观，多应赐给一班。既而如愿果谐，依期必获，得之者自谓己力，受之者不以为惭。至於朝野宴聚，公私集会，绯服众於青袍，象板多於木笏。望自今後，稍节私恩，使士林载清，人伦有叙。（《唐会要》卷八十一）
    ○请节赦奏
    臣闻小不忍乱大谋，小仁者大仁之贼。窃以赦之为用，复何益于国哉！若乃皇业权舆，天地初辟，嗣君即位，黎元更贻，则时藉非常之庆，申以再造之恩，必求之玫术，犹为未允。况乃时非变革，代属清平，而辄降彼谬恩，原兹罪罚者乎？是以历观古，两汉旧事，匡衡儒学之俊才，吴汉弼谐之硕辅，至於谠言规主，惟愿勿赦。刘先主亦尝谓诸葛亮曰：“我周旋陈元方、郑康成间，每见启告理乱之道备矣，曾不言赦也。若刘景升、季玉父子，岁岁赦宥，何益於理？”及後主嗣业，蜀赦渐多，故孟光於众中责费祎曰：“夫赦者，偏枯之物，非明世所宜有也。今主上仁贤，百寮称职，有何旦夕之急，而数惠奸宄之徒？上违天时，下违人理，岂具瞻之美，所望於明德哉！”自是蜀政凌迟，浸以雕弊。
    自皇家受命，赦宥之泽，可谓多矣。近则一年再降，远则每岁无遗，至若违法悖礼之徒，无赖不仁之辈，编户则敓攘为业，当官则赃贿是求，莫不公然故犯，了无疑惮。设使身婴桎梏，迹窘狴牢，而元日之朝，指期天泽，重阳之节，伫降皇恩。如其忖度，咸果释免。且下愚不移，习性难改，虽频烦肆眚，每放自新，而见利忘义，终焉不易。用使俗多顽悖，时罕廉隅，为善者不沐恩光，作恶者独承侥幸。若乃方正直言之士，守善嫉恶之去，每欲览辔埋轮，效鹰鹯而报国；褰帷露冕，去蟊贼以安人，而遇赦无以效其功，阅恩无所施其巧。古语云：“小人之幸，君子不幸”，其斯之谓也。
    伏望造览匡、吴、陈、郑之说，近寻刘、葛、费、孟之谈，而今而後，顾节於棱。（《唐会要》卷四十）
    ☆卢怀慎
    《全唐文》二百七十五有传。
    ○谏置景云翊圣寺奏
    伏准去年闰九月十三日敕，宜于两京及荆、扬、益、蒲等州，各置景云、翊圣等观，图样内出，候农隙起作者。近闻所在已有起作。率计一观，将数万功，并而言之，为役凡几。日计未见其损，岁终或受其弊。谨据元敕，重人遵循，式稽老氏，无为者养神，亦何在其速就哉！又《月令》云：“日短至，可以伐木。”今孟夏而采斫林薮，天害昆虫，既违顺时之宜，且非好生之义。夫修建塔庙，不在朝夕，务兹稼穑，如救水火，安可急其所闻，有妨农要。伏望天恩重申前敕，使移此功力，咸勤播殖，待及有秋，式遵揆日。又诸州申请，欲用当处官钱，既违成规，亦不可允。（《唐会要》卷五十）
    ☆阎立德
    名让，以字行。立本兄。拜将作大匠，护治献陵。历工部尚书，爵大安县公。卒谥曰康。
    ○请除元宫栈道奏
    玄宫栈道，本留拟有今日，今既始终永毕，与前事不同。谨按故事，惟寝宫安供养奉之法，而无陵上侍卫之仪。望除栈道，固同山岳。（《唐会要》卷二十）
    ○九室五室奏
    两仪不同，俱有典故，九室似暗，五室似明，取舍之官，断在圣意。（《唐会要》卷十一）
    ☆薛昭讽
    昭讽，中宗时为太子中允。
    ○复斜封官奏
    先朝所授斜封官，恩命已布，而姚元之、宋璟等沮先帝之明，归怨陛下。道路谤讟，天下称冤，奈何与万人为仇敌，恐有非常之变。（《唐会要》六十七）
    ☆韦方质
    方质，光宅初为凤阁侍郎，迁地官尚书。俄为酷吏所陷，流死儋州。神龙初，复官爵。
    ○御史不可监军奏
    旧制有御史监军，今未差遣，恐亏失节度。夫古将军出师，君授之鈇钺，阃外之事，皆使裁之。如闻被御史监军，乃有控制，军中小大之事，皆须承禀，非所以委专征也。以卑制尊，礼便不可。（《唐会要》六十二）
    ☆薛稷
    《全唐文》二百七十五有传。
    ○夏热帖
    夏热，体中复何如？廿八日遣书至魏十三兄处，今早信还，闻奉九姑已过扬州。追问不及，极驰情也。六月中旬，当使伯阳注省。不审路远，得息肩未？稷再拜。（《宝真斋法书赞》八）
    ☆郑万英
    万英，高宗朝元氏县丞。
    ○大唐信法寺弥陀象碑
    原夫有或染性之初，无明住地之始，家犬羸而易遣，野鹿柔而尚驯。暨乎结贼缔交，俄成六十有二；爱魔乘便，终为八万四千。生死之业既殷，轮回之劳讵息。悠悠六趣，积骨逾乎嵩华。扰扰四生，泄泪拟乎溟海。既横流於欲水，亦奔骇於嗔。掇忧期於启圣，拯溺在乎深仁。若乃五眼傍罗，知见之功已大；三身光被，摄受之道斯弘。蔼蔼玄猷，禅慧为其力用；堂堂相好，慈忍为其风骨。毕竟清净，识法海之常流；□性员明，知佛日之恒照。何则？法本不然，非双林之所能灭；空即是色，岂千母之所能生。斯乃具相，归我唯识，假有示变鸟而非去，乘梦舄而无来。故能奄有十方，遂荒三界，或权或实，且俗且真，矧□智莫之窥，睿辩所不测，岂与夫繙经演繇，发其优劣者哉！是以龙象具瞻，释梵归仰，巍巍荡荡，无得而称。至如慧力霜飞，解凝航之爱网；智□风举，摧怖畏之坯瓶。遂使阇主蠲疾於身心，难ヌ脱屣於妻子，不其然欤？
    信法寺者，比邱尼释解□□所存也。氵氐川灌其北，丛台峙其南，原野阡氏，室宇胶葛，士韫断金之奇意，女呈如玉之华姿，有列仙之遗风，居全赵之胜地，处穷巷而非隘，迫厘阝里而非谊。不丰不陋，不□不野，合至道之要妙，据方便之岐剧。诜诜法侣，俗定水而去猿心；济济仙仪，棹虚舟而升慧岸。清风将梵响争流，芳芷与香云竞馥，夜铎吟鸾凤之曲，晓幡曳虹霓之影。徘徊四照，含白露而扬辉；靃靡九衢，掩兰蕙而矜色。於是祁祁士女，习习纨素，憧憧不绝，井井相仍，咸净七枝，俱捐三毒。解疑释累，叩鸿钟而不穷；虚往实归，酌衢樽而靡竭。虽目连骇仪而改服，斯那闻戎而归虔，无以过也。
    大唐均然造物，神功遐畅，德泽共二仪潜运，冥化与七曜齐光，播五礼以移风，扇六乐而成俗。太宗文皇帝重光御极，体睿凝图，始自忧勤，宁群飞於海外；赐之仁寿，拯涂炭於寰中。毡裘板屋之酋，入提封而请吏；雕题镂胸之长，屡郊甸以相趋。蠢尔三韩，不供贡职，肆枭镜於君主，施鸩毒於蒸黎，士庶忧惶，道路以目，既轸纳隍之虑，爰奋赫斯之怒。尔乃亲弘庙略，问罪辽东，义勇争先，水陆齐举，柱国李□徵、都维那飞骑尉杜遗愿合应募一百人等，怀忠应募，蓄锐□□，被组练之衣，参熊罴之旅，虽以王者之师，有征无战，而蜂虿有有毒，傥或兵凶。遂乃同德同心，愿造弥陀像一铺。既而登之罘以电过，跨渤海而天临，一战搴旗，风前冰泮，擒凿齿於华野，缴大风於青邱，刻琬琰於九都，饮骅骝於渊渚。元氏县一百人等，并推锋於漂杵之地，贾勇於先鸣之晨，厕邱山之隆赏，预川坻之嘉会，名节书於王府，勋庸被於管弦，竟免数偏差发肤，终不离於雾露，岂知幽明叶赞，神功不测者乎？於是思报慈恩，咸申本愿，傍求斑匀，嗣彼优填，摹写真容，极兹神变。员光共□轮同照，□□与菡菡俱青，丹唇绀发之表，紫□白珂之色，丈六显其尊仪，一豪擒其胜相。瑶池沆瀁，既控法流；宝树参差，还生净果。凄清鹤奏，舍□吹而方清；摇曳蜺裳，乱瑶云而且至。皇皇侍卫，旃檀为贞实这林；弈弈仙宫，琉璃为观止之地。莫不睹相增善，结愿往生，低头而入正定，举手而成佛道。
    赵州刺史李振，长史潘祐、司马韦慜，并衣冠胤胄，岳渎英灵，有四序之和风，赞六条之善政。钩距既设，则下吏不欺；骥足风驱，则上京驰誉。元氏县令李守节，源流浚远，地望清华，标略千刃，漪澜万顷，和如琴瑟，筇间类亨鲜，水镜为心，冰霜成操。琅琅高致，月旦与琼佩齐声；亭亭孤竦，岁暮将寒松比色。不可得而近，不可得而疏。寺主比邱尼通达、上坐昙睿、都维那员应、员意等，并渴仰大乘，征营不罪，合募人等咸真除心垢，耰耨身田，莫不异□赞成，同心随喜。惟惧柏薪交谢，舟壑潜移，形无常主，生亦有崖，不□镌勒，辉光曷擒？乃为铭曰：
    实相之相，无名之名。惟怳惟忽，非色非声。不来不去，谁灭谁生。彼宅火宅，斯城化城。至矣能仁，猗欤善逝。救焚拯溺，通幽起滞。既达性源，还依本际。佛日长朗，广运潜殪。五都胜地，列真攸托。招提载起，飞甍绮错。更似庵园，还同奈阁。方传法教，恒流圣铎。明明□帝，光宅神州。蠢兹匪奔，不率王猷。爰以□豹，届于青邱。霜锋暂举，渤澥安流。无言不雠，无德不报。矧乃先觉，人天善导。幽赞之功，吁于□到。傍求八绝，摹兹十号。神威抑抑，□相堂堂。日华莲净，豪流雪光。池含瑶碧，树挺林琅。凄清鹤奏，摇曳蜺裳。亹亹循佐，彬彬良宰。操劲松柏，□芳兰茝。大功丕立，胜因□仁。或□盛□，同归法海。一念虚假，四相迁移。寒暑递进，日月交驰。□此颂美，文不在斯。式刊贞石，永树丰碑。（《常山同石志》四）
    ☆庞行基
    行基，垂拱中人。
    ○大唐故上护军庞府君墓志铭（并序）
</div>
    <div class="pagination">
<a href="唐文拾遗续拾_page24.html">上一页</a><span>...</span><a href="唐文拾遗续拾_page20.html">20</a><a href="唐文拾遗续拾_page21.html">21</a><a href="唐文拾遗续拾_page22.html">22</a><a href="唐文拾遗续拾_page23.html">23</a><a href="唐文拾遗续拾_page24.html">24</a><span class="current-page">25</span><a href="唐文拾遗续拾_page26.html">26</a><a href="唐文拾遗续拾_page27.html">27</a><a href="唐文拾遗续拾_page28.html">28</a><a href="唐文拾遗续拾_page29.html">29</a><a href="唐文拾遗续拾_page30.html">30</a><span>...</span><a href="唐文拾遗续拾_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
