<!DOCTYPE html>
<html>
<head>
    <meta charset="UTF-8">
    <title>文章辨体汇选 - 第 382 页/共 396 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文章辨体汇选 - 第 382 页/共 396 页</h1>
    <div class="content">
　　文章辨体彚选卷七百五十七

　　（明）贺复征 编

　　○祭文九

　　祭苏子美文【宋欧阳修】

　　哀哀子美命止斯耶小人之幸君子之嗟子之心胸蟠屈龙蛇风云变化雨雹交加忽然挥斧霹雳轰车人有遭之心惊胆落震仆如麻须臾霁止而四顾百里山川草木开发萌芽子扵文章雄豪放肆有如此者吁可怪邪嗟乎世人知此而已贪恱其外不窥其内欲知子心穷达之际金石虽坚尚可破壊子于穷达始终仁义惟人不知乃穷至此藴而不见遂以没地独留文章照耀后世嗟世之愚掩抑毁伤譬如磨鉴不灭愈光一世之短万世之长其间得失不待较量哀哀子美来举予觞尚享

　　祭石曼卿文【欧阳修】

　　呜呼曼卿生而为英死而为灵其同乎万物生死而复归于无物者暂聚之形不与万物共尽而卓然其不朽者后世之名此自古圣贤莫不皆然而着在简册者昭如日星呜呼曼卿吾不见子乆矣犹能髣髴子之平生其轩昂磊落突兀峥嵘而埋藏扵地下者意其不化为朽壤而为金玉之精不然生长松之千尺产灵芝而九茎奈何荒烟野蔓荆棘纵横风凄露下走磷飞萤但见牧童樵叟歌吟而上下与夫惊禽骇兽悲鸣踯躅而咿嘤今固如此更千秋而万岁兮安知其不穴藏狐狢与鼯鼪此自古圣贤亦皆然兮独不见夫累累乎旷野与荒城呜呼曼卿盛衰之理吾固知其如此而感念畴昔悲凉凄怆不觉临风而陨涕者有愧乎太上之忘情尚飨 

　　祭丁学士文【欧阳修】

　　呜呼元珍善恶之殊如火与水不能相容其势然尔是故乡人皆好孔子不然恶扵不善然后为贤子之美材懿行纯徳谁称诸朝当世有识子之憔悴遂以湮沦问孰恶子可知其人毁善之言譬若蝇失点彼白玉濯之而已小人得志暂快一时要其得失后世方知受侮被谤无如仲尼巍然衮冕不祀桓魋孟轲之道愈久弥光名尊四子不数臧仓是以君子修身而俟扰扰奸愚经营一世迨荣华之销歇嗟泯没其谁记是皆生则狐鼠死为狗彘惟一贤之不幸歴千载而犹伤自古孰不有死至今独吊乎沅湘彼灵均之事业初未见扵南邦使不遭罹扵放斥未必功显而名彰然则彼谗人之致力乃借誉而揄扬呜呼元珍道之通塞有命在天其如予何孔孟亦然何以慰子聊为此言寄哀一奠有涕涟涟

　　祭杜祁公文【欧阳修】

　　士之进显于荣禄者莫不欲安享于丰腴公为辅弼饮食起居如陋巷之士环堵之儒它人不堪公处愉愉士之退老而归休者所以思自放于闲适公居于家心在于国思虑精深言辞感激或达旦不寐或忧形于色如在朝廷而有官责呜呼进不知富贵之为乐退不忘天下以为心故行扵己者老益笃而信于人者乆愈深人之爱公寜有厌已寿胡不多八十而止自公之丧道路嗟咨况扵愚鄙乆辱公知系官在朝心往神驰送不临穴哭不望帷衔辞冩恨有涕涟洏尚飨

　　祭尹师鲁文【欧阳修】

　　嗟乎师鲁辨足以穷万物而不能当一狱吏志可以狭四海而无所措其一身穷山之崖野水之滨猿猱之窟麋鹿之羣犹不容于其间兮遂即万鬼而为邻嗟乎师鲁世之恶子之多未必若爱子者之众何其穷而至此兮得非命在乎天而不在乎人方其奔颠斥逐困厄艰屯举世皆冤而语言未甞以自及以穷至死而妻子不见其悲忻用舍进退屈伸语黙夫何能然乃学之力至其握手为诀隠几待终颜色不变笑言从容死生之间既已能通于性命忧患之至宜其不累扵心胸自子云逝善人宜哀子能自达予又何悲惟其师友之益平生之旧情之难忘言不可究嗟乎师鲁自古有死皆归无物惟圣与贤虽埋不殁尤于文章焯若星日子之所为后世师法虽嗣子尚幼未足以付予而世人藏之庶可无扵坠失子扵众人最爱予文寓辞千里侑此一罇冀以慰子闻乎不闻尚飨

　　祭刘给事文【欧阳修】

　　呜呼金百炼以为鉴而万物不能遁其形及为物蚀而蔽其光顽然无异乎瓦甓然而一遇良工之药磨而莹之则可以见肝胆而数毛发盖其可昏者光不可昏者性其或废而或用由有幸与不幸若吾原甫者敏学通扵今古精识造乎幽微乃百錬之英而万事之鉴也一为末疾昏之至使良医不能措其术百药无所施其功遂埋至寳衔恨无穷此所以士大夫惊呼莫不为朝廷痛惜至扵不知命者皆有疑扵造物之工况相知扵道义而乆接于逰从念以身而莫赎徒有泪而沾胸尚飨

　　祭谢舍人文【欧阳修】

　　呜呼谢公性明于诚履蹈其方其扵死生固巳自达而天下之士所以叹息而不已者惜时之良况扵吾徒师友之分情亲义笃其何可忘景佑之初修走扵峡而公在江东寓书真州哀其亲老而勉以自强其后二年再迁汉上风波雾毒凡万二千里而会公南阳初来谒公迎我而笑与我别乆怜其貌若故而气扬清风之馆览秀之凉坐竹林之修殷泛水芟之清香及告还归邑得官灵昌走书来报喜咏于章罢县无归来客公邦欢言未几遽问于床不见五日而入哭其堂呜呼谢公年不得中寿而位止于郎惟其殁也哭者为之哀不识者为之相吊或赙其家或力其丧嗟夫为善之效得此而巳庸何伤富贵偶也寿夭数也奚较其少多而短长若公之有言着于文行着于事材着于用既乆而愈彰此吾徒可以无大恨而君子谓公为不亡滑人来迎修马首北而不即去者以公而彷徨始修将行期公饯我今其去也来奠公觞兹言悲矣公其闻乎抑不闻也徒有泪而浪浪尚飨

　　祭欧阳文忠公文【王安石】

　　夫事有人力之可致犹不可期况乎天理之冥冥又安可得而推惟公生有闻扵当时死有传扵后世茍能如此足矣而亦又何悲如公器质之深厚智识之髙逺而辅以学术之精微故充扵文章见扵议论豪健俊伟怪巧瑰琦其积扵中者浩如江河之渟滀其发扵外者烂如日星之光辉其清音幽韵凄如飘风急雨之骤至其雄辞闳辨快如轻车骏马之奔驰世之学者无问乎识与不识而读其文则其人可知呜呼自公仕宦四十年上下往复感世路之﨑岖虽屯邅困踬窜斥流离而终不可掩者以其公议之是非既压复起遂显扵世果敢之气刚正之节至晩而不衰方仁宗皇帝临朝之末年顾念后事谓如公者可寄以社稷之安危及夫发谋决策从容指顾立定大计谓千载而一时功名成就不居而去其出处进退又庶几乎英魄灵气不随异物腐散而长在乎箕山之侧与颍水之湄然天下之无贤不肖且犹为涕泣而歔欷而况朝士大夫平昔游从又予心之所向慕而瞻依呜呼盛衰兴废之理自古如此而临风想望不能忘情者念公之不可复见而其谁与归

　　祭张安国检正文【王安石】

　　呜呼善之不必福其已乆矣岂今扵君始悼叹其如此自君丧除知必顾予怪乆不至岂其病欤今也君弟哭而来赴天不姑释一士以为予助何生之艰而死之遽君始从我与吾儿游言动视聴正而不偷乐于饥寒惟道之谋既掾司法议争谳失中书大理再为君屈遂升宰属能挠强倔辨正狱讼又常精出岂君刑名为独穷深直谅明清靡所不任人恌莫知乃恻我心君仁至矣勇施而忘已君孝至矣孺慕以至死能人所难可谓君子呜呼吾儿逝矣君又随之我留在世其与几时酒食之哀侑以言辞

　　祭王回深甫文【王安石】

　　嗟嗟深甫真弃我而先乎孰谓深甫之壮以死而吾可以长年乎虽吾昔日执子之手归言子之所为实受命于吾母曰如此人乃与为友吾母知子过于予初终子成徳多吾不如呜呼天乎既丧吾母又夺吾友虽不即死吾何能乆抟胸一恸心摧志朽泣涕为文以荐食酒嗟嗟深甫子尚知否

　　祭李省副文【王安石】

　　呜呼君谓死者必先气索而神零孰谓君气足以薄云汉兮神昭晰乎日星而忽陨背乎不能保百年之康寜惟君别我往祠太一笑言从容愈于平日既至即事升降孔秩归鞍在涂不返其室讣闻士夫环视太息矧我于君情何可极具兹醪羞以告哀恻

　　祭文与可文【苏轼】

　　从表弟苏轼致祭于故湖州文府君与可学士兄之灵曰呜呼哀哉与可能复饮此酒也夫能复赋诗以自乐鼓琴以自侑也夫呜呼哀哉余尚忍言之气噎悒而填胸泪疾下而淋衣忽収泪以自问非夫人之为恸而谁为乎道之不行哀哉无徒岂无友朋逝莫告余惟余与可匪亟匪徐招之不来麾之不去不可得而亲其可得而疎之耶呜呼哀哉孰能惇徳秉义如与可之和而正乎孰能养民厚俗如与可之寛而明乎孰能为诗与楚词如与可之婉而清乎孰能齐宠辱忘得丧如与可之安而轻乎呜呼哀哉余闻讣之三日夜不眠而坐喟梦相从而惊觉满茵席之濡泪念有生之归尽虽百年其必至惟有文为不朽与有子为不死虽富贵寿考之人未必皆有此二者也然余尝闻与可之言是身如浮云无去无来无亡无存则夫所谓不朽与不死者亦何足云乎呜呼哀哉尚飨

　　祭陈令举文【苏轼】

　　呜呼哀哉天之生令举初若有意厚其学术而多其才能盖已兼百人之器既发之以科举又辅之以令名使取重于天下者若将畀之以位而令举亦能因天之所予而日新之慨然将以身任天下之事夫岂独其自任将世之士大夫识与不识莫不望其如是是何一奋而不顾以至于斥一斥而不复以至于死呜呼哀哉天之所付为偶然而无意邪将亦有意而人之所以周旋委曲辅成其天者不至耶将天既生之以畀斯人而人不用故天复夺之而自使邪不然令举之贤何为而不立何立而不遂使少见其毫末而出其余弃必有惊世而絶类者矣子与令举别二年而令举没既没三年而予乃始一哭其殡而吊其子也呜呼哀哉尚飨

　　祭欧阳永叔文【韩琦】

　　维熈寜五年岁次壬子某月某日具官某谨遣三班奉职随行指使李珪以清酌庶羞之奠致祭于少师永叔之灵惟公之生粹禀元精偶圣而出逢辰以亨歴事三朝翼登太平大名既遂大功既成年未及老深虞满盈连章得谢频第来迎神当畀以福禄天宜锡之寿龄胡不憗遗遽尔摧倾此其理莫得致诘而天下为之失声呜呼哀哉公之文章独歩当世子长退之伟赡闳肆旷无拟伦逮公始继自唐之衰文弱无气降及五代愈极颓敝惟公振之坐还醇粹复古之功在时莫二公虽云亡其传益贵譬如天衢森布列纬海内瞻仰日髙而晖公之諌诤务倾大忠在庆歴初职司帝聪颜有必犯阙无不缝正路斯辟奸萌輙攻气劲忘忤行孤少同于穆仁庙诚推至公孰好孰恶是焉则従善得尽纳治道以隆人畏清议知时不容各励名节恬乎处躬二十年间由公变风公之功业其大可记屡殿藩垣所至懐恵尝尹京邑沛有余地早践西掖晚当内制凡厥代言典谟之懿凡厥出令风雷之势三代炳焉公辞无媿枢握猷为台衡弼贰抚御四夷兵戈不试整齐百度官师咸治服劳一心定策二帝中外以安神人胥慰不校谗言恳求去位公之进退逺迈前贤合既不茍髙惟戒颠身虽公辅志则林泉七十致政乃先五年上惜其去公祈益坚卒遂其请始终克全呜呼哀哉余早接公道同气类出处虽殊趣向何异既忝宰司日亲髙谊可否明白襟懐坦易事贵穷理言无饰伪或不知公因罹谤忌青蝇好点白壁奚累呜呼哀哉自公还事心慕神驰徒凭翰墨莫挹姿仪公尝顾我恵以新诗虽亟训答奈苦衰疲欲复为问动巳踰时忽承讣音且骇且悲哀诚孰诉肝胆几■〈土隋〉公之逝矣世鲜余知不如従公焉用生为遐修薄荐奠公一巵魂兮有灵其来鉴兹尚飨

　　祭冨郑公文【程颢】

　　维元丰六年岁次癸亥十一月壬寅朔十九日庚申奉议郎监汝州盐酒税轻车都尉赐绯鱼袋程某谨遣外甥张敷以清酌庶羞之奠敢昭告于太尉文忠公之灵呜呼粤稽古昔得全实难惟夔契出乎唐虞之际而姬吕位乎文武之间其余虽有巨贤硕辅济一时之险艰真儒大圣多处非其位而孤蹇孰如我公道行乎重熈累洽之运而身享乎尊富安荣之完事体天下之重位极人臣之班生逢四世皆上圣之主时歴七纪膺太平之安勲业掲乎日月闻望塞乎天渊优游里第者犹十有三年于人之职可谓无负在天之理可为曲全然而捐馆之日逺近闻之孰不赍咨而涕涟尚以公之没也为有憾焉呜呼世之常态茍于自便终始之节艰扵永肩屏伏者以忧责不及而怠懈休老者以血气既衰而志迁惟公年弥髙而志愈厉身愈退而诚益坚惟是爱国忧君之道极昼夜之拳拳迨乎瞑目之旦属纩之前万物已莫累乎心胸而朝廷之念独有进乎昔日之当权宜乎易名之谥典号为摭实祭册之圣诏极于哀怜则士大夫以公之没为憾者盖非偶然某愚不肖辱公礼遇顾其于义理非见私所附公薨于洛贱居在汝官守有制欲往无路敛不望棺葬不临墓引领西风悲恸何数诚寓鄙文祭陈菲具恭崇道周后期无所呜呼哀哉伏惟尚飨

　　祭陈了翁文【游酢】

　　呜呼陈公万夫之杰大虚无尘心凝知彻经纶大猷如挈裘领灼知几先渺绵作炳虑逺而知者疑言危而弱者警蓍有稽可观而省呜呼陈公知事道而已不知鼎镬之临其颠也知徇国而巳不知陷穽之横其前也阨之白首而气愈和蹙之死地而志愈坚处约弥乆妻孥裕然畎畆念忠顶踵利物人疑其为墨平生拯饥任重一身吾知其为稷行道之人闻者心恻意者天将降之大任而空乏其身耶意者吾君将追念其笃诚发独断而収之以泽斯民耶呜呼孰谓流离川涂邅回万状而沦于淮楚之滨耶呜呼孰谓谋可以托心膂力可以任股肱而志愿卒不伸耶浩浩元精惨不知其因耶岁首之书后讣而达执书一恸骨惊心折呜呼陈公盖将有哲人能尽知而贤之有志士能慷慨而言之有仁人能经纪其家而存之有良史能具载其实而传之区区鄙词曷足以渉其流而泝其源乎寓奠一觞聊荐悃愊东望伤懐泪落横臆尚飨

　　祭张敬夫殿撰文【朱熹】

　　呜呼自孔孟之云逺圣学絶而莫继得周翁与程子道乃抗而不坠然微言之辍响今未及乎百岁士各私其所闻巳不胜其乖异嗟惟我之与兄脗志同而心契或面讲而未穷又书传而不置盖有我之所是而兄以为非亦有兄之所然而我之所议又有始所共鄊而终悟其偏亦有蚤所同哜而晚得其味盖缴纷往反者几十余年末乃同归而一致由是上而天道之微逺而圣言之秘近则进修之方大则行藏之义以兄之明固巳洞照而无遗若我之愚亦幸窃窥其一二然兄乔木之故家而我衡茅之贱士兄髙明而宏博我狷狭而迂滞故我甞谓兄宜以是而行之当时兄亦谓我盍以是而传之来裔盖虽隐显之或殊实则交须而共济不惟相知之甚审抑亦自靖而无愧呜呼孰谓乃使兄终在外以违其心予亦见縻于斯而所愿将不遂也政使得间以就其书是亦任左肱而失右臂也伤哉吾道之穷予复何心于此世也惟修身补过以毕余年庶有以见兄于下地也闻兄之葬而不得临独南望长号以寄此酹也惟兄怜而鉴之尚阴有以辅予之志也呜呼哀哉伏惟尚飨

　　文章辨体彚选巻七百五十七

　　●钦定四库全书

　　文章辨体彚选巻七百五十八

　　（明）贺复征 编

　　○祭文十

　　祭王博士文【明方孝孺】

　　呜呼人之有生何足恃邪始少壮之美好忽衰病之侵加曽未几时而俯仰瞬息之间形骸巳随乎物化棺椁倐掩乎泥沙又俄而过焉但见寒烟夕照宰木喧噪乎残鸦盖生世之不足控持类如此虽圣贤豪杰其徳业勋名可以参天而二地知术政事可以宰制乎众庶而安定乎邦家及其终也未始能违乎斯理而吾徒于仲缙又何为屡叹而深嗟嗟嗟仲缙子之去我而死一何速耶忆初见子于乌伤山中妙年白晳宛如处子操笔吐辞浩然源泉之初发烨若桃李之方葩当时硕儒巨公莫不称美爱惜谓翰林君之有子而叹其持节万里未返乎荒遐后十余年名闻四达贤王遣使聘致于藩国因得覩岷峨之竒峭凌江汉之汹涌求先君奉使之所衰麻哭踊招徕魂爽于滇池之涯是时年踰三十毅然有志于古道而入觐王门出教郡学雄文美誉旁流溢乎卭巴及今又将十年矣新天子即位召为博士遂入辞垣编摩先朝之实录文日以肆学日以盛而士之敬慕推许者亦日以多自意当圣徳显融之时太平之期可望而至庶几与子嬉逰于翰墨之林渐涵乎礼义之域苍颜黄发同归里闬以婆娑何期一疾仅隔数日重入子室男哭袒而女号髽呜呼履仁有必寿之征积善有茀禄之报以子之先人死于忠国而子有令徳足以承其遗泽遽夺以死两者不得享一焉其理则谓之那岂苍苍者不能司祸福之柄而天道或过差乎将英才异人天之所靳天既生之复欲収之左右以为光华乎抑所禀者有定分人之不能兼偹犹天与之角翊者去其齿牙乎以子之淑明温厚而寿正踰四十位止登八品何至若是乖也虽然吾观于世得于天者多则遇于人者必薄厚取扵世俗之所贵者其去道也必賖子之所有者辟之球琳琬琰周鼎商彝大贝与丹砂世人欲窃取其锱铢而不可得而子并包并蓄挥扬簸弄接驷而连车所取者不已过乎贪而所得者不亦奢乎如是而又望位髙而禄侈天之于人其孰能皆然则其可以不尤乎天而自释况有男可嗣其学而复有孙矣食也稼穑而秔稻衣也树艺而丝麻数世享之而有余以子为富且贵夫孰以为夸吾所憾者欲蹈道而无补将闻过而莫予加四海之内章缝之流岂乏其人畴能如子助我以中正而指吾之疵瑕过子之门腹肠纠痛而不能已奉一觞而长恸知吾心之谓何

　　祭王文节公文【方孝孺】

　　呜呼天之于人无乆不报之善人之于世无终不定之天当事变之纷纶祸福险夷倒施而错出若不可以数推而理度及夫徐观其后而究其所止殃庆之应未尝不曲当其实而无毫发之偏辟之飘风暴雨挟雷电而骇至遇之者骇愕眩惑以为无复见乎白日矣瞬息之间轩豁开朗大而山岳江河细而鷃雀虫鱼莫不各复其常而观光采之烂然嗟乎先生负刚健之气藴该博之学抱作者之宏才而遭太祖之用贤固宜得位行道以复先王乆坠之典致四海于平治拯万世之颠连何期谗夫奸竖媒孽间构卒俾苍黄奔走于西南万里之滇僰百不一试而身竟死于穹庐朔漠之荒烟当斯之时非惟亲戚乡党痛其不幸凡闻先生之名而知其事者靡不疑天道之叵信为之悼屈而衔寃及今皇之继统施大恵于八埏凡英伟竒杰之士无不招致于庶位而恨弗能起先生于九原于是先生之子方以才受荐擢官太学而先生平生大节因得陈于殿陛而达于旒扆之前于是有学士之赠有文节之谥褒崇闵悼极其华显自有国之初文臣之没者不知其几而咸莫能比肩岂不以抑之乆也发必盛屈之甚者伸必长而天道之征于人者虽有迟速疾乆之异而随其所积以为报则如符节之合而罔愆吾由是知天之可恃善之可必人患不力于为善而不患为善之无传嗟乎先生之生也崇位重禄之荣髙车驷马之饰虽不及当时之权贵然身没之后彼皆澌尽腐灭而无遗而节行之传昭乎若星斗之掲浩乎若江河之流姓名之着又俨若超世而登仙乃知谗佞之排乎先生也乃所以成先生之美敌人之贼乎先生也适以表其志节之全彼恣睢于一时此光曜乎万年而先生又何憾焉某等或从游乎夙昔或尚友于简编情不能已而托诸一奠奠不能哀而复告以兹言

　　祭宋景濂先生文【方孝孺】

　　公之量可以包天下而天下不能容公之一身公之识可以鉴一世而举世不能知公之为人道可以陶冶造化而不获终于正寝徳可以涵濡万类而不获盖其后昆其所有者皆众人之所难勉而未尝自以为足其所遇者皆众人之所难处则快然委命而不置乎戚欣此公之所以跨越前古拔彚超伦控宇宙而独立后天地而长存者乎世乌足以知之徒传诵其雄文执其词者惑其意得其似者失其真彼好慕者且若此又何怪乎臧仓与叔孙宜夫公之厌斯世而不居甘逺迹于峨岷盖将吊重华于九疑唁屈子于江滨而不忍污乎流俗之埃尘也然则公固以死生荣辱为梦幻得失毁誉为浮云尚何穷逹之足云乎吾独悲叹而不止者上以忧乎斯道下以悯乎斯民愧受恩而未报惧来者之无闻呜呼哀哉公其舎此而安之岂其与形俱逝与物同泯乎吾犹髣髴见公骑风驭气鞭日月而叱星辰遨逰乎昆仑之野出入乎无穷之门是盖处乎世者止七十有三年而不死者不知其几千万春其遇乎人者虽若艰危而可痛而乐乎天者不可数计而具陈而吾犹噭噭哭于山巅与水濆是皆公之所笑而奚能酬教育之厚恩呜呼哀哉列泰华以为殽注沧海以为樽吾知公之不我顾而庶几可以报公者习其所闻以求不负乎明训行其所得以冀有益于黎元酹皇天与后土尚同鍳乎斯言

　　祭许祭酒文【苏伯衡】

　　于戏人生一世盛衰戚休虽云异境自达人而观之均梦幻与泡影夫得吾志也既非吾荣则失吾志也又岂吾病盖不以穷达而损益者惟君子所性至于人力莫能致者虽圣贤亦归之有命我惟先生识髙才挺博闻强记流辈无竞幼承家学力追先正藴为徳性发为文章莫不珠辉而玉莹聆其议论接其威仪孰不骇视而倾聴昔先生之未出也识者见及门之士拘者以开躁者以静散者以敛惰者以敏固知其规模可以任国家之政际圣明之龙兴喜幡然于币聘立谈之间机鸣籁应谓相见之何晩不烦以官师之职遂授斯文之柄侍经筵而领春坊奉宴闲而陪顾问对杨维精白之心启沃皆典谟之训恩礼度越乎寻常名声洋溢乎逺近凡其义以为质道以自殉知无不言言无不罄不同而比不诡以徇嗟易所谓謇謇而媢嫉者反以为悻悻吹毛求其疵瑕中伤成于俄顷位甫正于辟雍车忽过夫庾岭尚頼鸿泽之滂沛遄归安于乡井丹溪幽幽可逰可咏若将终焉浩乎无闷然无贤不肖咸谓方今之时右文之运弓旌四出招延英俊有如先生之老成宜膺求旧之眷而冠羣公以进摅胷中之蓄致君民于尧舜以増光于前人而垂裕于后胤奈何松栢之坚贞竟同蒲栁以摧陨将善类之殄瘁抑吾道之莫傧于戏天人之际消长之理盖先生之所夙讲亦先生之所自信齐幽明于一途兮尚否泰乎奚讯而况先生之耿耿者当不随异物而斯尽则其有生亦既异乎众人之为人也肉未寒而名巳泯茍能如此良有余矣而亦可以无恨吾党所不能释然而相与临穴而悲哽者夫岂徒懐契分于平生诚感死生其犹醉醒
</div>
    <div class="pagination">
<a href="文章辨体汇选_page381.html">上一页</a><span>...</span><a href="文章辨体汇选_page377.html">377</a><a href="文章辨体汇选_page378.html">378</a><a href="文章辨体汇选_page379.html">379</a><a href="文章辨体汇选_page380.html">380</a><a href="文章辨体汇选_page381.html">381</a><span class="current-page">382</span><a href="文章辨体汇选_page383.html">383</a><a href="文章辨体汇选_page384.html">384</a><a href="文章辨体汇选_page385.html">385</a><a href="文章辨体汇选_page386.html">386</a><a href="文章辨体汇选_page387.html">387</a><span>...</span><a href="文章辨体汇选_page383.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
