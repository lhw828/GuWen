<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 595 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 595 页/共 603 页
  </h1>
  <div class="content">
   伏惟佛生中国，当此土周昭王初，（阙）暨乎声教流传，始自汉皇感梦。自後支那国内，广布流行，归之者尽悟无生，敬之者皆超彼岸。有求皆应，无愿不从，似影随形，如声响应。爰有百法大德者，始从无棣，携杖锡以南来，既至磐阳，（阙一字）龙兴寺驻足。是以继开瑞典，讲论明门。（阙）四方之负笈云臻，寰海之闻名悉至，实谓塞道而归正道，摧邪见以悟真宗。六事行圆，人皆稽首。弟子等曾游法会，睹六事以精严。暂听分宣，似衣中之得宝。是以学亲六事，共结二因，闾巷相（阙一字）朋侪共允，展转相呼，来者甚众。信士既多，标礼（阙）佛会是以长於月圆日，宿净三业，旦入寺中，随僧赞唱以连天，五体投诚而迎地。虽为岁久，未（阙一字）标题。乃有都副维那幢会纠首与会众商议，拟造石幢台座，镌上下经两轴。会众既闻，无不允许，遂（阙二字）良匠选钜材，各舍青蚨，共崇胜业。今则功圆（阙一字）妙，不让於兜率陀天，鹦鹉频伽，恰似移西方在此。幢仪既就，列姓氏以雕镌，显示当来，瞻敬者皆获斯善。（阙一字）多愚少智，辄顺尊情，书述荒词，略为序赞。
    贤劫千佛，第四能仁。悲深愿广，浊界度人。给孤园里，（阙一字）演金经。金身放瑞，处处莲生。化佛先唱，释迦自陈。弥勒独悟，万倍解生。近执示起，心里疑生。三业俱净，五体投诚。世尊往昔，授记丁宁。弥勒修行，未得真成。贪心申在，禅定不行。既言成佛，何处受生？子细谛听：却後一纪，知足天生。官（阙一字）万亿，五百为名。尽修礼度，（阙一字）作迎，善贤显胜，楼阁峥嵘。珠从额出，内院方成。宝树风动，昼出音声。不谈郑卫，唯演空名。花涌八水，游（阙一字）栋行。能柔能冷，饮不伤形。宝女执拂，帐内游行。小梵张网，大梵悬铃。因修六事，意想投诚。人闲寿足，（阙一字）臂便生。花芬头上，（阙八字）敬礼慈尊。阿难长跪，发问经名。世尊为答，观慈氏经、《下生经》赞曰：大智舍利，能转法轮。白佛启问，弥勒当因。世尊诫敕，当一心听。四海渐感，地即广平。村邑相近，绝有邱陵。人唯三病，更无馀（阙一字）应往大藏，广集珠珍。七宝（阙七字）头城大，广阔纵横。上诸楼阁，百宝所成。慈尊修道，从境而生。妙台始就，即使分诤。知世间法，无常必生。舍家修道，当日即成。龙花树下，契证金身。从座而起，往翅（阙一字）城。天龙前引，四象随行。梵王侍右，帝释（阙一字）倾。（阙九字）业迎佛，入此大城。佛开妙辩，广利群生。三会得度，遗法众生。释迦上足，号迦叶名。藏（阙一字）鸡足，只後慈尊。山神来报，弥勒始兴。乃从定起，来礼慈尊。世尊预记，赞彼殊因。当来证觉，号成佛经。
    ○谦公安公构造残碑记
    （阙）虎踞，小之则凤峙鸾翔，皆崇以佛宫，尽立（阙）形尚在灵泉汹涌，灌千顷之田园；异树婆娑，（阙）生，草茅渐没。国家祈祷（阙一字）瞻瓦砾之场（阙）四民乐矣，五教隆焉。咸歌尧舜之风，尽咏禹汤（阙）人多举意。则有檀那众户，同连款状，共诣府门（阙）崇作。今来之金地，仍（阙一字）威严帖牒，差选公干主（阙）上人之谓欤？谦大德道行清高，心怀澹寂，雄经（阙）副佥谐已斯主绾公卿仰慕，缁素倾瞻。安（阙一字）上人神（阙）无意游行精舍伽蓝，有心建立。於是师长委之匡构（阙）缘言谕逐分注题（阙一字）敛资金，贸易材木，寻其巧匠，召以（阙）桷爰从保大三年起首，迄於四载，兴功变此（阙二字）成斯莲（阙）开向夕阳而似哈□霞，当朝旦而如雾露。（阙二字）日（阙）之猿声响亮；泉池写汉（阙一字）时之月色晶明。疑从（阙三字）移（阙）自谐住止迥以精勤广召信人，深严佛事。修生（阙二字）福善结（阙）莫委元由之事，须砻贞石，以镂清名。契恩内典，（阙一字）虚莫（阙）诣以萧宫，才申攀（阙一字）之仪，便沐周隆之礼。寻垂（阙一字）弗可（阙）乃为铭曰：
    大哉皇觉，广应人天。教敷妙旨，法（阙二字）元化（阙）然不倾。各变形质，为石坚贞。四方祈雨，八表扬名。（阙二字）宋代，有此（阙）唐。升元岁末，保大惟新。地欲兴发，果得其人。安公竭（阙一字）谦德横身。告其（阙）
    ○东铁塔记
    大汉皇帝以大宝十年丁（阙一字）岁，敕有司用乌金铸造（阙一字）十佛宝塔壹所七层，并相（阙一字）莲花座高二丈二尺。保龙（阙一字）有庆，祈凤历无疆。万方咸（阙一字）於清平，八表永承於交泰。然後善资三有，福被四恩。以四（阙一字）乾德节，设斋庆赞。谨记。
    ○崇胜寺丁思礼造像记
    若夫乾元有象，大道难量，无广乘则不知其永归，无渐教则莫详其肇发。亦如夫川之相也，初浅而後深；足之行也，（阙）爰有清信士丁思礼，硕德纯孝，谅直彰仁。贤彩若丹，词林历客，早扬儒训，曷际释流，宿殖善芽，一门深入。妻朱氏，芳兰佳秀，智炬恒晖，虽染世尘，常乐（阙）离。往因东迈，路届灰沟，遇见石碑，隳坏弥极。於时稽颡，遂发愿言，敬镌阿弥陀佛一铺，《蜜多心经》一卷。愿则彼作，碑在此修。竭力尽忠，继踵前迹。坚虽殊异，功乃无差，百福庄严，檀波为一。是时也，惠风梵响，曙色舒辉，缁黄骈阗，衣冠雾集。且以珠投浊水，便乃澄清；日出浮□，皎然开霁。发於内而应乎外，起於微而至乎极。休哉幽元，宝相标德，克为碑板，永赞不息。其词曰：
    （阙一字）士修兮圣作悟，立灵相兮灵觉路。标丰碑兮色身求，了心澄兮登净土。
    ○江夏县缘果道场七层砖塔下舍利铭记
    （上阙）设大斋（阙）朝，爰洎遐迩，设使芬尽方（阙）忘议善，乃为铭曰：
    茫茫宇宙，悠悠世间。九世衔海，四（阙二字）山，三涂即狱，五道无关。（阙）循还至圣何像，嶷尔忄炎怕，示现无方。迦维垂迹。等救烧（阙）息众榷城推轮火宅。八十代尽，天人丧师，抚膺雨泪。香水（阙）八国均持。机缘靡隔，灵祥俟时。坊坟式建，层表临空。非因（阙）金盘仰露，宝铎摇风。山移川徙，徽业兴隆。
    ○拟公孙龙子论
    公孙龙者，古之辩士也。尝闻其论，愿观其书。咸亨二十年岁次辛未十二月庚寅，仆自嵩山游於汝阳，有宗人王先生名师政字元直，春秋将七十，博闻多艺，安时乐道，恬澹浮沉，罕有知者。仆过憩焉，纵言及於指马，因出其书以示仆，凡六篇，勒成一卷。其夜仆宿洞元观韩先生之房，先生名元最字通元，从容人间，虚淡自保。与仆观其书，且谓仆曰：“足下後生之明达者。公孙之辩何如？”仆曰：“小子何足以知之。然伏周孔之门久，寻圣贤之论多矣！六合之内，圣人论而不辩；六合之外，圣人存之不论。简而易之，欲其可行也；神而明之，存乎其人也。陈诗书，定礼乐，身心之道达而已，家国之用足而已。变而通之，未尝滞之。引而伸之，未尝荡也。令天下思之而後及也，令天下得之而不过也。若此则六经之义具矣！五常之教足矣！安取辞坚别白之辩乎？故曰：若公孙之论，非不中也，非不妙也。其辞逸，其理吝。其术空，其义粗，令人烦，非高贤不能知也，非明达不能究也。抑可以为圣人之理，不足以为圣人之教。若随方而言，触类而长，何必白马坚石，独存其理乎？故曰：因是之论也，即直之论也。惑其文则不可以为易矣，达其意则不足以为难矣。可存而不可守也，可辩而不可行也。知者不必言，言者不必用也。然天下之理，不可废也；天下之言，不可沮也。故理可贯也，言可类也。若使仆借公孙之理，乘公孙之意，排合众义，掊（一作倍）劳群言，则虽天下之异可同也，天下之同可异也，天下之动可静也，天下之静可动也。坚不坚，白不白；石非石，马非马，何必聚散形色，离合一二者乎？”
    先生曰：“天下有易，迷之者难，则天下无易矣！天下有难，能之者易，则天下无难矣！足下当有易之地，用无难之辨，能为龙之所为乎？”仆笑而答曰：“使虎豹之力移於麋鹿，固为虎豹矣。使雁鹜之力移於鹰隼，固为鹰隼矣！故以仲尼之道，托於盗跖之性。则盗跖固为仲尼矣！今公孙龙之理，处於弟子之心矣！弟子且非公孙龙乎？”遂和墨襞纸，援翰写心，篇卷子字数，皆不逾公孙之作。人物义理，皆反取公孙之意。触类而长，随方而说。质明而作，日中而就。就以事源代迹，皆（疑）因意而存义也。以幸食代白马，寻色而推味也；以虑心代指物，自外而明内也；以达化代通变，缘文而转称也；以香辛代坚白，冯远而取近也；以称足代名实，居中而拟正也。或因数陈色，或反色在数，或弃色取味，或以气转形，明天下之言，无所不及也。发沉源而迥骛，辟榛路以先躯，庶将来君子，有以知其用心也。
    ○二都不并建论
    予少读历代史，每考沿习，自夏殷迄於周齐，未闻两都并置，东西互处者。夫殷之五迁，盖建国不安之为也。商都於亳，底绥四方。武王克殷为周，成王卜洛。幽王为犬戎所败，平王东迁，自是不复都丰镐矣！更於秦、汉、晋、魏，但处一都。隋以奄宅区宇，公私殷富，恃此繁盛，遂创两都为巡幸，不常用都为憩息之所。洎乎我唐高宗，以伊洛胜概，每乐巡幸。是时武後杀萧妃，冤出宫室不安，竟因登封，遂成都洛。武氏革唐为周，乃立武氏崇先庙於东都。神龙初，中宗反正，迁崇先於西京，乃以其地为太庙，欲使四海之知我唐复有宗庙矣！尔後中宗还京，复享太庙。时朝廷多事，不暇议去东都，权朝但而勿享。元宗巡狩驻跸，复淳洛庙。是时君臣安於清泰，曾不论及宗庙定制，遂使後人皆曰两都不疑矣。
    夫以出征则载迁庙之主，亦有所禀。既言载主，则郡国岂宜复有庙主耶？今二都并建，各立神主，都洛则有洛庙，还秦则有秦庙。则是便於人而不敬其神也。以是而言，毅然不移，以朝万国，不亦宜乎？昔隋时有上言者，一帝二都，实非旧典，遂改为“京”。始创之日，已有讥者，足显二都之设，可谓不经。高祖武德七年正月，改东都为洛州，是知稽古之帝，必考是非，置郡罢郡，垂法後世。贞观四年，诏发卒修洛阳乾元殿，以备巡幸。给事中张元素上书：“陛下顷平东都之始，层楼广殿，皆令撤毁，天下翕然，同心归仰。岂有前则恶其侈靡，後则袭其雕丽？每承德音，未即巡幸。此则事不急之务，成虚费之劳。国无兼年之积，何用两都之好？”“昔汉祖将都洛阳，娄敬一言，即日西驾，岂不知地推中土。贡赋所均。但以形势不如关内也。”太宗遂止。元素机奥学达，为魏文贞推重，请罢修建是也。两都置宗庙不殊。侍御史颜标上议：“东都宗庙，天宝建中两度贼陷东都。神主散失之外，臣据见在十一主，并已瘗於两陛之间，向来疑迟未去东都之号者，盖以旧庙存焉。”则颜标所引原庙，述汉失礼亦至矣！旋为巨冠焚，庙室悉成煨烬，况乎城阙崩坏，宫室邱墟，废之有时，契於至理。今请制为藩镇，以汝洛节度使为名，选帅实兵，遏东夏（阙）
    ●卷九百八十八
    ☆阙名（二十九）
    ○盟吐蕃题柱文
    大唐文武孝德皇帝与大蕃圣神赞普，舅甥二主，商议社稷如一，结立大和盟约，永无渝替，神人俱以证知。世世代代，使其称赞，是以盟文节目，题之於柱也。文武孝德皇帝与（阙六字）都赞陛下，二圣舅甥，浚哲鸿被。晓今永之屯亨；矜愍之情，恩覆其无内外。商议叶同，务令万姓安泰，所思如一，成久远大善，再续慈亲之情，重申邻好之义。为此大和矣！今蕃汉二国所守，见管都（阙九字）兴实已西，尽是大蕃境土，彼此不为寇敌，不举兵革，不相侵谋。封境或有猜阻，捉生问事讫，给以衣粮放归，令社稷叶同如一，为此大和。然舅甥相好之义，善理每须通传，彼此驿骑一（阙七字）旧路蕃汉并於将军谷交马。其绥戎栅已东，大唐祗应，清水县已西，大蕃供应。须合舅甥亲近之礼，使其两界烟尘不扬，同闻寇盗之名，复无惊恐之患。封人撤险，乡土俱安。如斯乐业之（阙六字）美之（阙一字）遍於日月所照矣！蕃於蕃国受安，汉亦汉国受乐，兹乃合具大业耳。依此盟誓，永久不得移易。然三宝及诸贤圣，日月星辰，请为知证，如此盟约，各自契陈。刑牲为盟，设此大约，傥不依此誓，蕃汉君臣（阙五字）未（阙二字）祸也仍须备守及为阴谋者，不在破盟之限。蕃汉君臣，并稽告立誓，周细为文。二君之合，终以雍和，登坛之臣，亲署姓名於柱。如斯誓文，藏於王府属。
    ○张珂造尊胜经石幢词（并序）
    （阙二字）沉迷胜利莫测，求（阙一字）者（阙四字）为上役者福利河沙。况乃拣良工莹南山之奇石，选释氏书西国之梵（阙）效无处酬恩。今创造佛顶尊胜宝幢一所，经教具明，存殁获益。张公乃俗务之下，不倦修崇，礼乐之馀，无（阙）心香风佛体夙愿无不称遂。南北无虞，合家平安，永增福庆。词曰：
    善住之後，次至张公。今时修福，还与昔同。宝幢嵯峨，（阙二字）宁（阙）
    ○佛顶尊胜陀罗尼石幢赞（并序）
    夫实相真（阙三字）色取导引群品，必假有为，故庶类归心（阙一字）修净域，非（阙一字）於此中便为正（阙二字）睹相生（阙二字）盖於万分。佛顶尊胜陀罗尼幢者，济（阙一字）海（阙四字）慧（阙二字）震顾惟不（阙四字）边（阙三字）而有谋实元（阙一字）之宏备遂因务（阙一字）躬诣他山，召工人斫贞石（阙一字）报德建兹幢（阙三字）之尘望尊崇於邱岳。（阙一字）区区（阙一字）志庶毫末於（阙二字）才（阙一字）色（阙一字）翰惭垂（阙一字）但以虔心愿切，不敢（阙一字）能辄握管以自陈，明恳诚而力竭。赞曰：
    采石建幢，（阙一字）旌圣教。湛然清净，洞（阙一字）元妙。香风扇（阙一字）慧炬移昏。有为之路，（阙一字）善之源。齐心刻镌，树（阙三字）绵连日影，拯济诸苦。凡曰含灵，永惟斯祚。
    ○尊圣陀罗尼幢赞（并序）
    最胜殊妙。甘露行门。佛秘密心，大总持印。入三昧之枢辖，会万法之要机。陀罗尼之微旨也。佛顶尊胜者，佛陀波利，自天竺以来传，誓睹文殊，入清凉而不返。因流梵唱，大布寰中。其有竖幢刹於四衢，饰芳辞於百宝。尘沾影触，罪（阙一字）销泮於朝阳，心诵目（阙一字）福海潜盈於夜注。清信士朱常庆等卅馀人，并英髦间代，礼乐超伦。家流敬诚，门光善瑞。从居浮幻，不染嚣尘。虽服儒冠，（阙三字）戒共输金（阙一字）合建洪因，立贞石以刊真文，树良（阙一字）而雕相好。追琢将就，爰命纪时。乃为赞曰：
    佛顶章句，微妙难名。梯航万汇，福利群生。雕镌翠{火又}，耸立於庭。沾风度影，垢灭尘轻。琢玉字以光焕，镇宝彩以晶荧。期劫石而将朽，斯巨祉而无（阙一字）
    ○尊胜幢赞
    善哉如来，旷劫修行。（阙一字）等并觉，无灭无生。愍念罪苦，说尊胜经。舟航（阙一字）溺度脱有情。犹如慧日，普照幽冥。今兹崇建，用报先灵。
    ○尊胜幢赞
    佛弟子彭城郡夫人刘氏，为亡夫建造尊胜幢一所，愿福资生界，因睹斯善。赞曰：
    彭郡夫人，母仪钦则，追绪亡灵，爰凭佛力，建妙宝幢，（阙一字）空构日。其（阙一字）及身，万罪消释。所愿良因，庄严亡识。百千万祀，传之贞石。
    ○结金刚经会碑（阙二字）石弥勒像赞（并序）
    （阙一字）济州历城县维那刘长清等八人，为（阙一字）中《金刚经》邑会之长。曾同邑内信直者十数公，俱礼南灵台山禅大德僧（阙一字）方为出世之师。师以太和六年授灵严寺，请命诣阙，进本寺图。将圣旨再许，起置镇国般舟道场之鸿泽。师行能二备，慕止京畿。首末三秋，无疾而谢世。维那刘公等，痛惠焰绝照，法镜（阙一字）光，无明益昏，大道荒塞。乃率邑内诸人等家财，同心奉为没故禅大（阙一字）建此弥勒像一躯，侍菩萨两躯，於南灵台山先师宴坐之地，上答生前法诲之恩惠矣。（阙一字）先身得授佛记。菩萨号问逸多今为次（阙一字）四天天中最满无上妙解脱正真理补处一（阙一字）摄用归於圆寂。无数天人，随其六事行果，闻见亲疏。近者薰其（阙一字）种清净至不退地，远者著快妙乐天，福尽还堕。乃五十六亿万岁满，降生阎浮。当翅头末城，孕大妙梵婆罗门含（阙一字）主生长少厌尘迹。悟无常无我，因宝台起观，知了竟终空，灰心灭智，法证无生。度能人正像末遗法，白黑弟子（阙一字）百八十二亿数，曰“慈氏如来”。即弥勒佛之本称。器界攒缩，草木芬香。环海（阙一字）销，涛涌澄彻。一莳七宝，人寿过仙。迷浮觉休，坤成金色。有轮王出兴，号亻襄亻去与（阙一字）及嫱嫔等，皆堕修空，迷证道果。鸡（阙一字）山为之峰裂，迦叶波定尽捧释氏（阙二字）授慈氏竟化火而谢。僧尼女男万万计，俱发无上道意，故今之刻像已想未来弥修（阙一字）佛之良因，冀入龙华之大会者也。赞曰。
    炼行三劫，当来证法王。四维千万土，（阙二字）玉毫光。下界牢笼固，天（阙一字）岁月长。众生沦溺苦，俟降竺乾方。
    ○大泉院创建佛殿功德赞
    原乎佛者大觉之号也，像者行教之相也。归依则不堕诸涂，精进则克登彼岸。於戏！茫茫障海，浩浩昏衢。（阙）既解脱阿育王之兴宝塔，华夷八万四千区；梁武帝之建莲宫，国土三百八十所，是知宏深之愿，充逸寰瀛。虔敬（阙）瑞流芳。慈□垂八极之中，惠日照六虚之内。寅缘益盛，性相兼资。生知者印印相承，积习者如如不断。惟神（阙）塔庙遍於沙界。盖以敷扬万法，化谕群生者焉。
    当县大秀山大泉院，山连吴楚，地控人烟。从前虽有住持僧（阙）垧篱壁倾欹，檐楹摧毁。太和七年，清源僧行真巡礼此地，喜睹灵踪，遂乃驻留，恳於香火。每叹金容藓剥，宝座（阙）发宏愿特地兴修。自舍衣钵钱一百五十贯文，兼诸檀信等共舍钱七十贯文。并及工力，用构良缘，永成不朽。（阙）三间今已圆满。并殿内功德，相次就成。朱柱峨峨，虹梁岌岌。星排画ㄆ，牙插层昂。檐张而鸾凤将飞，瓦叠而鸳鸯（阙）山川草暗烟深，像桃源之景。置其斋堂厨库，门屋轩廊。并更以茆茨，重成瓦装。所有殿内功德，皆端严相好。彩塑（阙）来荫浮浓之地，而况前临紫陌，有水陆之纵横；後枕青山，多松雪之郁茂。时或三春正丽，九夏方浓。经商来看玩之时，（阙）名花夹路，瑞鸟盈山。驻行役以徘徊，仰精严而赞叹。可谓井邑祈恩之所，神集福之方，足以固护众生，阐扬巨善。伏愿圣寿寿比山河，永助皇风，风清寰海。府主太傅德山高峻，福海汪洋，永镇雄藩，常持瑞节。县尊郎中琴堂著美，龟印呈祥，早移华邑之资，即领朱轮之贵。西厅司直金石蕴德，松桂怀贞，更上碧霄，别光鸿渐。院主僧行真意珠坚固，心镜圆明，将除烦恼之网罗，克就菩提之歧径。檀信等色身永保，觉性常通，既兹回向之心，必离盖缠之趣。伏冀慈风永扇，法海常流，遐迩晏清，黔黎安泰。然妙善菩萨，指南皆是其道场；而华光如来，报应尽从於供养。弟子常探二谛，每乐三乘，所嗟文昧金，目迷问乳。偶兹良会，可息尘机；辄述斐词，以为赞曰。
    大觉之门，方便之域。上古为用，百王不易。巢邑之南，魏关之侧。兹有精舍，蓁（阙）草漏茆穿，尘侵雨滴。旧址堪伤，馀迹可惜。奇哉真公！於兹挂锡。舍以衣钵，创其功德。檀信之侣，乡耆之籍。（阙）各施金璧。功既遂成，妙唯雕饰。玳瑁梁红，鸳鸯瓦碧。後枕青山，前临紫陌。水陆霞光，山凝黛色。（阙）长为利益，福及生聚。恩沾道释，钟梵无亏，香灯不息。护国护人，销灾销厄。释子之愿，法王之力。（阙）常资邦国。唐保大二年甲辰岁五月一日记。
    ○赵州真际禅师真赞
    碧溪之月。清镜中头。我师我化。天下赵州。
    ○浑仪铭（并序）
    後魏太史令晁崇，修浑仪以视星象。按其仪以永兴四年岁次困敦创造，传至後魏末。入齐往周隋，至於大唐。历年久远，仪盖倾坠。日以太史去景□三年，奉敕重令修造。使银青光禄大夫检校将作少监杨务廉与银青光禄大夫行太史令瞿昙悉达、正议大夫行太史令李仙宗、试太史令殷知易、荆州都督秘书监兼右卫率薛玉银、青光禄大夫检校秘书监吴师道、正议大夫行秘书少监阎朝隐等，首末共营，各尽其思。至先天二年岁次赤奋若成，其铭曰：周天三万七千里，分寸无欺；成岁三百六十日，盈缩有期。敬之敬之，以授人时。
    ○州宝室寺钟铭
    盖如如实际，性相平等，念念虚假，缘业万殊。是以导之以解脱，礼乐未之（阙一字）诲之以究竟，象系所不言。州宝室寺上座罗汉等，漏兹独善，俯宏六度；不舍群生。服膺四摄。以大唐贞观三年摄提在岁蕤宾御律景丁统日己巳司辰，用铜三千斤，铸钟一口，法天地以为炉，假飞廉而扇炭。克（阙一字）侔造化，巧丽若神工。感蜀山而自响，拟汉殿而远闻。莛弗能发，理切含宏。扣而斯应，义均虚受。聿警四部，式遵六时。未假於箭漏，靡资於鸡鹤。忏诵顾而有节，精进因而无怠。方诸几杖，小大之用既殊；譬以盘盂，洪纤之理多裕。辄缘斯义，乃为铭曰：
    眇眇三界，悠悠四生。爱染有著，沉没无明。法轮觉梦，慧炬照冥。大空罔得，微妙焉名。无为不往，有为不尽。去彼常乐，来深慈愍。然头拯救？摩足汲引。且戒且禅，或檀或忍。爰造洪钟，晨昏取则。和会攸仰。礼忏无忒。并航欲海，俱游净国。开物成务，是镌是勒。
    ○怀州获嘉县朱四娘为女造浮图铭
    原夫（阙一字）树开宗，道德希夷之际，尼邱诞圣，仁义缰锁之间。终不能脱略生灭之途，轻举尘牢之域。大矣哉！我能仁利见也。慈□触石，沃炭於炎庐；慧伐广乘，济沉骸於欲岸。清信女张氏，怀州获嘉县人。白水之源遂广，傍控九河；黄石之道克隆，远敷三略。像贤接武，袭冶分翘。祖德家风，可得而言矣！昔在襁褓，慈父（阙二字）言念惟桑，不忘造次。乃蒿簪藿食，宴坐经行。载（阙一字）陟岵之恩，忍绝乘龙之庆。未嫔高援，年已弱笄。以为写（阙三字）薰修之末迹，纟川组织。俗中之常累，非出代之要道。（阙二字）仰止高山，有终焉之志。以垂拱二年二月十八日，因游此寺，遂自投此崖，殉身饥兽。昔尸毗慈悲於一鸟，山童踊跃於八字，殆无以过也。母朱氏，恨起汉皋之珠，怨结秦楼之凤。乃发兹宏愿，造浮图五级。其地也，丹崖如削，青松似盖。岩泉瀑布，山石开莲。骑鳞饵术之宾，坐桃源而长啸。骖鸿辔翟之士，披竹径以吹笙。斯乃出代之佳游者也。
    大周如意元年，岁次壬辰，七月甲午朔十五日戊申，功用斯毕，敢以此福，上为圣神皇帝陛下，及（阙二字）七代祖神德祖（阙一字）高父言堪，见存母朱，姊大娘、二娘、妹娘子、弟知微，并诸眷属，法界苍生，同登彼岸。恐陵谷迁贸，乃勒铭云：
    猗欤张氏，坚操日新。凝姿月浦，垂耀（阙一字）津。徘徊汉曲，飘洛滨。去彼秽累，来斯善因。志游五净，心出六尘。欲求（阙一字）境，先弃今身。（其一）
    哀哀慈母，言念伤情。建斯功德，构此经营。下临（阙一字）地，上出太清。高峙邈邈，孤秀亭亭。（阙五字）摇铎声。庶千秋而万岁，长不朽而无倾。（其二）
    ○桐柏观铜钟铭
    猗欤法鼓，俨形规矩。顶峙飞龙，腰凝鸾舞。响震花飘，声留鸟聚。远彻普天，遥闻率土。警集仙众，觉悟俗伍。四生栋梁，三界门户。永镇珠官，长悬紫府。创器一成，邈然千古。景龙二年太岁己酉十月二十三日。
    ○大唐易州新安府折冲李公石浮图铭
    夫至道潜运，不言而化成；大象孕灵，不宰之功遂。斯则神元妙赜，虽日用而莫知；况耳目不该，岂视听之能识？由是给园多士，并赴缁林。方丈比邱，咸归柰苑。有想非想，住法非常乐之宗；色空即空，生灭岂菩提之果。於是清信士易州新安府折冲都尉李文安，游心正觉，妙达苦空。知劳生之有涯，设津梁於彼岸。乃於范阳县西云居寺，为亡妻河东郡君薛氏敬造石浮图一所。旁求琬玉，荆岫为之献琛；远召良工，班输以之呈巧。盘螭隐伏，与云绛而相交；灵凤将翔，共阳乌而接翼。飞空七级，状多宝之移来；腾虚四回，疑众仙之涌出。兼以山含万象，地蕴灵奇。莲沼澄光，似猴池之浴日；松枝引籁，若只树之吟风。众妙难名，约敷厥美。冀同拂石，万劫兹山。铭曰：
    丽哉宏璧，出矣昆山！磨砻不日，神仪宛然。亭亭净域，峨峨给园。光浮十界，色照三天。（其一）
    众妙功德，莫惟斯重。镂凤傍矫，雕龙上耸。买地有巢，福田无种。利益潜通，存没偕奉。（其二）
    ○唐故将军柱国史公石像铭
    自从戎旅，竭鲠忠诚。居家有理理之风，在职著勤勤之德。属西蕃献屡入和亲，遂建鸿勋，名芳麟阁。自谓年逾耳顺，永泉扃。痛深巾札之情，悲怆克谐之道。今罄尽家资，为造功德。伏惟幽途所感，昭察志心。光其不朽之名，以表芳猷之绩。於戏哀哉！，乃为铭曰：
    日转星回，暑往寒来。陵夷海变，功立人摧。痛悲む帐，哀结夜台。千秋兮万岁，厥德兮隆该。
    ○蒲州虞乡县令刘君幡竿铭
    粤我皇唐之经六合，总万方，抚绿图，尊紫极，九十有八年矣！实用进忠直，黜佞邪，尚有功，任有德。一臻斯道，而天下密如。虽尧舜之治，禹汤之政，对而为语，诚固何惭？然以股肱要（阙一字）物务殷综，俾将抚字，实冀惟良，任难其人。博选髦杰，则有我刘公，首膺荣命，上（阙一字）天心。询事考言，帝俞则寄。牵朱丝而就职，拥墨绶以临人。察察焉，兢兢焉！允光明王之举也。故尝以德惟善政，政在养人。言念孤弱，殆将流涕。於是设教敷化，宽狱缓刑。黠吏移心，凶渠束手。诲我子弟，植我田畴。庶绩其凝，人用胥悦。加以樽摇晚酌，息前庭之讼端；琴弄宵闲，坐北堂之微月。则使Δ童蚕妾，咸曰来苏；杖老耕夫，佥谋再借。然公以志崇元寂，契入道真。悟法性空，不生不灭；解如来意，无我无人。则钟鼎非度世之资，轩裳岂出尘之具？方欲洁诚洗虑，高致清虚。解带抽簪，遗累天壤。乃（阙一字）兹禄（阙一字）发此净心，敬树幡竿於柏梯山寺之西南岑也。错综缯绮，雕饰梓材。匠人尽斧斤之奇，女工穷缛绣之妙。规模逾逸，今古莫俦。迫而察之，有若神化。然则前临峻峤，北负平原，峥嵘万仞，萧条千里。风生牝谷，韵清响於禅林；涧入猴池，静涓流於定水。长萝纟圭日，层峰拥□。幽溪不春，邃壑无景。殊形诡状，不可殚论。信山岳之神秀，灵仙之所窟宅。然仆识（阙三字）材行庸疏，式践文场，犹迷阃阈。初航学海，未辩波潮。好事必旌，常有其志。（阙三字）寺都维那法泰上人为予传之，伟其事绩。目虽（阙一字）睹，耳所闻。粉墨抽毫，式铭景福。其铭曰：
    於皇有唐，绍统三光。功侔往帝，名超上皇。四海无外，率土宾王。克明峻德，俗阜人康。（其一）
    英英刘公，恪（阙一字）荣秩。臣道斯备，黄裳元吉。取则韦弦，性兼舒疾。人（阙一字）宗（阙二字）犹冬日。（其二）
    思绝钟鼎，契入幽真。念兹含识，几恸心神。乃眷南顾，广树冥因。华幡（阙一字）日，雕竿倚云。（其三）
    直侵黄道，迥瞰紫微。晴虹偶影，度鸟惊飞。庄严孔备，功德巍巍。配山河兮永固，与天地而同归。
    ○佛顶尊胜陀罗尼经幢铭
    夫（阙六字）不能（阙二字）其光；秦台宝镜，万像不能增减其明。道元体（阙六字）著光自（阙四字）有大师俗姓员，释号湛（阙一字）族本（阙二字）朝邑人也。天（阙二字）生，地灵秀出。体闲温（阙二字）养冲和。童龀（阙五字）长学道承（阙二字）依戒律听闻四（阙三字）秉（阙四字）岁於（阙二字）因过荐福寺。大德明观和尚开三阶之奥理，示一性之法王。敷普（阙一字）之（阙一字）演收慈之本，乃悟六入趣精（阙四字）遂舍（阙二字）方就普利（阙二字）传授无我无人；食任精粗，一衣一衲。观公谓曰：“吾久住皇州，欲（阙一字）汝法流外。”於是大师随侍（阙一字）适蒲城诱迷降（阙八字）馀周复迁（阙二字）封送终（阙二字）毕（阙二字）蕴藉功著妙义（阙一字）道（阙五字）佛主（阙五字）法界（阙二字）交（阙三字）圣贞元十四载，（阙三字）寺举充三学大德，届於住持。日往月来廿三载，内观实相，外博经文。（阙一字）益（阙二字）至终南梗梓冈侧，殂归松柏之下。备仪安厝，建立宝幢。门（阙一字）恸楚，法侣凄然。痛道树倾摧，法舟沦覆。攀慕难及，乃为铭曰：
    善哉大士，幼怀高（阙一字）顿舍繁华，猛登初地。承师禀授，一周二纪。善任他收，恶当已示。衣惟一衲，食非重味。戒律内持，威仪外备。有无双遣，（阙一字）智俱亡。本体清净，大乘法王。言说现相，如如我常。群迷导引，苦海津梁。三学教授，一灯传光。醍醐灌顶，甘露涣肠。缘（阙一字）时远，亦归圆寂。祖城终南，神宜就涉。门人攀恋，法侣哀戚。原野萧萧，云烟（阙二字）刊石建铭，千古遗迹。
    ○佛顶尊胜陀罗尼经幢铭
    原夫觉尊千佛，理胜万法。（阙一字）於（阙三字）中（阙十五字）悟八性之（阙二字）珠必游於沧海，修善可依於大乘。（阙一字）犹月光除八极之昏，佛惠破九幽之（阙）罗尼之谓（阙二字）乎梵（阙）者也。（阙二字）宣於帝室，所谓三世如来之密迹，百千诸佛之元枢、乃假佛心，共为济拔。（阙）谨於亡妻茔内（阙一字）以旌其善也。乃命（阙二字）良工（阙二字）山之（阙）是以善住天子，亲承佛旨，意念总持，舍宿业之尘昏，超殊胜之妙果。爰以建立，仰希佛（阙）皆蒙利启虔诚之意，奉贞（阙一字）之心，用表发辉。永（阙三字）乃为铭曰：
    （上阙）佛顶（阙）觉（阙）刻石传经（阙三字）俗事，阎公惟贤。奉圣兰殿，归依无为。惠定（阙）。
    ○建幢铭
    夫老释之教，本乎利於人，故广其门，而论於众，得其门者尚鲜矣！日有故右神策军襄乐防秋同正将、兼押衙银青光禄大夫、检校太子詹事、上柱国董府君，公讳叙，洞达至理，敬崇佛书，积善承家，庆流於後。有嗣子曰瑾，未冠从仕，信义已立。孝（阙三字）瘵之际励（阙一字）度家殡仪所须，完（阙一字）不赍卜筮叶吉，窆於斯原。卒哭之前，丧事云毕。夫人夏侯氏，洒泣丧次，抚孤诉天。缅公之平生，非善不作，思契神路，唯福是先。乃命工人，斫贞石，峰势屹立，斯幢告成，亦以为至哀饰也。故秉笔书事，昭乎（阙五字）。
    维彼（阙一字）人，维善是亲。如影如响，昭昭福因。公之殁代，星岁（阙一字）改。令子成家，庆馀斯在。精魂悠悠，莫知何求。缅济神路，斯幢乃修。（阙一字）名状璧（阙二字）饰。荧荧光光，顶载虚碧。松柏苍苍，龙蛇乱行，贞石孤立，直坟之阳。斯幢之妙，幽明有（阙一字）万古（阙六字）。
    ○石灯台铭
    尝闻妙觉空寂，福润四生；帝德无垠，包含万有。仆恭念累稔，无方奉答，乃揽诸（阙一字）义可建以炬幢，遇良匠运奇巧，班输岂能说其妙？遂盘石开莲，星写月，神仙鼓乐，天梵飞香，刻真相具三乘宝身，勒金偈说十种功德。不日而就，立乎此方。乃为颂曰：
    圣智深妙，体用无量。现之巨海，涌於毫末。隐之须弥，灭於芥藏。行藏若是，广利含识。瞻仰围绕，名传净域。宝灯建兮有时，劫石坏兮无亏。表凡愚兮敬作，惟圣者兮所知。
    ○幽栖寺尼正觉浮图铭
    夫登涅山者，要冯戒足；入佛法海者，必藉慈航。幽栖寺尼正觉，（阙一字）香馥，定水澄清。润三草而布慈□，警四山而雷法鼓。不谓三龙从毒，荫宅将危；二鼠扌延灾，忧残意树。遂即倾天秘宝，构此蜂台；竭地藏珍，将营雁塔。其塔乃入汉，与玉兔而争晖；嵬で侵云，共金乌而合曜。即愿危藤永茂，朽树长春，睹遣情尘，闻销意垢。（阙二字）其词曰：
    交见顾高，葺此台塔。妍岩疑语，凝源拟业。
    ○唐武德鉴铭
    武德五年岁次壬年八月十五日甲子，扬州总管府造青铜镜一面，充癸未年元正朝贡。其铭曰：
    上元启祚，灵鉴飞天。一登仁寿，於万斯年！
    ○ひ鉴铭（一名转轮钩枝八花鉴铭）
    清河晓月，澄雪皎波。月晓河澄，雪皎波清。晓河澄雪，皎波清月。波清月晓，河澄雪皎。
    清波皎雪，澄河晓月。波皎雪澄，河晓月清。皎雪澄河，晓月清波。雪澄河晓，月清波皎。（右花上八字，环旋读之，得十六句）
    清光耀日，菱芳照室。光耀日菱，芳照室清。耀日菱芳，照室清光。日菱芳照，室清光耀。
    清室照芳，菱日耀光。室照芳菱，日耀光清。照芳菱日，耀光清室。芳菱日耀，光清室照。（右枝上八字，环旋读之，得十六句）
    篇章隐约，雅合雍熙。铅华著饰，尽瘁妍媸。旋躯合配，懿德章施。宣光炳耀，列象标奇。先人後己，阅礼崇诗。悬堂象设，启匣光驰。传芳远古，照引毫厘。坚惟莹澈，迹异磷缁。连星引月，藻振芳垂。妍齐锦绣，色配涟漪。虔思早暮，守谨闺闱。圆虚配道，象罔齐仪。烟凝缀玉，影表方枝。捐瑕涤怪，释怨忘疲。莲芳表质，日素凝姿。编辞衍义，质动形随。前瞻後戒，雪拂云披。联翩动鹊，映掩辞螭。蝉轻约鬓，柳翠分眉。全斯节志，敬尔尊卑。鲜含翠羽，影透轻池。源分派引，地等天规。延年益寿，代变时移。筌简等义，绘彩分词。
    词分彩绘，义等简筌。移时变代，寿益年延。规天等地，引派分源。池轻透影，羽翠含鲜。卑尊尔敬，志节斯全。眉分翠柳，鬓约轻蝉。螭辞掩映，鹊动翩联。披云拂雪，戒後瞻前。随形动质，义衍辞编。姿凝素日，质表芳莲。疲忘怨释，怪涤瑕捐。枝方表影，玉缀凝烟。仪齐罔象，道配虚圆。闱闺谨守，暮早思虔。漪涟配色，绣锦齐妍。垂芳振藻，月引星连。缁磷异迹，澈莹惟坚。厘毫引照，古远芳传。驰光匣启，设象堂悬。诗崇礼阅，己後人先。奇标象列，耀炳光宣。施章德懿，配合躯旋。媸妍瘁尽，饰著华铅。熙雍合雅，约隐章篇。（右轮间百九十二字，左旋读之，自“篇”字起，至“词”字止。右旋读之，自“词”字起至“篇”字止，得九十六句。）
    ○唐晋阳龙铁鉴铭
    贾林（疑）己酉岁秋八月几望，身王休合二金二镒有四两。规三咫（阙一字）神。先生铭之曰：
    鉴容仪，永保其贞。晋阳之铜，（阙二字）山龙。
    ○唐万春鉴铭
  </div>
  <div class="pagination">
   <a href="全唐文_page594.html">
    上一页
   </a>
   <span>
    ...
   </span>
   <a href="全唐文_page590.html">
    590
   </a>
   <a href="全唐文_page591.html">
    591
   </a>
   <a href="全唐文_page592.html">
    592
   </a>
   <a href="全唐文_page593.html">
    593
   </a>
   <a href="全唐文_page594.html">
    594
   </a>
   <span class="current-page">
    595
   </span>
   <a href="全唐文_page596.html">
    596
   </a>
   <a href="全唐文_page597.html">
    597
   </a>
   <a href="全唐文_page598.html">
    598
   </a>
   <a href="全唐文_page599.html">
    599
   </a>
   <a href="全唐文_page600.html">
    600
   </a>
   <span>
    ...
   </span>
   <a href="全唐文_page596.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
