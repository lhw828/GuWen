<!DOCTYPE html>
<html>
 <head>
  <meta charset="utf-8"/>
  <title>
   文选 - 第 51 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选 - 第 51 页/共 102 页
  </h1>
  <div class="content">
   陆士衡
　　孤兽思故薮，离鸟悲旧林。周礼曰：薮牧，养蕃鸟兽。郑玄曰：泽无水曰薮。翩翩游宦子，辛苦谁为心？汉书，薄昭与淮南王书曰：游宦事人。髣谷水阳，婉娈昆山阴。楚辞曰：时髣以遥见。陆道瞻吴地记曰：海盐县东北二百里有长谷，昔陆逊、陆凯居此。谷东二十里有昆山，父祖葬焉。谷梁传曰：水北曰阳。婉娈，已见上文。营魄怀兹土，精爽若飞沈。老子曰：载营魄抱一，能无离乎？锺会曰：载，辞也。经护为营，形气为魄。谓魂魄经护其形气，使之长存也。论语，子曰：小人怀土。左氏传，乐祈曰：心之精爽，是谓魂魄。寤寐靡安豫，愿言思所钦。东京赋曰：膺多福以安悆。毛诗曰：愿言思子。嵇康赠秀才诗曰：思我所钦。感彼归涂艰，使我怨慕深。孟子，万章问曰：舜往于田，日号泣于旻天，何谓其号泣也？孟子曰：怨慕也。集本云：归涂顺也。安得忘归草，言树背与衿。韩诗曰：焉得諠草，言树之背。然衿犹前也。斯言岂虚作，思鸟有悲音。
　　答张士然五言　孙盛晋阳秋曰：张悛，字士然，少以文章与陆机友善。悛，七全切。
　　陆士衡
　　絜身跻秘阁，秘阁峻且玄。四子讲德论曰：絜身修思。吊魏武曰：机出补著作，游乎秘阁。然秘书省亦为秘阁。说文曰：玄，幽远也。谓秘阁之幽远也。终朝理文案，薄暮不遑暝。毛诗曰：不遑假寐。暝，古眠字。驾言巡明祀，致敬在祈年。驾言，已见上文。毛诗曰：敬祭明祀。礼记曰：拜至所以致敬也。毛诗曰：祈年孔夙。郑玄曰：我祈丰年甚早也。逍遥春王圃，踯千亩田。晋宫阁铭曰：洛阳宫有春王园。踯与蹢躅同。礼记曰：天子为籍田千亩。回渠绕曲陌，通波扶直阡。风俗通曰：南北曰阡，东西曰陌。嘉谷垂重颖，芳树发华颠。尚书曰：农殖嘉谷。广雅曰：颠，末也。余固水乡土，揔辔临清渊。水乡，谓吴也。汉书曰：武功中水乡人三舍垫为池。家语，孔子曰：善御者，正身以揔辔。戚戚多远念，行行遂成篇。楚辞曰：居戚戚而不解。
　　文选考异
　　注「敬祭明祀」　陈云当作「敬恭明神」，是也。各本皆误。
　　注「晋宫阁铭曰」　案：「铭」当作「名」。各本皆讹。
　　为顾彦先赠妇二首五言　集云：为全彦先作，今云顾彦先，误也。且此上篇赠妇，下篇答，而俱云赠妇，又误也。
　　　陆士衡
　　辞家远行游，悠悠三千里。鹦鹉赋曰：女辞家而适人。蔡琰诗曰：悠悠三千里，何时复来会。京洛多风尘，素衣化为缁。毛苌诗传曰：缁，黑色。修身悼忧苦，感念同怀子。孟子曰：古之人不得志，修身见于世。列子曰：卑辱则忧苦。隆思辞心曲，沈欢滞不起。薛君韩诗章句曰：时风又且暴，使己思益隆。毛诗曰：乱我心曲。欢沈难克兴，心乱谁为理？愿假归鸿翼，飜飞浙江汜。魏文帝喜霁赋曰：思寄身于鸿鸾，举六翮而轻飞。毛诗曰：江有汜。
　　东南有思妇，长叹充幽闼。曹子建七哀诗曰：上有愁思妇，悲叹有余哀。西京赋曰：重闺幽闼。借问叹何为？佳人眇天末！西京赋曰：眇天末以远期。游宦久不归，山川修且阔。游宦，已见上文。形影参商乖，音息旷不达。左氏传，子产曰：昔高辛氏有二子，伯曰阏伯，季曰实沈。居旷林，不相能，日寻干戈，以相征讨。后帝不臧，迁阏伯于商丘，主辰。商人是因，故辰为商星。迁实沈于大夏，主参。唐人是因，以服事夏、商；其季世曰唐叔，故参为晋星。法言曰：吾不睹参辰之相比也。音息，音问消息也。广雅曰：旷，久也。离合非有常，譬彼弦与括。吕氏春秋曰：夫万物成则毁，合则离；离则复合，合则复离。刘熙释名曰：矢末曰括。括，会也，与弦会。愿保金石躯，慰妾长饥渴！金石，已见上文。李陵赠苏武诗曰：思得琼树枝，以解长饥渴。
　　文选考异
　　翻飞浙江汜　袁本、茶陵本有校语云「游」善作「浙」。今案：各本所见皆非也。详善但引「江有汜」为注，而不注「浙江」，是「江汜」连文，非「浙江」连文。盖亦作「游」，与五臣无异，传写误也。
　　赠冯文罴五言
　　　陆士衡
　　昔与二三子，游息承华南。二三子及承华，已见上文。拊翼同枝条，飜飞各异寻。班固汉书曰：抚翼俱起。苟无凌风翮，徘徊守故林。庄子曰：鹊巢于高榆之巅，巢折，凌风而起。慷慨谁为感，愿言怀所钦。所钦，已见上文。发轸清洛汭，驱马大河阴。尚书曰：东至于洛汭。孔安国曰：水北曰汭。谷梁传曰：水南曰阴。伫立望朔涂，悠悠迥且深。冯在斥丘，故云朔涂。毛诗曰：伫立以泣。王粲赠士孙文始诗曰：虽则同域，邈其迥深。分索古所悲，志士多苦心。古诗曰：晨风怀苦心。悲情临川结，苦言随风吟。张平子书曰：酸者不能不苦于言。愧无杂佩赠，良讯代兼金。毛诗曰：知子之来之，杂佩以赠之。孟子曰：齐王馈兼金一百而不受。赵岐曰：兼金，其价兼倍于恶金也。夫子茂远猷，款诚寄惠音。尚书曰：远尔猷。秦嘉赠妇诗曰：何用叙我心，遗思致款诚。好色赋曰：絜斋俟兮惠音声。
　　文选考异
　　苟无凌风翮徘徊守故林及注「庄子曰鹊巢于高榆之巅巢折凌风而起」　袁本、茶陵本云善无此二句。注十六字，二本无。案：此尤延之校添，或其所见者有正文二句及注也。故林谓吴，必作于出补吴王郎中令时，故云尔。潘安仁为贾谧作赠诗「旋反桑梓，帝弟作弼；或去国宦，清涂攸失」。亦卽此意。有者，是矣。五臣向注误，不具论。
　　赠弟士龙五言
　　　陆士衡
　　行矣怨路长，惄焉伤别促。论语曰：君命召，不俟驾行矣。曹子建赠白马王诗曰：怨彼东路长。诗曰：我心忧伤，惄焉如捣。方言曰：●，忧也。自关而西，秦晋之间，或曰惄。并奴的切。曹子建送应氏诗曰：别促会日长。指途悲有余，临觞欢不足。我若西流水，子为东峙岳。言己逝如西流之不息，云止类东岳之不移也。慷慨逝言感，徘徊居情育。逝，机自谓也。居，谓云也。言慷慨不平，逝者之言多感；徘徊兴恋，居者之志弥生。安得携手俱，契阔成騑服。毛诗曰：死生契阔，与子成说。又曰：携手同行。毛苌曰：契阔，懃苦也。说文曰：騑，骖傍马也。郑玄毛诗笺曰：两服，中央夹辕也。
　　为贾谧作赠陆机四言
　　　潘安仁
　　肇自初创，二仪烟熅。周易曰：易有太极，是生两仪。王肃曰：两仪，天地也。易曰：天地烟熅，万物化醇。粤有生民，伏羲始君。结绳阐化，八象成文。剧秦美新曰：爰初生民。周易曰：上古结绳而治，后世圣人易之以书契。又曰：古者包牺氏之王天下也，使作八卦，以通神明之德，以类万物之情。包牺，卽伏牺也。声类曰：阐，大开也。芒芒九有，区域以分。其一。左氏传，魏绛曰：虞人之箴曰：芒芒禹迹，画为九州岛。杜预云：芒芒，远貌也。毛诗曰：方命厥后，奄有九有。毛苌曰：九有，九州岛也。神农更王，轩辕承纪。史纪曰：轩辕为天子，代神农氏，是为黄帝，顺天地之纪。家语，孔子曰：古之王者易代改号，取法五行。五行更王，终始相生也。畫野離，爰封衆子。汉书曰：昔在黄帝，画壄分州，得百姓之国万区。史纪曰：黄帝二十五子，得其姓者一十四人。夏殷既袭，宗周继祀。楚辞曰：思尧、舜兮袭兴。毛诗曰：赫赫宗周。绵绵瓜瓞，六国互峙。其二。毛诗曰：绵绵瓜瓞，民之初生，自土沮漆。六国，谓韩、燕、赵、魏、齐、楚也。强秦兼幷，吞灭四隅。史记曰：秦始皇初幷天下。班固汉书述曰：孝武行师，吞灭海隅。淮南子曰：经营四隅，还反于枢。高诱曰：隅，犹方也。子婴面榇，汉祖膺图。子婴、汉祖，并已见上文。左氏传曰：楚子围许，许僖公见楚子于武城，面缚衔璧，大夫衰绖，士舆榇。东京赋曰：高祖膺录受图。曹植大魏篇曰：大魏膺符。灵献微弱，在湼则渝。范晔后汉书曰：孝灵皇帝讳宏，肃宗玄孙也。桓帝崩，无子，卽皇帝位。又曰：孝献皇帝讳协，灵帝中子也。灵帝崩，卽皇帝位。曾子曰：沙在泥，与之皆黑。赵岐孟子章句曰：白沙入泥，不染自黑。尔雅曰：渝，变也。三雄鼎足，孙启南吴。其三。三雄，卽三国之主。班固汉书述曰：三雄是败。汉书，蒯通说韩信曰：方今足下三分天下，鼎足而居。南吴伊何，僭号称王。吴志曰：黄龙元年，权卽皇帝位。春秋命历序曰：吴、楚驹、胜僭号称王。驹，景驹也。胜，陈胜也。字书曰：僭，假也。大晋统天，仁风遐扬。谓武帝也。周易曰：大哉干元，万物资始，乃统天。典引曰：仁风翔于海表。偽孫銜璧，奉土歸。伪孙，谓皓也。吴志曰：孙皓，字符宗，和子也。孙休薨，皓立。晋命王浚伐皓。皓致书于浚，浚受皓之降。衔璧，已见上句。婉婉长离，凌江而翔。其四。长离，喻机也。楚辞曰：驾八龙之婉婉。汉书曰：长丽前掞光耀明。臣瓒曰：长离，灵鸟也。离与丽古字通。长离云谁？咨尔陆生。毛诗曰：云谁之思。又曰：咨尔殷商。鹤鸣九皋，犹载厥声。毛诗曰：鹤鸣九皋，声闻于天。又曰：厥声载路。况乃海隅，播名上京。海隅，谓吴也。尚书曰：至于海隅。范晔后汉书，沮授谓袁绍曰：将军弱冠登朝，播名海内。孔安国尚书传曰：播，布也。爰应旌招，抚翼宰庭。其五。臧荣绪晋书曰：太熙末，太傅杨骏辟机为祭酒。孟子曰：夫招士以旗，大夫以旌。抚翼，已见上文。宰，谓骏也。宰或为紫，非也。储皇之选，实简惟良。汉书，疏广曰：太子师友，必之天下英俊。尔雅曰：简，择也。尚书曰：时惟良显哉。孔安国曰：是惟良臣，则君显明于世。英英朱鸾，来自南冈。鸾，亦喻机也。毛苌诗传曰：英，鲜明也。王逸楚辞序曰：虬龙鸾凤，以托君子。毛诗曰：我来自东。曜藻崇正，玄冕丹裳。谓为洗马也。崇正，太子之宫也。臧荣绪晋书曰：世祖以皇太子富于春秋，初命讲孝经于崇政殿。周礼曰：大夫玄冕。礼记曰：君朱。环济要略曰：以象裳色。如彼兰蕙，载采其芳。其六。藩岳作镇，辅我京室。谓吴王也。班固卢绾述曰：綰自同閈，鎮我北。毛诗曰：大启尔宇，为周室辅。旋反桑梓，帝弟作弼。桑梓，已见上文。作弼，谓为吴王郎中令也。或云国宦，清涂攸失。汉书曰：武有淮南衡山之谋，作左宦之律。应劭曰：人道尚右，今舍天子而仕诸侯，故谓之左宦。吾子洗然，恬淡自逸。其七。庄子曰：庚桑子之始来也，吾洒然异之。郑玄礼记注曰：洒如，肃敬也。文子曰：静漠恬淡。说文曰：淡，安也，徒敢切。毛诗曰：我不敢效，我友自逸。陈太丘碑曰：澹然自逸。廊庙惟清，俊乂是延。史记曰：贤人深谋于廊庙。尔雅曰：室有东西厢曰庙。犍为舍人曰：殿有东西小堂也。然廊庙，君之居，臣朝觐之所，故曰俊乂是延也。尚书曰：俊乂在官。郑玄周礼注曰：延，进也。擢应嘉举，自国而迁。方言曰：擢，拔也。齐辔羣龙，光赞纳言。谓为尚书郎也。杨雄河东赋曰：建乾坤之贞兆兮，将悉总之以羣龙。韦昭曰：比羣贤也。尚书，帝曰：龙，命汝作纳言。应劭汉书注曰：纳言，如今尚书官。机为郎，故曰光赞也。郑玄周礼注曰：赞，佐也。优游省闼，珥笔华轩。其八。毛诗曰：优游尔休矣。崔骃奏记，窦宪曰：珥笔持牍，拜谒曹下。韦昭汉书注曰：槛，殿上栏轩上板。昔余与子，缱绻东朝。左氏传，臧昭伯曰：缱绻从公，无通外内也。虽礼以宾，情同友僚。嬉娱丝竹，抚鞞舞韶。礼记曰：丝竹，乐之器也。字林曰：鞞，小鼓也。尚书曰：箫韶九成。孔安国曰：韶，舜乐名。修日朗月，携手逍遥。其九。自我离羣，二周于今。礼记曰：子夏曰：吾离羣索居。毛诗曰：自我不见，于今三年。虽简其面，分着情深。孔安国尚书传曰：简，略也。袁绍与公孙瓒书曰：分着丹青。子其超矣，实慰我心。毛诗曰：实获我心。发言为诗，俟望好音。其十。毛诗序曰：在心为志，发言为诗。毛诗曰：谁将西归，怀之好音。欲崇其高，必重其层。郭璞□山海经注曰：层，重也，慈登切。立德之柄，莫匪安恒。周易曰：谦，德之柄也。恒，德之固也。在南称甘，度北则橙。言甘以移植而易名，恐人徙居而变节，故引以诫之。淮南子曰：江南橘，树之江北，而化为橙。博物志曰：橘柚类甚多，甘、橙、枳皆是。崇子锋颖，不颓不崩。其十一。郑玄礼记注曰：崇，犹尊也。挚伯陵答司马迁书曰：有能者见锋颖之秋毫。毛诗曰：如南山之寿，不骞不崩。
　　文选考异
　　注「得百姓之国」　茶陵本「姓」作「里」，是也。袁本亦误「姓」。
　　注「得其姓者」　案：「得其」当作「其得」。各本皆倒。
　　注「将军弱冠登朝」　袁本、茶陵本无「弱冠登朝」四字，是也。
　　注「夫招士以旗大夫以旌」　袁本、茶陵本作「夫招士以旌」五字。案：当是「招大夫以旌」之讹。尤所添改，未是。
　　注「必之天下英俊」　袁本、茶陵本「之」作「于」，是也。
　　吾子洗然　案：「洗」当作「洒」。善注中两字皆作「洒」。唯袁、茶陵二本所载五臣铣注字乃作「洗」。然则善「洒」、五臣「洗」，各本所见乱之而失着校语。善所引礼记玉藻、庄子庚桑楚，皆本是「洒」字，释文可证也。
　　注「郭璞□山海经注曰」　袁本「璞」下衍「曰」字，茶陵本无。此亦初衍修去。
　　莫匪安恒　袁本、茶陵本云「安」善作「宣」。案：此盖所见不同，今无考。但作「宣」不可通，当是传写误也。
　　赠陆机出为吴王郎中令
　　潘正叔文章志曰：潘尼，字正叔。少有清才，初应州辟，后以父老，归供养。父终，乃出仕，位终大常。
　　东南之美，曩惟延州。尔雅曰：东南之美者，有会稽之竹箭焉。左氏传曰：吴子使屈狐庸聘于晋，赵文子问焉，曰：延州来季子其果立乎？杜预曰：延州来，季札邑也。显允陆生，于今尠俦。毛诗曰：显允君子，莫不令德。振鳞南海，濯翼清流。高唐赋曰：振鳞奋翼。应德琏建章台集诗曰：濯翼陵高梯。婆娑翰林，容与坟丘。其一。答宾戏曰：婆娑乎术艺之场。长杨赋曰：借翰林以为主人。左氏传，楚左史倚相趍过。王曰：是史也，能读三坟、五典、八索、九丘。玉以瑜润，随以光融。礼记，孔子曰：君子比德于玉焉，温润而泽，仁也；瑜不揜瑕，忠也。郑玄曰：瑜，其中间美者。随，随珠，已见上文。杜预左氏传注曰：融，朗也。乃渐上京，乃仪储宫。周易曰：鸿渐于陆，其羽可以为仪吉。玩尔清藻，味尔芳风。玩，犹爱也。祢衡颜子碑曰：秀不实，振芳风。泳之弥广，挹之弥冲。其二。毛诗曰：汉之广矣，泳之游之。毛苌曰：潜行为泳。又曰：挹，也。老子曰：大满若冲。字书曰：冲，犹虚也。昆山何有？有瑶有珉。新序，晋平公叹曰：嗟乎，安得贤士大夫与共此乐？船人固桑对曰：夫剑产于越，珠产江、汉，玉产昆山，此三宝皆无足而致。今君苟好士，则贤士至矣。说文曰：瑶，玉美者。又曰：珉，石之美者。及尔同僚，具惟近臣。臧荣绪晋书曰：正叔，元康初拜太子舍人。机仕东宫，已见上文。毛诗曰：我虽异事，及尔同僚。东京赋曰：具惟帝臣。国语曰：近臣尽规。予涉素秋，子登青春。素秋，喻老。青春，喻少也。刘桢与临淄侯书曰：肃以素秋则落。楚辞曰：青春爰谢。愧无老成，厕彼日新。其三。毛诗曰：虽无老成人，尚有典刑。周易曰：大畜刚健笃实，辉光日新其德。祈祈大邦，惟桑惟梓。毛诗曰：采繁祈祈。毛苌曰：祁祁，众多也。穆穆伊人，南国之纪。毛诗曰：穆穆鲁侯。又曰：所谓伊人。又曰：滔滔江、汉，南国之纪。帝曰尔谐，惟王卿士。尚书，帝曰尔谐。俯偻从命，爰恤奚喜。其四。左氏传，孟僖子召其大夫曰：吾闻将有达者。曰：孔丘，圣人之后也。其祖弗父何始有国，而授厉公，及正考父，佐戴武宣，三命兹恭敬，其鼎铭曰：一命而偻，再命而伛，三命而俯，循墙而走，莫余敢侮。我车既巾，我马既秣。周礼，巾车下大夫二人。郑玄曰：巾，犹衣也。秣马，已见上文。星陈夙驾，载脂载辖。尚书大传，八伯歌曰：烂然星陈。毛诗曰：星言夙驾，说于桑田。又曰：载脂载辖，还车言迈。婉娈二宫，徘徊殿闼。醪澄莫飨，孰慰饥渴？其五。淮南子曰：酒澄而不饮。孔丛子，子思谓鲁穆公曰：君若饥渴待贤也。昔子忝私，贻我蕙兰。陆集有赠正叔诗。今子徂东，何以赠旃？徂东，谓适吴也。毛诗曰：驾言徂东。又曰：何以赠之？寸晷惟宝，岂无玙璠？淮南子曰：圣人不贵尺之璧，而重寸之阴，难得而易失也。说文曰：晷，景也。玙璠，美玉也。彼美陆生，可与晤言。其六。毛诗曰：彼美淑姬，可以晤言。郑玄曰：晤，犹对也。
　　文选考异
　　注「是史也」　何校「史」上添「良」字，陈同。各本皆脱。
　　注「其祖弗父何始有国」　袁本、茶陵本无此八字。
　　注「兹恭敬」　何校「恭」上添「益」字，下去「敬」字，是也。各本皆误。
　　赠河阳五言
　　潘正叔
　　密生化单父，子奇莅东阿。吕氏春秋曰：密子贱治亶父，弹鸣琴，身不下堂，亶父治。巫马期以戴星出入，日夜不居，以身亲之，而亶父亦治。巫马期以问于密子，密子曰：我之任人，子之任力；任力者固劳，任人者固逸。说苑曰：子奇年十八，齐君使治阿，既行，齐君悔之，遣使追。使者返，曰：子奇必能矣，共载者皆白首者也。子奇至阿，铸库兵以为耕器。魏闻童子为君，库无兵，仓无粟，乃起兵击之。阿人父率子，兄率弟，以私兵战，遂败魏师。桐乡建遗烈，武城播弦歌。汉书曰：朱邑，字仲卿，庐江人。少时为舒桐乡啬夫，廉平不苛。后为大司农。病且死，属其子曰：我故为桐乡吏，其人爱我，必葬我桐乡。后世子孙，奉我不如桐乡人。及死，其子葬之桐乡西郭外，人果共立为邑，起冢立祠祭，至今不绝。班固说东平王苍曰：遗烈着于无穷。论语曰：子之武城，闻弦歌之声。孔安国曰：子游为武城宰。逸骥腾夷路，潜龙跃洪波。骥、龙，喻岳也。弱冠步鼎铉，既立宰三河。岳早辟贾充府，出为河阳令。礼记曰：人生二十曰弱冠。周易曰：鼎金铉。郑玄曰：金铉，喻明道，能举居之官职也。尚书注曰：鼎，三公象也。论语曰：三十而立。汉书，东方朔曰：汉去三河之地，止霸、浐以西。流声馥秋兰，摛藻艳春华。家语，孔子曰：流声后裔，非唯学之所致耶？楚词曰：秋兰兮青青。说文曰：摛，舒也。摛藻、春华，已见上文。徒美天姿茂，岂谓人爵多。风俗通曰：太尉掾范滂天姿聪叡。孟子曰：有天爵，有人爵。仁义忠信，乐善不倦，此天爵也。公卿大夫，此人爵也。古之人修其天爵，而人爵从之；今之人修天爵以要人爵，既得人爵，而弃天爵，终亦亡矣。
　　文选考异
　　注「以问于密子」　袁本「问」下有「其故」二字。茶陵本有二字，无「以」字。尤初同茶陵而修去。
　　注「人果共立为邑起冢」　陈云「立」字衍，是也。案：汉书循吏传「共」上有「然」字，无「立」字。各本皆误。
　　注「能举居之官职也」　茶陵本「居」作「君」，是也。袁本亦误「居」。
　　赠侍御史王元贶五言
　　　潘正叔
　　昆山积琼玉，广厦构众材。昆山出玉，已见上文。慎子曰：廊庙之材，非一木之枝。游鳞萃灵沼，抚翼希天阶。游鳞，龙也。毛苌诗传曰：萃，集也。毛诗曰：王在灵沼。楚辞曰：攀天阶而下视。膏兰孰为销？济治由贤能。汉书曰：龚遂卒，有父老来吊曰：熏以香自烧，膏以明自销。王侯厌崇礼，回迹清宪台。汉书，上谓严助曰：君厌承明之庐。张孟阳魏都赋注曰：听政殿左崇礼门。汉官仪曰：御史为宪台也。蠖屈固小往，龙翔乃太来。周易曰；尺蠖之屈，以求伸也；龙蛇之蛰，以存身也。又曰：泰，小往大来，吉。郭璞方言注曰：尺蠖，又呼为步屈也，于缚切。协心毗圣世，毕力赞康哉！尚书曰：三后协心。毛诗曰：天子是毗。郑玄曰：毗，辅也。吕氏春秋曰：百官有司之事，毕力竭智矣。尚书，咎繇乃歌曰：元首明哉！股肱良哉！庶事康哉！
　　文选卷第二十五
　　　赠答三
　　赠何劭王济五言　幷序
　　傅长虞王隐晋书曰：傅咸，字长虞，北地泥阳人也。举孝廉，拜太子洗马，后为司隶校尉，薨。
　　朗陵公何敬祖，咸之从内兄；臧荣绪晋书曰：何劭袭封朗陵郡公。国子祭酒王武子，咸从姑之外孙也。王隐晋书曰：王济为国子祭酒。并以明德见重于世。咸亲之重之，尚书曰：先王既勤用明德。汉书曰：霍光以张安世笃行，光亲重之。情犹同生，义则师友。左氏传曰：郑罕、驷、丰同生。孙卿子曰：人必将求贤师而事之，择良友而友之。何公既登侍中，武子俄而亦作，臧荣绪晋书曰：何劭为散骑常侍，迁侍中。傅畅晋诸公赞曰：王济左迁国子祭酒，数年，入为侍中。二贤相得甚欢，咸亦庆之。汉书曰：灌夫、窦婴两人相得，欢甚无厌。然自恨闇劣，虽愿其缱绻，而从之末由；左氏传，臧昭伯曰：缱绻从公，无通内外。毛诗传曰：遡洄从之。历试无效，且有家艰。尚书曰：历试诸难。毛诗曰：未堪家多难，余又集于蓼。赋诗申怀，以贻之云尔。苍颉篇曰：怀，抱也。薛君韩诗章句曰：云，词也。
　　日月光太清，列宿曜紫微。鹖冠子曰：上及泰清，下及太宁。春秋合诚图曰：北辰，其星七，在紫微之中也。赫赫大晋朝，明明辟皇闱。左氏传，子囊曰：赫赫楚国，而君临之。毛诗曰：明明在下，赫赫在上。张衡陈公诔曰：穆穆皇闱，公寔省之。吾兄既凤翔，王子亦龙飞。吴质答文帝笺曰：曹烈、曹丹，加以公室枝庶，骨肉旧恩，其龙飞凤翔，实其分也。双鸾游兰渚，二离扬清晖。鸾离，喻王、何也。兰渚，喻中书也。王逸楚词序曰：虬龙鸾凤，以托君子。汉书曰：长丽前掞光耀明。臣瓒曰：长离，灵鸟也。二离，日月也。携手升玉阶，并坐侍丹帷。毛诗曰：携手同行。西都宾曰：玉阶彤庭。毛诗曰：既见君子，并坐鼓瑟。曹植娱宾赋曰：丹帷晔以四张。金珰缀惠文，煌煌发令姿。董巴舆服志曰：侍中冠弁大冠，加金珰，附蝉为文。汉书曰：昌邑王贺冠惠文冠。音义曰：今侍中所著也。服虔通俗文：耳珠曰珰。斯荣非攸庶，缱绻情所希。贾逵国语注曰：庶，冀也。广雅曰：希，庶也。岂不企高踪，麟趾邈难追。司马彪庄子注曰：企，望也。蔡邕袁阳碑曰：邈矣高踪，孰能克兹。毛诗曰：麟之趾，振振公子。临川靡芳饵，何为空守坻？芳饵，以喻令德也。归田赋曰：徒临川以羡鱼。吴越春秋，大夫种曰：深川之鱼，死于芳饵。饵，鱼食也。庄子曰：任公为大钓，犗牛以为饵。淮南子曰：黄帝化天下也，渔者不争坻。槁叶待风飘，逝将与君违。槁叶，自喻也。毛诗曰：萚兮萚兮，风其吹女。郑玄曰：木叶槁，得风乃落。毛诗曰：逝将去汝。毛苌诗传曰：违，离也。违君能无恋，尸素当言归。韩诗曰：何谓素餐？素者质人，但有质朴，无治民之材。名曰素餐。尸禄者颇有所知，善恶不言，默然不语，苟欲得禄而已，譬若尸矣。毛诗曰：言旋言归。归身蓬荜庐，乐道以忘饥。刘向雅琴赋曰：潜坐蓬庐之中。礼记，孔子曰：儒有荜门圭窦。毛诗曰：泌之洋洋，可以乐饥。毛苌曰：言可以乐道忘饥。进则无云补，退则恤其私。汉书，诸葛丰曰：臣诚愿之，独恐未有云补。广雅曰：云，有也。论语曰：退而省其私。但愿隆弘美。王度日清夷。东观汉记，陈元上疏曰：抉瑕擿舋，掩其弘美。左氏传，右尹革曰：祈招之诗曰：思我王度，式如玉，式如金。仲长子昌言曰：警跸清夷。
　　文选考异
　　注「毛诗传曰」　何校去「传」字，陈云「传」字衍，是也。各本皆衍。
　　答傅咸五言
　　郭泰机傅咸集曰：河南郭泰机，寒素后门之士，不知余无能为益，以诗见激切，可施用之才，而况沈沦不能自拔于世，余虽心知之，而末如之何。此屈非复文辞所了，故直戏以答其诗云。
　　皦皦白素丝，织为寒女衣。素丝，喻德。寒女，喻贱也。傅咸赠诗曰：素丝岂不絜，寒女难为容。崔骃七言曰：皦皦练丝退浊污。曹植闲居赋曰：愿同衾于寒女。寒女虽妙巧，不得秉杼机。言不见用也。傅咸赠诗曰：贫寒犹手拙，操杼安能工？古诗曰：札札弄机杼。天寒知运速，况复鴈南飞。言岁之方晏，以喻年之将老也。庄子曰：天寒既至，霜雪既降。楚辞曰：鴈雍雍而南游。衣工秉刀尺，弃我忽若遗。衣工，喻傅咸也。张衡髑髅赋曰：飞锋曜景，秉尺持刀。毛诗曰：将安将乐，弃我如遗。人不取诸身，世士焉所希？言凡人皆不能恕己及物，取之于身，故世间之士，安可冀而相荐乎？周易曰：近取诸身。况复已朝餐，曷由知我饥？言已朝餐而忘我饥，犹居贵而遗我贱。
　　为顾彦先赠妇二首五言　集亦云为顾彦先，然此二篇，并是妇答，而云赠妇，误也。
　　　陆士龙
　　悠悠君行迈，焭焭妾独止。毛诗曰：悠悠南行。又曰：行迈靡靡。又曰：独行焭焭。山河安可踰？永路隔万里。京室多妖冶，粲粲都人子。上林赋曰：妖冶闲都。毛诗曰：西人之子，粲粲衣服。又曰：彼都人士。郑玄仪礼注曰：女子子者，女子也，别于男也。雅步擢纤腰，巧笑发皓齿。雅，闲雅，谓妖丽也。许慎淮南子注曰：擢，引也。毛诗曰：巧笑倩兮。楚辞曰：美人皓齿嫮以姱。佳丽良可美，衰贱焉足纪？战国策司马喜曰：赵，佳丽之所出。高诱曰：佳，大也。丽，美也。贾逵国语注曰：纪，犹录也。远蒙眷顾言，衔恩非望始。毛诗曰：眷言顾之。郑玄曰：顾，念也。左氏传，郑伯曰：非所敢望。魏文帝哀己赋曰：蒙君子之博爱，垂过望之渥恩。
　　浮海难为水，游林难为观。林、海，以喻上京也。言游上京，难为容色也。孟子曰：观海者难为水。容色贵及时，朝华忌日晏。说文曰：木槿朝华暮落。皎皎彼姝子，灼灼怀春粲。古诗曰：盈盈楼上女，皎皎当牕牖。毛诗曰：彼姝者子。又曰：有女怀春。毛苌曰：怀，思也。毛诗曰：今夕何夕？见此粲者。国语曰：女三为粲。贾逵曰：粲，亦美貌。西城善雅儛，总章饶清弹。陆机洛阳记曰：金墉城在宫之西北角，魏故宫人皆在中。崔豹古今注曰：魏文帝宫人尚衣能歌舞，一时冠绝。孙盛晋阳秋，傅隆议曰：其总章技，卽古之女乐。鸣簧发丹唇，朱弦绕素腕。毛诗曰：吹笙鼓簧。神女赋曰：朱唇的其若丹。礼记曰：清庙之瑟，朱弦而疏越。洛神赋曰：攘皓腕。轻裾犹电挥，双袂如雾散。张衡舞赋曰：裾若飞燕，袖如回雪。徘徊相侔，瞥若电伐。韩康伯周易注曰：挥，散也。封禅书曰：云布雾散。华容溢藻幄，哀响入云汉。洛神赋曰：华容阿那。杜预左氏传注曰：幄，帐也。列子曰：薛谈学讴于秦青，辞归。青饯于郊衢，抚节悲歌，声震林木，响遏行云。张湛曰：二人，薛、秦之善歌者。知音世所希，非君谁能赞？古诗曰：不惜歌者苦，但伤知音稀。孔安国论语注曰：稀，少也。希与稀通。释名曰：称人之美曰赞也。弃置北辰星，问此玄龙焕。北辰，言不移也。玄龙，喻美女也。言弃彼北辰之心，而问此玄龙之色。讥好色而不好德。陆云代彦先赠妇诗曰：何用结中款？抑指北辰星。石氏星赞曰：轩辕，龙体，主后姬。然此唯取众姬，卽指西城总章宫人，不论于后也。龙色多玄，故取以喻。时暮复何言，华落理必贱。毛诗序曰：华落色衰，复相弃背。
　　文选考异
　　注「集亦云为顾彦先」　案：「顾」当作「全」，见前卷士衡诗题下注。「亦」者，卽亦彼也。不知者误谓亦此题而改之耳。二陆同作，不得歧异，明甚。今世行二陆合集，又将士衡题一概尽改成「顾」字，则更误中之误也。袁、茶陵二本合幷此节注入「向曰」下，文句咸失其旧，难以取证，今不复论。
　　注「徘徊相侔瞥若电伐」　陈云「侔」当作「佯」，「相佯」见楚辞。「伐」，「灭」误。案：所校是也。各本皆讹。
　　答兄机五言
　　陆士龙士衡前为太子洗马时赠别士龙，今答之。
　　悠远涂可极，别促怨会长。机赠诗曰：行矣怨路长，惄焉伤别促。郑玄礼记注曰：极，尽也。曹子建送应氏诗曰：别促会日长。衔恩恋行迈，兴言在临觞。机诗曰：指涂悲有余，临觞欢不足。毛诗曰：念彼恭人，兴言出宿。南津有绝济，北渚无河梁。言己心有绝济而可旋，机行无河梁而可涉也。韦昭汉书注曰：直渡为绝。尔雅曰：济，渡也。机诗曰；我若西流水，子为东跱岳。故云南北以报之。楚辞曰：江河广而无梁。神往同逝感，形留悲参商。言己形虽留而神实往，故曰神往同逝言之感，形留悲参商之隔。左氏传，子产曰：高辛氏有二子，伯曰阏伯，季曰实沈，居于旷林，不相能也，日寻干戈，以相征讨。后帝不臧，迁阏伯于商丘，主辰，商人是因，故辰为商星。迁实沈于大夏，主参，唐人是因，以服事夏、商，其季世曰唐叔虞，故参为晋星。法言曰：吾不见参商之相比也。衡轨若殊迹，牵牛非服箱。机诗曰：安得同携手，契阔成騑服。故答云：衡轨若殊其迹，则类牵牛不以服箱也。毛诗曰：睆彼牵牛，不以服箱。
　　文选考异
　　注「不相能也日寻干戈以相征讨」　袁本。茶陵本无「也」下九字。案：各本皆非，见下。
　　注「以服事夏商」　袁本、茶陵本无此五字。案：此上起「左氏传」至末一节注，与前卷全同。依善例，但当云「参商已见上文」。盖各本皆误复出，尤又从而补之，皆非善之旧。
　　答张士然五言
　　陆士龙
　　行迈越长川，飘飖冒风尘。新序，孔子张曰：臣犯霜露，冒尘埃。曹植出行曰：蒙雾犯风尘。郑玄考工记注曰：冒，蒙也。通波激枉渚，悲风薄丘榛。西都宾曰；与海通波。楚辞曰：朝发枉渚。又曰：哀江介之悲风。高诱淮南子注曰；丛木曰榛。修路无穷迹，井邑自相循。周礼曰：九夫为井，四井为邑。广雅曰；循，从也。百城各异俗，千室非良邻。谢承后汉书曰：黄琬拜豫州刺史，威迈百城。礼记曰：广谷大川异制，民生其间异俗。论语，子曰：千室之邑，百乘之家。晏子春秋曰：愿有良邻，则见君子也。欢旧难假合，风土岂虚亲。感念桑梓城，髣眼中人。毛诗曰：惟桑与梓，必恭敬止。楚辞曰：时髣以遥见。魏文帝诗曰：回头四向望，眼中无故人。靡靡日夜远，眷眷怀苦辛。毛诗曰：行迈靡靡。毛苌曰：靡靡，行貌也。韩诗曰：眷眷怀顾。古诗曰：轗轲长辛苦。
　　文选考异
　　注「曹植出行曰」　案：「出」上当有「亟」字。各本皆脱。后八公山诗注引可证。
　　感念桑梓城　袁本、茶陵本有校语云「域」善作「城」。案：各本所见皆非也。「城」但传写误。善亦作「域」，非与五臣有异。二本据所见误字作校语耳。
　　注「轗轲长辛苦」　袁本「辛苦」作「苦辛」，是也。茶陵本亦误倒。
　　答卢谌诗幷书四言
　　刘越石王隐晋书曰：刘琨，字越石，中山静王之后也。初辟太尉陇西秦王府，未就。寻为博士，未之职。永嘉中为幷州刺史，与卢志亲善。志子谌，琨先辟之，后为从事中郎。段匹磾领幽州牧，谌求为匹磾别驾。谌笺诗与琨，故有此答。后琨竟为匹磾所害也。
　　琨顿首：损书及诗，备辛酸之苦言，畅经通之远旨。张平子书曰：酸者不能不苦于言。汉董仲舒对策曰：天地之常经，古今之通义。执玩反复，不能释手。玩，犹爱弄也。慨然以悲，欢然以喜。昔在少壮，未尝检括。苍颉篇曰：检，法度也。薛君韩诗章句曰：括，约束也。远慕老庄之齐物，近嘉阮生之放旷，老、庄，老聃、庄周也。阮生，嗣宗也。庄子有齐物论。臧荣绪晋书曰：阮籍放诞，不拘礼教。苍颉篇曰：旷，疎旷也。怪厚薄何从而生？哀乐何由而至？列子曰：身非爱之所能厚，身亦非轻之所能薄。爱之或不厚，轻之或不薄，此似反也。自厚自薄，或爱之而厚，或轻之而薄，此似非顺也。亦自厚自薄，信命者亡寿夭，信理者亡是非，信心者亡逆顺，信性者亡安危，则谓都亡所信，亡不信。真矣悫矣，奚去奚就，奚哀奚乐之谓也。自顷辀张，困于逆乱，辀张，惊惧之貌也。杨雄国三老箴曰：负乘覆餗，奸寇侏张。辀与侏古字通，张由切。国破家亡，亲友雕残。崔鸿前赵录曰：刘聪僭卽位于平阳。又曰：聪遣从弟曜攻晋，破洛阳。又曰：遣子粲攻长安，陷之。家亡，见下文。负杖行吟，则百忧俱至，礼记曰：公叔禺人遇负杖者。楚辞曰：屈原行吟泽畔。毛诗曰：逢此百忧。块然独坐，则哀愤两集。淮南子曰：卓然独立，块然独处。时复相与举觞，对膝破涕为笑，排终身之积惨，求数刻之暂欢。刻，漏也。说文曰：以铜盆受水分时，昼夜百刻也。譬由疾疢弥年，而欲一丸销之，其可得乎？毛苌诗传曰；弥，终也。夫才生于世，世实须才。苏武答李陵书曰：每念足下才为世生，器为时出。和氏之璧，焉得独曜于郢握？夜光之珠，何得专玩于随掌？淮南子曰：随侯之珠，和氏之璧，得之而富，失之而贫。天下之宝，当与天下共之。孙卿子曰：和氏之璧，为天下之宝。史记，秦王曰：和氏璧天下所共传宝也。但分析之日，不能不怅恨耳！然后知聃、周之为虚诞，嗣宗之为妄作也。孔安国尚书传曰；诞，欺也。昔騄骥倚辀于吴坂，长鸣于良乐，知与不知也。战国策，楚客谓春申君曰：昔骐骥驾盐车，上吴坂，迁延负辕而不能进，遭伯乐，仰而鸣之，知伯乐知己也。今仆屈厄日久，君独无意使仆为君长鸣乎？思玄赋曰：马倚辀而徘徊。郑玄考工记注曰：辀，辕也。古今地名曰；寘零坂在吴城之北，今谓之吴坂。良，王良也。王良无遇骥之事，因伯乐而连言之。孔融荐祢衡表曰：飞兔騕，良、乐之所急也。百里奚愚于虞而智于秦，遇与不遇也。汉书，韩信谓广武君曰：仆闻百里奚居虞而虞亡，之秦而秦伯，非愚于虞而智于秦，用与不用，听与不听耳。汉书，杨雄曰：以为遇不遇，命也。今君遇之矣，勖之而已！孔安国尚书传曰：勖，勉也。不复属意于文二十余年矣。郑玄仪礼注曰：属，缀也。久废则无次，想必欲其一反，故称指送一篇，称旨，称其意旨也。称，赤证切。适足以彰来诗之益美耳。毛苌诗传曰：适，祇适也。琨顿首顿首。久罹厄运，故述丧乱，多感恨之言也。
　　厄运初遘，阳爻在六。言晋之遇灾也。毛苌诗传曰：遘，成也。阳爻在六，谓干上九也。周易曰：上九，亢龙有悔，盈不可久也。干象栋倾，坤仪舟覆。乾坤，谓天地。左氏传，子产谓子皮曰：子于郑国，栋也。栋折榱崩，侨将厌焉。战国策，或谓公叔曰：塞漏舟而轻阳侯之波，则舟覆矣。横厉纠纷，羣妖竞逐。言刘聪之构逆也。横厉，从横猛厉也。纠纷，乱貌也。楚辞曰：棹舟航以横厉。范晔后汉书，岑彭曰：四方蜂起，羣雄竞逐。火燎神州，洪流华域。火燎、洪流，以喻乱也。尚书曰：若火之燎于原。河图括地象曰：昆仑东地方千里，名曰神州。孟子曰：洪水横流，泛滥天下。彼黍离离，彼稷育育。毛诗曰：彼黍离离，彼稷之苗。毛苌诗传曰；育，长也。哀我皇晋，痛心在目。其一。左氏传，吕相曰：是用痛心疾首也。天地无心，万物同涂。无心，谓无心爱育万物，卽不仁也。同涂，谓皆为刍狗也，已见下句。祸淫莫验，福善则虚。尚书曰：天道福善祸淫。逆有全邑，义无完都。逆，谓刘聪。义，谓晋室。英夏落，毒卉冬敷。英以喻晋朝，毒卉以比胡寇也。王逸离骚序曰：善马香草，以配忠贞。恶禽丑物，以比谗佞也。如彼龟玉，韫椟毁诸。论语，孔子曰：虎兕出于柙，龟玉毁于椟中，是谁之过与？又曰：有美玉于斯，韫椟而藏诸。马融曰：韫，藏也。刍狗之谈，其最得乎？其二。老子曰：天地不仁，以万物为刍狗。圣人不仁，以百姓为刍狗。结刍为狗也，言天地不爱万物，类祭祀之弃刍狗也。然此与谈老者不同，彼美而此怨耳。咨余软弱，弗克负荷。汉书曰：王尊之子伯，为京兆尹，软弱不胜任。左氏传，郑子产曰：古人有言，其父析薪，其子弗克负荷。软，奴乱切。愆舋仍彰，荣宠屡加。孔安国尚书传曰：諐，过也。杜预左氏传注曰：舋，瑕隙也。威之不建，祸延凶播。威之不建，谓为聪所败，而父母遇害也。凶播，琨自谓也，言遭凶祸而迁播。协韵，补何切。声类曰：播，散也。忠陨于国，孝愆于家。范晔后汉书，世祖诫冯勤曰：能尽忠于国。又，明帝诏曰：阴兴在家仁孝。杜预左氏传曰：愆，失也。斯罪之积，如彼山河。言高深也。毛诗曰：如山如河。斯舋之深，终莫能磨。其三。毛诗曰：白圭之玷，尚可磨也。郁穆旧姻，嬿婉新婚。臧荣绪晋书曰：琨妻，卽谌之从母也。新婚，未详。毛诗曰：不思旧姻。又曰：嬿婉之求。又曰：觏尔新婚。裹粮携弱，匍匐星奔。左氏传，晋赵穿曰：裹粮坐甲，固敌是求。毛诗曰：凡民有丧，匍匐救之。星奔，言疾也。未辍尔驾，已隳我门。二族偕覆，三孽并根。王隐晋书曰：刘聪围晋阳，令狐泥以千余人为乡导，琨求救猗卢，未至，太原太守高峤反应聪，逐琨。琨父母年老，不堪鞍马，步檐不免，为泥所害。何法盛晋录曰：刘粲悉害谌父母。三孽，谓琨之兄子也。张晏汉书曰：孺子为孽。一曰谓刘聪、刘曜、刘粲也。班固汉书曰：三孽之起，本根既朽。音义曰：孽，木斩而复特生，喻魏、齐、韩灭而复更生也。何休公羊传注曰：孽，犹树之孽生者也。长惭旧孤，永负寃魂。其四。结上二句也。旧孤，谓三孽也。寃魂，谓二族也。王隐晋书曰：琨遣兄子演领兖州，石勒围演于三台，突围得免。后演治禀丘，遂不守。兄少子及演妻息尽为所虏也。亭亭孤干，独生无伴。孤干，孤生之竹，以喻谌。宋玉笛赋曰：倚筱异干。王逸楚辞注曰：伴，侣也。绿叶繁缛，柔条修罕。说文曰：缛繁，采饰也。宋玉笛赋曰；罕节简枝。朝采尔实，夕捋尔竿。字林曰：竿，木梃也。协韵，公旦切。竿翠丰寻，逸珠盈椀。丰寻，言节长盈寻也。说文曰：丰，满也。应劭汉书注曰：八尺曰寻。珠，卽以喻德也。逸，谓过于众类。盈椀，言多也。寔消我忧，忧急用缓。逝将去乎？庭虚情满。其五。去，谓之匹磾之所也。逝将，已见上文。白虎通曰：哀通愤满。虚满伊何，兰桂移植。茂彼春林，瘁此秋棘。春林，以喻匹磾。秋棘，琨自喻也。有鸟翻飞，不遑休息。鸟谓凤，以喻谌也。毛诗曰；肇允彼桃虫，拚飞惟鸟。匪桐不栖，匪竹不食。郑玄毛诗笺曰：凤皇之性，非梧桐不栖，非竹实不食。括地图曰：凤皇食竹实。永戢东羽，翰抚西翼。戢，敛也。翰，高飞也。我之敬之，废欢辍职。其六。毛诗曰：我之怀矣。又曰：敬之敬之。音以赏奏，味以殊珍。吕氏春秋曰：锺期死，而伯牙乃破琴绝弦，以为世无复赏音者也。淮南子曰：珍其味，人之所美也。文以明言，言以畅神。左氏传，仲尼曰：志有之，言以足志，文以足言。家语，孔子曰：言说者，情之导也。王肃曰：所以导达其情也。之子之往，四美不臻。毛诗曰：之子于征。四美，音、味、文、言也。澄醪覆，丝竹生尘。谓音、味也。淮南子曰：酒澄而不饮。礼记曰：丝竹，乐之器也。素卷莫启，幄无谈宾。谓文、言也。既孤我德，又阙我邻。其七。光光段生，出幽迁乔。臧荣绪晋书曰：鲜卑段匹磾，自号大将军。杨雄侍中箴曰：光光常伯。毛诗曰：出自幽谷，迁于乔木。范晔后汉书，顺帝诏曰：杨伦出幽升乔，宠以蕃傅。资忠履信，武烈文昭。闲居赋曰：资忠履信以进德。汉武帝赠故朱崖太守董广诏曰：伐叛柔服，文昭武烈。曹植令曰：相者文德昭，将者武功烈。旍弓骍骍，舆马翘翘。孟子曰：夫招大夫以旌。左氏传，陈敬仲曰：诗曰：翘翘车乘，招我以弓。杜预云：逸诗也。翘翘，远也。毛诗曰：骍骍角弓。毛苌曰：骍骍，调利也。乃奋长縻，是辔是镳。广雅曰：縻，索也。说文曰：镳，马勒傍铁也。何以赠子？竭心公朝。毛诗曰：何以赠之？鹦鹉赋曰：苟竭心于所事。曹子建求亲亲表曰：执政不废于公朝也。何以叙怀？引领长谣。其八。左氏传云：穆叔谓晋侯曰：引领西望曰：庶几乎。
　　文选考异
　　注「段匹磾领幽州牧谌求为匹磾别驾」　袁本、茶陵本无「州」下「牧谌」二字，及「为」下「匹磾」二字。案：无者是也。尤误取五臣良注衍字添耳。
　　嗣宗之为妄作也　袁本、茶陵本有校语云「妄」善作「忘」。案：二本所见非也。作「忘」不可通，必传写误，而尤改正之者。
　　长鸣于良乐　袁本、茶陵本无「长」字。案：此或所见不同，今无所考。
　　注「适祇适也」　陈云上「适」字衍，是也。各本皆衍。
　　厄运初遘　案：「遘」当作「构」。袁本注作「构成也」，见下。其五臣铣注乃云「遘，遇也」。各本所见，皆以五臣乱善而失着校语。尤因此幷改注字，益非。
　　注「毛苌诗传曰遘成也」　袁本「遘」作「构」。案：「构」字是也。所引小雅四月传文。茶陵本删去此八字，大误。
　　注「善马香草」　何校「马」改「鸟」，是也。各本皆误。
　　注「杜预左氏传曰」　陈云「传」下脱「注」字，是也。各本皆脱。
　　裹粮携弱　袁本、茶陵本此上有「不虑其败唯义是敦」八字，云善无此二句。案：各本所见皆非也。详诗每章十二句，传写共脱三处，非善自无。下二处皆经尤校改正之，唯此仍其旧，为失于检照也。又疑善尚有注，为幷脱一节，今注莫可考。
　　注「张晏汉书曰」　何校「书」下添「注」字，是也。各本皆脱。
　　注「倚筱异干」　何校「倚」改「奇」，是也。各本皆误。
　　虚满伊何兰桂移植　袁本、茶陵本有校语云善无此二句。案：二本所见非也。传写误脱，说见上。尤校改正之，其修补之迹尚存也。又疑善亦尚有注，莫可考。
　　光光段生出幽迁乔　袁本、茶陵本有校语云善脱此二句。案：传写误，尤校改正之，说见上。此二句善注各本具存，益足证非善自无也。凡袁、茶陵二本据所见为校语，未尝谓善真如此，读者每误认，观此可晓然矣。
  </div>
  <div class="pagination">
   <a href="文选_page50.html">
    上一页
   </a>
   <span>
    ...
   </span>
   <a href="文选_page46.html">
    46
   </a>
   <a href="文选_page47.html">
    47
   </a>
   <a href="文选_page48.html">
    48
   </a>
   <a href="文选_page49.html">
    49
   </a>
   <a href="文选_page50.html">
    50
   </a>
   <span class="current-page">
    51
   </span>
   <a href="文选_page52.html">
    52
   </a>
   <a href="文选_page53.html">
    53
   </a>
   <a href="文选_page54.html">
    54
   </a>
   <a href="文选_page55.html">
    55
   </a>
   <a href="文选_page56.html">
    56
   </a>
   <span>
    ...
   </span>
   <a href="文选_page52.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
