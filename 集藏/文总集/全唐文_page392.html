<!DOCTYPE html>
<html>
<head>
    <meta charset="UTF-8">
    <title>全唐文 - 第 392 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 392 页/共 603 页</h1>
    <div class="content">    卿自领大藩，累彰殊效，惠安百姓，表正一方。虽恋阙诚深，然殿邦寄切，既执圭而肆觐，宜返旆而劳旋。况淮海要冲，旌旄重任，永言共理，已有成功。方注意於抚绥，何沥诚而陈让？难允来请，宜体所怀。
    ○答韩宏让同平章事表
    致理之道，审官为先。以卿有文武之才，故授卿以将相之任。所冀外为藩翰，张爪牙之威；内赞谟猷，宣股肱之力。佥谐允属，众望攸归。方注意於安危，何执谦而陈让？所近官诰，今却赐卿，无或再辞，即断来表。
    ○答韩宏再让平章事表
    将相兼委，实难其人，非其德不可谬承，当其才不在恳让。朕非虚授，卿勿固辞，宜断来章，即奉成命。已具前诏，当体朕怀。
    ○答杜兼谢上河南少尹知府事表
    三川封畿，实重其任，贰职纲纪，亦难其人。卿素怀器能，累著声绩，亚理以明慎选，专领以展长才。知已下车，当亲绥抚，伫闻报政，用副忧勤，所谢知。
    ○答王锷贺赈┰江淮德音表
    水旱流行，江淮艰食。朕明申诏旨，亲遣使臣，蠲其逋租，赈以公廪。爰兴利物之利，用表忧人之忧，庶俾疲氓，均沾惠泽。卿克勤乃职，共理为心，省兹贺陈，深见诚意。
    ○答宰相杜佑等贺德音表
    古先圣王，托於人上，与百姓同其欲，与天下共其忧，唯推是心，可底於道。朕临御万国，迨兹五年，惕厉之怀，虽勤於夙夜，愆伏之候，犹害於岁时。思革弊以救灾，在济人而损已，是用钦刑缓死，责己┰贫，罢郡国之贡珍，省宫厩之烦费，延春令而布仁行惠，先南风而解愠阜财，庶凭欢心，以召和气。卿等或匪躬献替，或悉力弼谐，启沃之间，已申霖雨之用，燮理之际，伫见阴阳之和。各宜勉之，以辅予理，所贺知。
    ○答宗正卿李词等贺德音表
    朕统承鸿绪，子育苍生。累岁有秋，今春不雨，在阴阳之数，虽有盈虚，为父子之心，敢忘恻隐？俾除人弊，以荡岁灾。卿等任重宗卿，恩连属籍，省兹陈贺，深见忠诚。
    ○答将军方元荡等贺德音表
    朕以时阳舛候，春泽愆期，思备旱之方，无如贬省，务动天之德，莫若精诚。是以修己┰人，去烦节用，冀答天戒，以致时和。卿志竭邦家，职修军卫，省兹表章，深用嘉之，所贺知。
    ○答宰相杜佑等贺德音表
    朕以春候发生，岁功资始，顺阳和而布政，赈贫乏而劝农。载念罪人，因除弊事，随其所利，施以为恩。富庶之端，实渐於此。卿等义敦宗戚，诚竭君亲，省兹贺陈，用增嘉叹。
    ○答京兆府二十四县耆寿谢赈贷表
    朕勤求人隐，慎┰农功，念播植之时，必资首种，虑悬磬之日，多乏见粮，将便公私，宜从敛散。卿等名登庶老，业守先畴，各勉农人，以副朕意，所谢知。
    ○批河中进嘉禾图表
    上天降休，下土效祉，将表丰年之兆，故生同颖之祥。顾惭寡德，受此嘉瑞，披图省表，阅视久之。卿发诚自中，归美於上，亦宜勉勤匡赞，驯致雍熙，庶洽升平之风，以叶和同之庆，所贺知。
    ●卷六百六十六
    ☆白居易（十一）
    ○册新回鹘可汗文
    维长庆元年岁次辛丑四月庚寅朔二十一日庚戌，皇帝若曰：唐有天下，垂二百载，列圣垂拱，八荒即叙，舟车之所及，日月之所照，威绥仁董，罔不向化。惟北之气，积厚而灵，灵发象生，生为豪杰，义信武烈，代为名王。南西东方，亦有君长，较雄斗智，莫之与京。国朝已来，浸渍风泽，或效功伐，或申婚媾，同和协比，以讫於今。今朕不得，祗嗣大统，推义布信，以初为常。矧乎柔远申恩，睦邻展礼，兹为旧典，垂自祖宗，虔奉恭行，安敢失坠？咨尔九姓回鹘君登里罗羽录殁密施句主录毗伽可汗，地生奇特，天赐勇智，英姿所莅，雄略所加，诸戎杂虏，爱畏柔服，风靡山立，清宁一方。宜人有土，受天百禄，时推代嗣，实来告予。曰予一人，实邻册命，是用遣使朝议大夫检校左散骑常侍兼少府监御史大夫云骑尉赐紫金鱼袋裴通、副使朝议大夫守少府少监兼御史中丞袭魏国公食邑三千户赐紫金鱼袋贾等，持节备物，册为登里罗羽录没密施句主录毗伽可汗。於戏！善必有邻，德无不答，此崇恩礼，则彼竭信诚，克保大义，永藩中夏。昭昭天地，实闻斯言。
    ○册回鹘可汗加号文
    维长庆元年岁次辛丑某月朔某日，皇帝若曰：北方之强，代有君长，作殿元朔，宾於皇唐。粤我祖宗，锡乃婚媾，五圣六纪，二邦一家，此无北伐之师，彼无南牧之马，兵匣锋刃，使长子孙，叶德保和，以至今日。咨尔回鹘君登里罗羽录殁密施句主录毗伽可汗，义智忠肃，武决勇健，天之所授，时而後生，故东渐海夷，西亘山狄，惠宁威制，鳞帖草偃，声有闻於天下，气无敌於荒外。而能事大图远，纳忠贡诚，请仍旧姻，誓嗣前好。朕惟睦邻是务，柔远为心，既降和亲之命，遂申饰配之礼。礼物大备，宠章有加，喜动阴山，光增昴宿。夫以回鹘雄杰如彼，庆荣若此，虽自贵曰天骄子，未称其盛，虽自尊曰天可汗，未称其美，宜赐嘉号，以大夸将来。今遣使某官某、副使某官某等持节加册为信义勇智雄重贵寿天亲可汗。於戏！厘降展亲，大德也；进册加号，大名也。宜乎思大德，称大名，懋哉始终，钦若唐之休命。
    ○赠刘总太尉册文
    维长庆元年四月某日，皇帝若曰：朕闻古有履忠仗顺，生而大有为者，又有功成身退，殁而永不朽者，非正气令德，间生挺出，则高名大节，孰能兼之哉？故天平军节度使检校司徒兼侍中楚国公刘总，降自天和，生为人杰，得君於先帝，叶运於昌时。纂戎弓裘，守土燕蓟，迨此一纪，北方晏然，有开必先，纳款於我。沈断大事，奋扬奇谋，捧幽都四封之图，挈卢龙三军之籍，尽献阙下，高谢人间，感动君臣，惊激忠义。顾妻子若脱屣，视富贵如浮□，惟道是从，奉身以退。仲连事成而蹈沧海，子房名遂而追赤松，贤明所归，今古一致。朕方改授兵柄，移镇郓郊，合作司徒，倚为左相。期奋乃志，将沃朕心，而天不遗，邦失柱石。夫臣戴君如元首，则君视臣如股肱，股肱或亏，何痛如是！兹朕所以废朝轸念，备礼加恩，庸建尔於上公，盖褒赠之崇重者也。呜呼尔总，尚知之乎？今遣使某官某，副使某官某持节册赠尔为太尉。
    ○为宰相贺赦表
    臣某等言：伏奉今日制书，大赦天下者。臣与百执事奉扬宣布，与亿兆众蹈舞欢呼。自天降和，率土同庆，臣等诚欢诚忭顿首顿首。伏惟皇帝陛下出震御极，建元发号，大明升而六合晓，一气薰而万物春，肆眚措刑，涤瑕荡秽，凡在黔首，纳於欢心。矧又祗祀天地，孝享宗庙，蠲减租赋，策徵贤良，褒德及先，赏功延嗣，敬宾养老，念旧睦亲，生人之积弊尽除，有国之颓纲必举。况陛下承二百祀鸿业之重，纂十一圣耿光之初，始奉严，新开宝历，天下之目，专专然观陛下之动，天下之耳，禺禺然听陛下之言。斯则陛下出一言，不终日必达於朝野；举一事，不浃辰必闻於华夷。当疲人求安思理之秋，是陛下敬始慎微之日，苟行一善，则可以动人听而式歌舞，况具众美，信足以感人心而致和平。康哉可期，天下幸甚！臣等谬居重位，幸属鸿休，惭窃股肱，喜深骨髓，欢忻悚跃，倍万常情。无任鼓舞庆幸之至。
    ○为宰相请上尊号第二表
    臣某等言：今月二十四日，臣等已陈表章，请上尊号。愚诚虽恳，圣鉴未回，地天，不胜大愿。臣等诚惶诚恐顿首顿首。臣闻大道者无求於物，物尊而不辞，至公者非欲其名，名生而不让，不让故与天合德，不辞故率土归心，斯所谓应乎天而顺乎人者也。伏惟皇帝陛下嗣兴一德，统牧万方，致时俗之和平，纳生灵於富（一作福）寿，金革已偃，销七十载之厉阶，玉烛方调，启一千年之圣运，天人合应，书轨混同。而鸿名未加，盛典犹缺，华夷失望，史册无光。此诚君上之谦，然亦臣下之罪也。今臣所以上稽天意，下酌人情，再黩皇明，重陈丹慊。臣谨按《书》曰：“思曰睿，睿作圣。”又曰：“乃圣乃神，乃武乃文。”《经》曰：“明王以孝治天下。”凡此五者，历观列辟，虽甚盛德，莫能兼之。伏以陛下自即大位，及兹二年，无巾车汗马之劳，而坐平镇冀，无亡弓遗镞之费，而立定幽燕，仁和一薰，犷骜尽化，可不谓睿文乎？削平天下，震耀八荒，北虏求婚以禀命，西戎乞盟而纳款，威灵四及，奔走来宾，可不谓神武乎？陛下以万乘之尊，四海之富，供养长乐，道光化成，推而致之，可塞天地，可不谓孝德乎？故臣等敢冒死稽首，上尊号曰“睿文神武孝德皇帝”。伏惟陛下略谦之小节，宏祖宗之大猷，惟十一（一作二）圣在天，岂忘继其志，以亿兆人为子，宁忍阻其心，特回宸衷，俯受徽号。在元穹不为主宰，於盛德有所形容，焕乎大哉，垂裕无极。此宝天下之幸甚，非独臣之幸也。臣等无任诚愿恳祷之至。
    ○为宰相让官表
    臣某言：伏奉今日制书，授臣某官同中书门下平章事者。宠擢非次，忧惶失图，地天，不知所措。臣某诚兢诚惕顿首顿首。臣闻上理阴阳，下平法度，外抚夷狄，内亲黎元，使百官各修其职，一物不失其所，此宰相之任也。臣有何功德，有何才能，越次超伦，忽承此命？下乖人望，上紊朝经，致寇速尤，无甚於此。臣谬因文学，忝列班行，先朝乏人，擢居内职，星霜屡改，爵秩骤加，未逾十年，忽登相位。名浮於实，任过其才，岂唯覆饣束是忧，实累知人之鉴。况陛下肇开历数，将致升平，辅弼之臣，尤宜慎择。臣粗知古今，敢言本末，枢衡要地，初不得人，则理化劳心，终无成日。此所以重陈手疏，再沥血诚，乞回此官，别授能者。臣若得请，便不负恩，情见於辞，非敢饰让，皇天白日，实鉴臣心。无任恳款屏营之至，谨奉表陈让以闻。
    ○贺平淄青表
    臣某言：伏见二月二十日制书，逆贼李师道已就枭戮者。皇灵有截，睿算无遗，妖氛廓清，遐迩庆幸。臣某诚欢诚喜顿首顿首。臣闻乱常千纪，天殛神诛。李师道包藏祸心，暴露逆节，罪盈恶稔，众叛亲离，未劳师徒，自取擒戮。伏惟睿圣文武皇帝陛下文经天地，武定华夷，凡是猖狂，无不诛剪，两河清晏，四海会同，升平之风，实自此始。臣名参共理，职忝分忧，忭无欢呼，倍万常品。守官有限，不获称庆阙庭，无任庆快踊跃之至，谨具奏闻。谨奏。
    ○贺上尊号後大赦天下表
    臣某言：伏奉七月十三日制书，大赦天下。跪捧宣布，蹈舞欢呼。自天降休，率土同庆，中谢。臣闻元功盛德，非鸿名不能形容，物厉人疵，非皇泽不能涤荡，自非上圣，莫能兼之。伏惟元和圣文神武法天应道皇帝陛下纂承大业，子育群生，信及豚鱼，威歼枭獍，削平寰海，混一车书，亿兆一心，愿崇大号。从人欲而俯膺盛礼，赐时和而广洽皇恩，蠲减赋租，收拔淹滞，命黜陟而别能否，开谏议而策贤良，宿弊必除，旧章咸举，帝王能事，尽集於今。凡在生灵，孰不幸甚。臣谬当委擢，职在颁条，忭跃之诚，倍万常品。限以守官，不获称庆阙庭，无任庆忭之至。
    ○为宰相贺雨表
    臣某言：臣闻圣明在上，刑政叶中，则天地气和，风雨时若。常闻其语，今见其时，臣某等诚欢诚跃顿首顿首。臣伏以阴阳气数，盈缩相随，去秋多霖，今春少雨，宿麦犹茂，农功未妨。陛下念物忧人，先时戒事，靡神不举，有感必通，故云出於山，月离于毕，初洒尘以，渐破块而滂沱，圃囿田畴，无不沾足。雨之所致，臣知其由。自上而来，虽因天降，从中而得，实与心期，发於若厉之诚，散作如膏之泽。凡在率土，孰不欢心。臣等位忝钧衡，职乖燮理，仰阴阳而增惧，顾霖雨而怀惭。无任兢惕之至。
    ○为宰相贺杀贼表
    臣某等言：伏承某道逆贼某乙，某月某日已被某杀戮讫。皇灵震耀，凶孽枭夷，率土普天，欢呼鼓舞，臣等诚喜诚忭顿首顿首。臣闻乱臣贼子阻兵干纪者，明则有天讨，幽则有鬼诛，迟速之间，罔不歼殄。伏惟文武孝皇帝陛下君临八表，子育群生，合天覆地载之德，顺春生秋杀之令，宿寇遗孽，暗然销亡，四海九州，廓然清晏。逆贼某乙，一介贱隶，两河叛人，包藏祸心，窃弄凶器，戕害主帅，虔刘善良，幕燕鼎鱼，偷活顷刻，颠木之馀，痤疽之遗种，斧┥欲加而先折，针石未攻而自溃。不有吊伐，孰知德威，不有妖氛，孰知神算？则天下之心，有以知顺存逆亡，其犹影响者也。臣伏以某乙既已斩首，某乙将何保身，若不乞降，即应生变。辅之或在，车则相依；皮既不存，毛将安附？况我乘破竹，彼继覆之车，止戈之期，翘足可待。无任喜庆忭跃之至。
    ○贺云生不见日蚀表
    臣某等谨言：臣闻尧汤之逢水旱，阴阳定数也；宋景之感荧惑，天人相应也。盖天地大统，不能无灾，皇王至诚，可以销慝。尝闻此说，今偶其时，臣等诚欣诚幸顿首顿首。伏见司天台奏，今月一日太阳亏者。陛下举旧章，下明诏，避正殿，降常服，礼行於已，心祷於天，天且不违，物宁无应？况正阳月朔，亭午时中，和气周流，密云布，蒙然暂蔽，赫矣复明，屏翳朝齐，但惊若烟之涌，曜灵昼掩，不见如月之初。所谓诚至於中，而感通於上也。臣等敢不再陈事理，重考祯祥？三光忌盈，必有时蚀，万物莫睹，与无灾同，庆生交感之间，喜浃照临之内。虽卿云五色，瑞景再中，除致祥，曾何足比？百辟伏贺，万人仰观，事彰天鉴孔明，道配日新其德。臣等幸遭昌运，谬荷殊私，皆乏济时之才，同居待罪之地。日月薄蚀，自惭燮理无功；山川出云，实赖圣明有感。感贺欣戴，倍万常情，无任忭跃竦踊之至。
    ○为崔相陈情表
    臣植言：臣有情事，久未敢言，今辄陈露，伏增战灼。臣亡父某官、亡妣某氏，是臣本生；亡伯某官某赠某官，臣今承後。建中初，德宗皇帝念臣亡伯位高无後，以犹子之义，命臣继绍，仍赐臣名。嗣袭虽移，孝思则在，上荷君命，永承继绝之宗，中夺私恩，遂阻劬劳之报，岁月旷久，情礼莫伸。自去年已来，累有庆泽，凡在朝列，再蒙追荣，或有陈乞，皆许回授。况臣猥当宠擢，谬陟台阶，爵禄之荣，实有逾於同辈，显扬之命，独未及於先人，饮泣茹悲，哀惭两极。臣今请以在身官秩并前後合叙勋封，特乞圣慈，回充追赠。倘允所请，无幸於斯。则臣乌鸟之心，犹再生而展养，犬马之力，誓万死以酬恩，地仰天，不胜感咽。披陈诚恳，烦黩宸严，无任惶惧激切之至，谨奉表陈露以闻。
    ○忠州刺史谢上表
    臣某言：臣以去年十二月二十日伏奉敕旨，授臣忠州刺史，以今月二十八日到本州，当日上任讫。殊恩特奖，非次迁荣，感戴惊惶，陨越无地。臣某诚喜诚惧顿首顿首。臣性本疏愚，识惟褊狭，早蒙采录，擢在翰林，仅历五年，每知尘忝，竟无一事，上答圣明。及移秩宫寮，卑冗疏贱，不能周慎，自取悔尤。犹蒙圣慈，曲赐容贷，尚加禄食，出佐浔阳。一志忧惶，四年循省，昼夜寝食，未尝苟安。负霜枯葵，虽思向日，委风黄叶，敢望沾春？岂意天慈，忽加诏命，特从佐郡，宠授专城。喜极魂惊，感深泣下。方今淮蔡底定，两河宁，臣得为升平之人，遭遇已极，况居符竹之寄，荣幸实多。誓当负刺慎身，履冰励节，下安凋瘵，上副忧勤，未死之间，期展微效。身地远，仰首天高，蝼蚁之诚，伏希怜察。无任感激恳款彷徨之至，谨遣某官某乙奉表陈谢以闻。臣某诚惶诚恐顿首顿首，谨言。
    ○杭州刺史谢上表
    臣某言：去年七月十四日蒙恩除授杭州刺史，属汴路未通，取襄阳路赴任，水陆七千馀里，昼夜奔驰，今月一日到本州，当日上任讫。上分忧寄，内省庸虚，仰天感（一作戴）恩，地失次，臣某中谢。臣谬因文学，忝厕班行，自先朝黜官以来，六年放弃，逢陛下嗣位之後，数月徵还，生归帝京，宠在郎署，不逾年擢知制诰，未周岁正授舍人，出泥登霄，从骨生肉，唯有一死，拟将报恩。旋属方隅不宁，朝廷多事，当陛下旰食宵衣之日，是微臣输肝写胆之时，虽进献愚衷，或期有补，而退思事理，多不合宜。臣犹自知，况在天鉴，忝非土木，如履冰泉。合当鼎镬之诛，尚忝藩宣之寄，才小官重，恩深责轻，欲答生成，未知死所。唯当夙兴夕惕，焦思苦心，恭守诏条，勤┰人庶，下苏凋瘵，上副忧勤。万分之恩，莫酬一二，仰天举首，望阙驰心。葵藿之志徒倾，蝼蚁之诚难达，无任感恩激切之至，谨奉表称谢以闻。
    ○为宰相谢官表
    臣某言：伏奉今月日制书，授臣守本官同中书门下平章事者。殊常之命，非望之恩，出自宸衷，加於凡陋，竦骇震越，不知所为，中谢。臣伏准近例，宰相上後，合献表陈谢。臣今所献，与众不同，伏惟圣慈，特赐留听。臣伏闻元宗即位之初，命姚元崇为宰相，元崇欲救时弊，献事十条，未得请间，不立相位，元宗明圣，尽许行之，遂致太平，实由於此。陛下视今日天下，何如开元天下？微臣自知才用，亦远不及元崇，若又亻黾亻免安怀，因循保位，不惟恩德自负，实亦军国可忧。臣欲候坐对时，便陈当今切事，下扌求时弊，上酬君恩，臣之誓心，为日久矣。陛下许行则进，不许则退，进退之分，断之不疑，敢於事前，先此陈启。况臣才本庸浅，遭遇盛朝，天心自知，不因人进，擢居禁署，访以密谋，恩奖太深，谗谤并至。虽内省行事，无所愧心，然上黩宸听，合当死责。岂意怜察，曲赐安全，蝼蚁之生，得自兹日。今越流辈，授以台衡，拔於万死之中，致在九霄之上，扪心抚己，审分量恩，陛下犹不以众人之心待臣，臣岂敢以众人之心事上？皇天白日，实鉴臣心，得献前言，虽死无恨。无任感恩恳款之至，谨奉表陈谢以闻。臣某诚惶诚恐顿首顿首，谨言。
    ○苏州刺史谢上表
    臣居易言：伏奉三月四日恩制，授臣使持节苏州诸军事守苏州刺史，臣以某月二十九日发东都，今月五日到州，当日上任讫。时当明盛，宠在藩条，祗命荷恩，以感以惧，臣某诚欢诚幸顿首顿首。伏惟皇帝陛下嗣膺历数，重造寰区，将致升平，在先政化，询求牧守，勤┰黎元，实陛下慎选惟良之秋，责成共理之日也。臣以微陋，早忝班行，前自中书舍人出为杭州刺史，幸免败阙，实无政能，已蒙宠荣，入改宫相。今奉恩寄，又分郡符，奖饰具载於诏中，庆幸实生於望外。况当今国用多出江南，江南诸州，苏最为大，兵数不少，税额至多，土虽沃而尚劳，人徒庶而未富，宜择循良之吏，委以抚绥，岂臣琐劣之才，合当任使？然既奉成命，敢不誓心，必拟夕惕夙兴，焦心苦节，唯诏条是守，唯人瘼是求，谕陛下忧勤之心，布陛下慈和之泽。则亭育之下，疲人自当感恩，而岁时之间，微臣或希报政。尘渎皇鉴，吐露赤诚，宠至空惊，恩深未答，无任惭惶恳激之至，谨差军事散将某乙奉表陈谢以闻。臣某诚惶诚恐顿首顿首，谨言。
    ○元和南省请上尊号表
    臣闻皇阶肇兴，必本其丕烈，明号允属，将御其成功。所以开天地命历之符，合人灵庆感之运。臣等辄敢上稽天鉴，下采人谣，以今月十九日沥恳陈辞，冀孚睿听，九重尊秘，万有禺禺，诚如动天，心如履薄。臣等诚惶诚恐顿首顿首。伏惟睿圣文武皇帝陛下一德继统，上符十天，六龙时乘，下压群岳，张宝图以光帝载，悬玉镜以澈襟灵，休明会朝，则百神冥卫，清净子物，而万邦式孚。今夫阴本於刑，阳称其德，以刑而右武，以德而尚文，盖将导人君无为之初，官天道有成之始。今陛下宣威纪功，示人以武也，业古垂统，示人以文也，纂炎唐十一之盛，陋宗周八百之期，序无徵於域中，惟赐履於阃外。宇宙至广，每惊符瑞之繁，动植殊轻，奚答生成之造。昔之述夏禹，美宣王，虽外轶其声，而中未尽善，孰若陛下虑及一物，精入万枢，发挥盛祉，启迪鸿业，自彼元和，至於兹岁，扫群妖，清巨，率黎崇之不恪，划节之方圆，或身暴都市，或首悬藁街，天英神断，不疾而速，虽尧伏四罪，殷征三年，揆之於今，彼有惭德。固当仰应名实，丕骘鸿徽，辟乾位於象帝之文，饰宸耀於禀气之类，岂可抱冲谦之微事，旷祖宗之大猷？臣等不胜由衷大愿，愿早尊号曰“元和圣文神武法天应道皇帝”。伏愿纳天人之贶，采臣庶之诚，昭示至公，允塞群议。无任悃迫之至。
    ○第三表
    臣闻古先哲王，垂衣御极，何尝不取鉴祖则，作为盛猷。伏观列圣以来，必崇明号，既以表域中之大，亦以示天下之公。苟或冲让未行，谦不发，则无以煌前烈，威略外区。臣等所以披诚上陈，冀垂明听。墨诏批答，天心尚违，臣庶禺禺不知所措。臣等诚惶诚恐顿首顿首。伏闻开元天宝之盛也，典章大备，剑戟已销，表德显功，累上尊称。盖天人之符契，不得已而从之。陛下禀上圣之姿，造中兴之运，践临土宇，虔奉宗祧，恢复两河，廓清四海，象天为大，并日之中，丕业巍乎已成，鸿名郁而未称，臣等所以采前古之议，酌当今之诠，敢悦怿於天颜，冀光昭乎史册。百辟卿士，皆以为宜，万方黎元，固不可忽。陛下损之於其成之代，弃之於太宁之时，尚以河湟未收，关陇设备，而欲更施利泽，方启旧章，执谦德而弥仰崇高，议神功而无以彰灼。亿兆延颈，灵祗顾怀，率土之人，皆知不可，况天地之意，祖宗之灵乎？臣等命偶昌期，职叨枢近，虽微诚不足以上感，而恳愿终冀於必从。伏乞深惟训谟，特降宸虑，允华夷之至望，回日月之殊辉，诞受鸿名，光膺大庆，绍五帝三皇之绝典，光九庙万国之丕休，人神交感，孰不为允？无任恳款兢惶之至。
    ○第四表
    臣闻仰稽旧章，虔上尊号，恳诚三沥，冲旨未回。朝野禺然，罔知攸措。臣等诚惶诚恐顿首顿首。臣闻帝王御极，作人司牧，德盛者爰加显号，功高者必建鸿名，是用叶天地之符，塞人祗之望。荣非为己，义实徇公，爰在累圣，必从众欲。矧陛下践宝祚，握瑶图，悬日月而照九围，鼓雷霆而清八极，故得吴蜀电灭，齐蔡砥平，摅祖宗之宿愤，救黎元於焚溺。今者威加四海，泽浸八荒，文轨罔不同，华夷罔不服，政刑罔不举，符瑞罔不臻，辟再造之宏规，致中兴之昌运，而典册犹郁，徽号未崇，何以副万国之心，何以答三灵之贶？臣等谬居枢近，累黩宸严，望九重之俯从，为千载之荣遇。虽则祈天之奏，伏蒲而未感，所冀回日之诚，倾藿而必遂。臣等不胜恳款屏营之至。
    ○论请不用奸臣表
    臣某言：臣闻主圣臣忠，圣主既明，臣辄献至忠之诚，上明国之典，下去邪之疑。伏望陛下纳臣之谏，则海隅苍生，兵屯咸偃。无大臣之谏，则国必败，有大臣之谏，则国必安。非（疑）元稹之愆，其事有实，亦不虚矣。矫诈乱邪，实元稹之过，朝廷俱恶，卿士同冤。裴度论议之谋，陛下已令奖度之勋，不允所请，理已为乖。今陛下含忍，不为窜逐，处之台司，同议国典。天下人心，无不惶战，何执元稹之言，居度散司之职？且同议裴度今功业今代一人，卿侯士庶，无不同惜。今天下钦度者多，奉稹者少，陛下不念其功，何忍信其奸臣之论？况裴度有平蔡之功，元稹有嚣轩之过。东都留守，诚即清闲，人劳之功，不合居於散地。伏望陛下圣恩照明，并无矫言，伏乞追裴度，别议宠荣。臣素与元稹至交，不欲发明，伏以大臣沈屈，不利於国，方断往日之交，以存国章之政。臣等职当谏列，不敢不奏，谨奉表以闻。无任兢迫战切之极，瞻望回恩，天下同庆。（谨案《文苑英华》注云：“元白交分，始终不替。方元倾裴，白不应有此论列。《集》固无之。”光谓君直友逆，则顺君以诛友，古有行之者，则此奏亦不为过，但白非其人也。与元稹二表俱非是，当以《唐书》为正。）
    ○谏诏吐突承璀率师出讨王承宗疏
    唐家制度，每征伐，专委将帅责成功。比年始以中人为都监，韩全义讨淮西，贾良国监之，高崇文讨蜀，刘贞亮监之。且兴天下兵，未有以中人专统领者。神策既不行营节度，既承璀为制将，又充诸军招讨处使，是实都统。恐四方闻之，必轻朝廷，後世且传中人为制将，自陛下始。陛下忍受此名哉？且刘济等洎诸将，必耻受承璀节制，心有不乐，无以立功。此乃资承宗之奸，挫诸将之锐。
    ○再言承璀疏
    陛下讨伐，本委承璀，外则卢从史、范希朝、张茂昭。今承璀进不决战，已丧大将；希朝、茂昭，数月乃入贼境，观其势似阴相为计，空得一县，即坚壁不进，理无成功。不亟罢之，且有四害；以府帑金帛，齐民膏血，助河北诸侯，使益富强，一也；河北诸将，闻吴少阳受命，将请洗涤，承宗章一再上，无不许，则河北合从，其势益固，与夺恩信，不出朝廷，二也；今暑湿暴露，兵气薰蒸，虽不顾死，孰甚其苦，又神策离募市人，不狃於役，脱奔逃相动，诸军必摇，三也；回鹘、吐蕃，常有游侦，闻讨承宗，历三时无功，则兵之强弱，费之多少，彼一知之，乘虚入寇，渠能救首尾哉，兵连事生，何故蔑有，四也。事至而罢，则损威失柄，祗可逆防，不可追悔。
    ○河朔复乱合诸道兵讨无功贼取弓高绝粮道深州围益急因上言
    兵多则难用，将众则不一。宜诏魏博、泽潞、定、沧四节度，令各守境，以省度支赀饷，每道各出锐兵三千，使李光颜将。光颜故有凤翔、徐、滑、河阳、陈、许军，无虑四万，可径薄贼，开弓高粮路，合下博解深州之围，与牛元翼合。还裴度招讨使，使悉太原兵西压境，见利乘隙，夹攻之闲，令招谕以安其心，未及诛夷，必自生变。且光颜久将有威名，度为人忠勇，可当一面，无若二人者。
    ●卷六百六十七
    ☆白居易（十二）
    ○初授拾遗献书
    五月八日，翰林学士将仕郎守左拾遗臣白居易顿首顿首谨昧死奉书於旒之下：臣伏奉前月二十八日恩制，除授臣左拾遗前充翰林院学士者。臣与崔群同状陈谢，但言忝冒，未吐衷诚。今者再黩宸严，伏惟重赐详览。臣按《六典》：左右拾遗掌供奉讽谏，凡发令举事有不便於时、不合於道者，小则上封，大则廷诤。其选甚重，其秩甚卑，所以然者，抑有由也。大凡人之情，位高则惜其位，身贵则爱其身，惜位则偷合而不言，爱身则苟容而不谏，此必然之理也。故拾遗之，所以卑其秩者，使位未足惜，身未足爱也；所以重其选者，使上不忍负恩，下不负忍心也。夫位不足惜，恩不忍负，然後能有阙必规，有违必谏，朝廷得失无不察，天下利病无不言，此国朝拾遗之本意也。由是而言，岂小臣愚劣暗懦所宜居之哉？况臣本乡里竖儒，府县走吏，委心泥滓，绝望烟霄。岂意圣慈，擢居近职，每宴饫无不先及，每庆赐无不先沾，中厩之马代其劳，内厨之膳给其食。朝惭夕惕，已逾半年，尘旷渐深，忧愧弥剧。未伸微效，又擢清班。臣所以授官已来，仅将十日，食不知味，寝不遑安，唯思粉身，以答殊宠，但未获粉身之所耳。今陛下肇建皇极，初受鸿名，夙夜忧勤，以求致理，每施一致举一事，无不合於道便於时，故天下之心，禺禺然日有望於太平也。然今後万一事有不便於时者，陛下岂不欲闻之乎？万一政有不合於道者，陛下岂不欲革之乎？倘陛下言动之际，诏令之间，小有遗阙，稍关损益，臣必密陈所见，潜献所闻，但在圣心裁断而已。臣又职在中禁，不同外司，欲竭愚衷，合先陈露。伏希天鉴深察赤诚，无任感恩欲报恳款屏营之至。谨言。
    ○论制科人状
    近日内外官除改及制科人等事宜。
    右，臣伏见内外官近日除改，人心甚警，远近之情，不无忧惧，喧喧道路，异口同音。皆云制举人牛僧孺等三人以直言时事，恩奖登科，被落第人怨谤加诬，惑乱中外，谓为诳妄，斥而逐之，故并出为关外官；杨於陵以考策敢收直言者，故出为广府节度；韦贯之同所坐，故出为果州刺史；裴以覆策又不退直言者，故免内职除户部侍郎；王涯同所坐，出为虢州司马；卢坦以数举事为人所恶，因其弹奏小误，得以为名，故黜为左庶子；王播同之，亦停知杂。
    臣伏以裴、王涯、卢坦、韦贯之等，皆公忠正直，内外咸知，所宜授以要权，致之近地。故比来众情私相谓曰：“此数人者，皆人之望也。若数人进，则必君子之道长；若数人退，则必小人之道行。欲卜时事之否臧，在数人之进退也。”则数人者，自陛下嗣位以来，并蒙奖用，或任之耳目，或委以腹心，天下人情，日望致理。今忽一旦悉疏弃之，或降於散班，或斥於远郡，设令有过，犹可优容，况且无瑕，岂宜黜退？所以前月以来，上自朝廷，下至衢路，众心汹汹，惊惧不安，直道者疚心，直言者杜口。不审陛下得知之否？凡此除改，传者纷然，皆云裴等不能委曲顺时，或以正直忤物，为人之所媒孽，本非圣意罪之。不审陛下得闻之否？臣未知此说虚实，但献所闻。所闻皆虚，陛下得不明辩之乎？所闻皆实，陛下得不深虑之乎？虚之与实，皆恐陛下要知，臣若不言，谁当言者？臣今言出身戮，亦所甘心，何者？臣之命至轻，朝廷之事至大故也。
    臣又闻君圣则臣忠，上明则下直。故尧之圣也，天下已太平矣，尚求诽谤，以广聪明；汉文之明也，海内已理矣，贾谊犹比之倒悬，可为痛哭。二君皆容纳之，所以得称圣明也。今陛下明下诏令，徵求直言，反以为罪，此臣所以未喻也。陛下视今日之理，何如尧与汉文之时乎？若以为及之，则诽谤、痛哭，尚合容而纳之，况徵之直言，索之极谏乎？若以为未及，则僧孺等之言，固宜然也，陛下纵未能推而行之，又何忍罪而斥之乎？此臣所以为陛下流涕而痛惜也。德宗皇帝初即位年，亦徵天下直言极谏之士，亲自临试，问以天旱。穆质对以两汉故事，三公当免，卜式著议，宏羊可烹。此皆指言当时在权位而有恩宠者。德宗深嘉之，自第四等拔为第三等，自畿尉擢为左补阙，书之国史，以示子孙。今僧孺等对策之中，切直指陈之言，亦未过於穆质，而遽斥之，臣恐非嗣祖宗承耿光之道也。书诸史策，後嗣何观焉？陛下得不再三省之乎？
    臣昨在院与裴、王涯等覆策之时，日奉宣令臣等精意考覆。臣上不敢负恩，下不忍负心，唯秉至公，以为取舍，虽有仇怨不敢弃之，虽有亲故不敢避之，唯求直言以副圣意。故皇甫甫虽是王涯外甥，以其言直合取，涯亦不敢以私嫌自避，当时有状，具以陈奏。不意群心嗷嗷，构成祸端。圣心以此察之，则或可悟矣。傥陛下察臣肝胆，知臣精诚，以臣此言可以听采，则乞俯回圣览，特示宽恩，僧孺等准往例与官，裴等依旧职奖用，使内外人意，欢然再安。若以臣此言理非允当，以臣覆策事涉乖宜，则臣等见在四人，亦宜各加黜责，岂可六人同事，唯罪两人？虽圣造优容，且过朝夕，在臣民惧惕，岂可苟安，敢不自陈，以待罪戾？臣今职为学士，官是拾遗，日草诏书，月请练纸，臣若默默，惜身不言，岂惟上孤圣恩，实亦下负人道。所以密缄手疏，潜吐血诚，苟合天心，虽死无恨。无任忧惧激切之至。
    ○论于ν裴均状
    于ν裴均欲入朝事宜。
    右，臣闻诸道路，皆云于ν、裴均累有进奉，并请入朝，伏闻圣恩已似允许。臣侧听时议，内酌事情，为陛下谋，恐非稳便，昼夜思虑，不敢不言。伏见贞元以来，天下节将，握兵守土，少肯入朝。自陛下刑服三凶，威加四海，是得诸道节度使三二年来朝廷，追则追，替则替，奔走道路，惧承命之不暇。斯则圣德皇威，大被於四方矣。夫谋宜可久，事贵得中，当难制之时，则贵欲令其朝觐，及可制之日，则不必使之尽来。何则？安众心，收众望，在调驭之得其宜也。臣伏见近日节度使，或替或追，稍似烦数，今又许於ν等入奏，或虑便留在朝。臣细思之，有三不可。
    何者？窃见外使入奏，不问贤愚，皆欲仰希圣恩，傍结权贵。上须进奉，下须人事，莫不减削军府，割剥疲人，每一入朝，甚於两税。又闻於ν、裴均等数有进奉，若又许来，荆襄之人，必重困於剥削矣。夺军府疲人之不足，奉君上权贵之有馀，伏料圣心知之，深所不忍。此不可一也。臣又窃闻时议云，近日诸道节度使，或以进奉希旨，或以货贿藩身，谓恩泽可图，谓权位可取，以入觐为请，以恋阙为名，须来即来，须住即住，要重位即得重位，要大权即得大权，进退周旋，无求不得，天下节度使尽萌此心。不审圣聪闻此议否？今於ν等以入觐为请，若又许之，岂非须来即来乎？既来必以恋阙为名，若又许之，岂非须住即住乎？则重位自然合加，况必求之乎？大权不得不与，况必图之乎？重位大权，人谁不爱，於ν既得，则茂昭求之。臣闻茂昭又欲入朝，已谋行计。茂昭亦宰相也，亦国亲也。若引于ν为例，独不可乎？若尽与之，则陛下重位大权，是以人情假人也，授之可乎？若独与彼不与此，则忿争怨望之端，自此而作。今幸门已开矣，速杜之，又令于ν等开之，臣必恐圣心有时而悔矣。其不可二也。臣又窃见自古及今，君臣之际，权太重则下不得所，势太逼则上不甚安。今于ν任兼将相，来则总朝廷之权，家通国亲，入则连戚里之势。势亲则疏者不敢谏，权重则群下不敢言。臣虑于ν未来之间，内外迎附之者，其势已赫赫炎炎矣，况其已来乎？臣恐于ν未到之间，内外合言者，已不敢言矣，况其已到乎？脱或至此，陛下有术以制驭之耶？若用术制之，不如不制之安也。若又无术，将如之何？且于ν身是大臣，子为驸马，性灵事迹，陛下素谙。一朝到来，权兼内外，若绳以规制，则必失君臣之心，若纵其作为，则必败朝廷之度，进退思虑，恐贻圣忧。其不可三也。
    凡此三不可，事实不细，伏乞圣览，再三思之。今臣所言，皆君臣之密机，安危之大计，伏望秘藏此状，不令左右得知。况臣以疏议亲，以贱论贵，语无方便，动有悔尢，言出身危，非不知耳。但以职居近密，身被恩荣，苟有闻知，即合陈露。傥言而得罪，亦臣所甘心；若默而负恩，则臣所不忍。伏希圣鉴俯察愚诚。谨具奏闻，谨奏。
    ○论和籴状
    今年和籴折籴利害事宜。
    右，臣含伏见有司以今年丰熟，请令畿内及诸处和籴，令收钱谷，以利农人。以臣所观，有害无利。何者？凡曰和籴者，官出钱，人出谷，两和商量，然後交易也。比来和籴，事有不然，但令府县散配户人，促立程限，严加徵催，苟有稽迟，则被追捉，迫蹙鞭挞，甚於税赋，号为和籴，其实害人。傥依前而行，臣故曰有害无利也。今若有司出钱，开场自籴，比於时价，稍有优饶，利之诱人，人必情愿。且本请和籴，只图利人，人若有利，自然愿来。利害之间，可以此辨。今若除前之弊，行此之便，是真得和籴利人之道也。二端取舍，伏惟圣旨裁之。必不得已，则不如折籴。折籴者，折青苗税钱，使纳斛斗，免令贱粜，别纳见钱。在於农人，亦甚为利。况度支比来所支和籴价钱，多是杂色匹段，百姓又须转卖，然後将纳税钱。至於给付不免侵偷，货易不免折损，所失过本，其弊可知。今若量折税钱，使纳斛斗，既无贱粜麦粟之费，又无转卖匹段之劳，利归於人，美归於上，则折籴之便，岂不昭然。由是而论，则配户不如开场，和籴不如折籴，亦甚明矣。臣久处村闾，曾为和籴之户，亲被迫蹙，实不堪命。臣近为畿尉，曾领和籴之司，亲自鞭挞，所不忍睹。臣顷者常欲疏此人病，闻於天聪，疏远贱微，无由上达。今幸擢居禁职，列在谏官，苟有他闻，犹合陈献，况备谙此事，深知此弊，臣若缄默，隐而不言，不惟上孤圣恩，实亦内负夙愿。犹虑愚诚不至，圣鉴未回，即望试令左右可亲信者一人，潜问乡村百姓，和籴之与折籴，孰利而孰害乎，则知臣言不敢苟耳。或虑陛下以敕命已下，难於改移，以臣所见，事又不然。夫圣人之举事也，唯务便人，唯求利物，若损益相半，则不必迁移，若利害相悬，则事须追改，不独於此，其他亦然。伏望宸衷，审赐详察。谨具奏闻，谨奏。
    ○论太原事状三件
    △严绶、辅光
    右，严绶、辅光太原事迹，其间不可，远近具知。臣前日对时，已仔细面奏。今奉宣，辅光已替，严绶续追。此皆圣鉴至明，左右不能惑听，合於公议，断自宸衷，内外人心，甚为惬当。其严绶早须与替，不可更迟。缘与辅光久相交结，军中补署职掌，比来尽由辅光，今见别除监军，小人乍失依托，或恐严绶相党，曲为妄陈军情，事宜之间，须过防虑。伏望圣恩速令贞亮赴本道，便许严绶入朝。
    △贞亮
    右，贞亮原是旧人，曾任重职，陛下以太原事弊，使替辅光。然臣伏闻贞亮失充汴州监军日，自亲兵数千，又任三川都监日，专杀李、康两节度使，事迹深为不可。违性自用，所在专权。若贞亮处事依前，即太原却受其弊，虽将追改，难以成功。其贞亮发赴本道之时，恐须以承前事切加约束，令其戒惧。此事至要，伏惟圣心不忘。
    △范希朝
    右，范希朝前在振武，威令大行，至今蕃戎，望风畏伏。况又勤俭信实，所在士卒归心，今若太原要人，无出希朝之右。伏恐圣意虑其有年，臣又访闻希朝筋力，犹堪驱使，但且令镇抚，必惬军情。待其一二年间，威制成立，然後择能者，则必易守成规。则虽老年，事须且用。其灵武比太原虽小，亦是要镇，如纳臣愚见，伏望便须择人与希朝相代。谨具奏闻。
    ○奏请加德音中节目二件
    缘今时旱请更减放江淮旱损州县百姓今年租税。
    右，伏以圣心忧轸，重降德音，欲令实惠及人，无如减放租税，昨正月中所降德音，量放去年钱米。伏闻所放数内，已有纳者，纵未纳者，多是逃亡，假令不放，亦徵不得。况旱损州县至多，所放钱米至少，百姓未经丰熟，又纳今年租税，疲乏之中，重此徵迫，人力困苦，莫甚於斯，却是今年。伏望圣恩更与宰臣及有司商量，江淮先旱损州，作分数更量放今年租税。当疲困之际，降恻隐之恩，感动人情，无出於此。敢竭愚见，以副圣心。
    请拣放後宫内人。
    右，伏见大历已来四十馀岁，宫中人数，积久渐多。伏虑驱使之馀，其数犹广，上则屡给衣食，有供亿縻费之烦，下则离隔亲族，有幽闭怨旷之苦，事宜省费，物贵遂情。顷者已蒙圣恩，量有拣放，闻诸道路，所出不多。臣伏见自太宗、元宗以来，每遇灾旱，多有拣放，书在国史，天下称之。伏望圣慈再加处分，则盛明之德，可动天心，感悦之情，必致和气，光垂史册，美继祖宗，贞观、开元之风复见於今日矣。非小臣愚恳，不能发此言，非陛下英明，不能行此事，如蒙允许，便请以德音中次第处分。谨具奏闻，伏待圣旨，谨奏。
    ○论于ν所进歌舞人事宜状
</div>
    <div class="pagination">
<a href="全唐文_page391.html">上一页</a><span>...</span><a href="全唐文_page387.html">387</a><a href="全唐文_page388.html">388</a><a href="全唐文_page389.html">389</a><a href="全唐文_page390.html">390</a><a href="全唐文_page391.html">391</a><span class="current-page">392</span><a href="全唐文_page393.html">393</a><a href="全唐文_page394.html">394</a><a href="全唐文_page395.html">395</a><a href="全唐文_page396.html">396</a><a href="全唐文_page397.html">397</a><span>...</span><a href="全唐文_page393.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
