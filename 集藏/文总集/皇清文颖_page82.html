<!DOCTYPE html>
<html>
<head>
    <meta charset="UTF-8">
    <title>皇清文颖 - 第 82 页/共 274 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇清文颖 - 第 82 页/共 274 页</h1>
    <div class="content">






　　他山之石可以攻玉论　　　和亲王昼
　　天之生人也有君子焉又有小人焉非赋性不同而有所偏薄于其间也亦私欲蔽之习俗害之使然也乃世之小人多以害君子为心而君子又以去小人为念至于互相残灭视若寇讐并君子不能以独存岂知无君子固无以治小人而无小人亦无以成君子哉诗曰他山之石可以攻玉当熟玩而详思焉夫玉者天下之至美也温润清朗为世所贵犹君子之操存涵养为众所尊也石者天下之至恶也粗厉昏暗为世所卑如小人之奸险蒙昧为众所贱也然君子与君子如两玉相磨不可以成器必有石焉以磨之而后器以成故君子之与小人处也横逆侵加而君子修省焉畏避焉动心忍性焉如此而义理愈生道德日就彼小人者将欲害君子而反为君子之攻错不为美疢而为药石则是小人固有造于君子也总而论之民劳则思思则善心生逸则淫淫则忘善忘善则恶心生君子器宇素髙风度自别然非有小人于其间使其志不得舒心不得放安必其心之果动性之果忍哉是则君子固日进于善而驱君子使入于善者小人不为无助也君子又何必舍己之所当务而日以去小人为事反激怒小人使逞其毒而并已之志亦有所不得遂哉故大易于泰之九二曰包荒葢大人之事不独在屏小人也









　　皇清文頴巻三
　　钦定四库全书
　　皇清文頴巻四
　　论
　　禁原蚕论　　　　　　　　和亲王昼
　　且夫天下之物有异类殊形之不齐则其盈虚消长之数亦互异有异类殊形而同乎一气者则其相为盈虚消长必有不能两大之势其互异者固彼此无害而生息日繁其不能两大者要在调剂得宜使无过盈过耗之憾而物理乃以得其平矣如周礼马质掌禁原蚕非所谓调剂得宜者乎请申论之今夫天有二十八宿而各有所属房为天驷称马祖焉宣王吉日之诗曰既伯既祷是也至蚕与马同属气于午又马为龙之类蚕为龙之精故月直大火则浴其种是蚕与马所谓异类而同气者也夫异其类固不妨于并育而同乎气亦不可以偏伤使蚕盛则马衰而地用无资戎车不给将何恃以御侮然使马盛则蚕又衰而丝枲不供衣服不备又将何恃以御寒二者均不可也是以马质之禁特为原蚕而设则初蚕可以共衣服而马亦无亏初蚕足民衣则家有挟纩之温而老者不缺于衣帛以禁原蚕养马气则军有腾骧之用而士卒不患于徒行互以相济而无偏胜之虞各不相妨而得遂生之乐自非通乎性命之正者乌能及此哉自周以后歴世乆远马质之官己废虽原蚕之禁近无明文然南方多蚕而少马北方多马而少蚕亦可见天地盈虚消长之理固有不期然而然者而圣王因之亦顺其自然之一道也







　　司马不具职掌论　　　　　和亲王昼
　　或有问于余曰周礼序官以下皆各言其所司独于军司马舆司马行司马不言其事于是说者各一其见一以为先王耀德不观兵故司马不备载其事一以为成周六服承德刑且措而不用何况于兵一以为兵凶战危军法秘密是不可露是数说者窃有疑焉吾以为读书在辨是非明曲直易于师曰能以众正可以王矣黄帝以来谁能去兵则曰耀德不观兵泥矣先王正已治人先使德教溢乎四海而天下归仁然周公曰克诘戎兵召公曰张皇六师未闻武备废弛至于失传也则曰刑且措而不用况于兵者迂矣且周家圣君贤相继继承承民皆化于仁风而无作奸犯科刑防措而不用然而秋官之中又何言刑如彼其详耶则以知兵即不用未尝不可言也若夫以兵为凶器战为危事军法秘密不可轻露比之他说则畧近之何也四征弗庭先王不得己而用之其他职掌司戈盾司弓矢以备器委人积人以备粮马质诸官以备马刍秣之事营栅之事皆有一定之制既歴歴具之以待用若军行而有军司马舆司马行司马等则要在临时制宜审机观变而发非可定为格式以绳之者自有所不得而详也奕之法曰古今无同局博奕尚然况军法乎吾故曰比之他说则畧近之










　　笔公进规论　　　　　　　和亲王昼
　　人君一日万防庶政于是乎待理焉即宵衣旰食犹恐不及况强敌在外烽火不寜可以自娯哉魏太武纳古弼之规而不以防田荒戒备不以征发轻农功良有以也当时蠕蠕方强南寇未灭其畋河西也诏以肥马给猎骑古弼留守悉以弱马给之太武大怒欲斩之官属惶怖古弼自若呜呼不从君命以弱马给猎骑而君欲斩之若夫不备不虞乏军国之用又当何罪哉古弼为国逺虑不畏谴怒诚得古大臣风而太武辄从谏如流虽违己欲卒能自反亦贤矣哉后复畋于山北获麋鹿数千头欲发牛车五百乘以运之既而曰笔公必不与我未几弼表果至吁知臣莫如君太武之谓也畜君以爱君古弼之谓也太武与古弼能相与有成如此魏虽偏安一隅居然为万世宗宜哉或曰初畋于河西知肥马之备不虞而下诏欲给之复畋于山北知古弼之不发而又欲诏令运之将以试古弼之为人耶抑幸其或与而快己欲耶曰二者皆非也其所行之者不胜其私也后之不果者悔巳之过也若夫存尝试之心则太武为矫情饰诈之人而茍懐冀其幸或与之之念则必有怙过遂非之事矣读史者平心观之而不为之惑可也若夫刻薄居心自立主见以妄定古人之是非则无全人矣










　　娄公盛德论　　　　　　　和亲王昼
　　孟子曰观近臣以其所为主观逺臣以其所主盖君子小人各从其类是以泰否之防茅连茹不同也如狄仁杰之见用以扶唐室由娄师德所荐观仁杰之所树立可以定师德之为人矣当武氏废唐簒立之秋宗族诛戮殆尽正士君子隐而难仕之时也而仁杰独能毅然自任若预知李氏之必兴武氏之必败而优防嵗月卒以成功呜呼此殆非常人之所能为也仁杰可谓忠矣而当时荐仁杰者实师德也师德在河陇四十余年恭勤不怠而秉性沉厚寛恕民夷安之论者以为师德之功于是乎在吾以为治陇之功小荐贤之功大民夷相安之功细而荐仁杰以复兴唐室之功钜也师德防仁杰于众人之中未尝少露其意于仁杰仁杰与之同僚而不以知人目之至太后言之而仁杰乃曰娄公盛德我为其所包容乆矣吾不得窥其际也吁自古荐人者多矣其荐之而望其感德引为羽翼者此下焉者也其荐之而宣扬于众自夸推让者此中焉者也若夫忠而忘身国而忘巳知其贤而荐之不求彼之感发于中而言之不冀人之知此上焉者也如娄公者岂后世之所能及者哉或曰武氏簒唐之际年虽衰老而仁杰亦非强壮之时也设令不幸身死而事有不成则万世将以仁杰为何如以师德为何如也曰师德荐仁杰于朝而武氏信重之厥后张柬之姚元崇桓彦范敬晖等数十人卒成反正之功者皆由仁杰所引防是师德荐仁杰之功关气数之消长盈虚系唐室之存亡兴废忠诚之人自有天助以成厥功二公之事真非偶然也






　　白孝德揽辔安闲论　　　　和亲王昼
　　唐肃宗乾元二年史思明分军四道防于汴州又使骑将刘龙僊挑战嫚骂光弼禆将白孝德请取之光弼壮其志遣之孝德挟二矛防马而进揽辔安闲吾读书至此美孝德之处大事而不乱服仆固懐恩之能知人而料事也于是抽毫而论之曰垂绅正笏不动声色者魏公之雅量也得防书围棋谈笑自若者谢安之胜槩也二公皆出入将相学识过人故其处大事也不动其心白孝德偏禆之将领将命而深入贼营在识量之浅小者战兢罔措畏缩巳见于执鞚防马间矣而孝德乃漠不动心安闲自若岂勉强矫饰中无所主而能若是哉其克敌制胜将必有成算定于前者而懐恩己真知灼见卜孝德所以必立功之故可谓能识人矣大凢自古有不胜任之人无不可成功之事逡廵退缩者适以偾事而失防从容坐镇者乃以定谋而决防孰优孰劣当有辨之者闻孝德之风凡庸懦之夫拮据于临事者可以知所愧矣















　　敬舆之学真洙泗之徒论　　和亲王昼
　　唐德宗贞元八年秋八月四十余州大水陆贽请遣使赈抚上曰闻所损殊少即议优恤恐生奸欺贽曰晋秦讐也秦穆公犹救晋饥况懐柔万邦者乎寜人负我我无负人也呜呼吾读史至此未尝不叹陆贽之忠诚也胡氏称敬舆之学真洙泗之徒讵不信哉今夫负人者人恒负之出乎尔者反乎尔者也失忠恕之道也在常人且不可况堂堂天子凡在区宇者皆赤子也为人父母坐视赤子之饥而不恤何以为父母乎夫九重深邃小民之困苦难闻而代君牧民者又阿谀取悦于上揣君所悦则张大其辞度君所恶则讳匿其事君即明照四海而防察之至隐匿随之皆此恐生奸欺一念误之也则过于明察尚恐有欺隠之况夫德宗信謟谀之言以为所损殊少不虑民之饥而欲靳其泽以是而防人之负我不亦愚乎陆贽以无我负人一言格君心之非真万世人君之鉴而为君尽忠谠之言如贽者亦万世人臣之鉴也且非特九重而己虽常人亦庶可免负人之恨哉














　　黄钟理数论　　　　　　诚隐郡王允祉
　　司马迁律书曰神生于无形成于有形然后数形而成声神者天地之元气发于元声者也无形者理也有形者数也此言非理则数无由生也又曰核其华道者明矣华者数也道者理也言必核其数之真理始可得而见也夫有黄钟之声必有黄钟之数有黄钟之数必有黄钟之理若无以明其理即无以精其数无以精其数即无以得其声盖理者数之体数者理之用惟理与数相生故人声与乐器相协而大乐以成焉按律吕新书黄钟九寸空围九分积八百一十分注曰天地之数始于一终于十其一三五七九为阳九者阳之成也其二四六八十为阴十者阴之成也黄钟阳声之始阳气之动也故其数九分寸之数具于声气之元不可得而见及断竹为管吹之而声和候之而气应而后数始形焉均其长得九寸审其围得九分积其实得八百一十分长九寸围九分积八百一十分是为律本度量权衡于是而受法十一律由是而损益焉朱子以谓本原第一章围径之数是最大节目盖上古圣人心通造化黙防中声制为黄钟适符天地自然之数汉晋而后凡究心于律吕者因未详考黄钟之真度是以中声无由而得今欲定黄钟之管必先定黄钟之度既得黄钟之度乃考其周径面羃积十之相生而较以容黍之多寡然后制以器审以音一一脗合则理之出于自然者无不归于大同矣


</div>
    <div class="pagination">
<a href="皇清文颖_page81.html">上一页</a><span>...</span><a href="皇清文颖_page77.html">77</a><a href="皇清文颖_page78.html">78</a><a href="皇清文颖_page79.html">79</a><a href="皇清文颖_page80.html">80</a><a href="皇清文颖_page81.html">81</a><span class="current-page">82</span><a href="皇清文颖_page83.html">83</a><a href="皇清文颖_page84.html">84</a><a href="皇清文颖_page85.html">85</a><a href="皇清文颖_page86.html">86</a><a href="皇清文颖_page87.html">87</a><span>...</span><a href="皇清文颖_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
