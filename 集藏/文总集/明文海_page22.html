<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 22 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 22 页/共 134 页
  </h1>
  <div class="content">
   明文海巻八十七
　　钦定四库全书
　　明文海巻八十八　　　　　　余姚黄宗羲编论五
　　吾子行论【杨循吉】
　　吾衍年四十未娶其友为买酒家女事之女有夫者也夫死事连衍衍遂逸去投水死矛不悲衍而鄙之衍杭人也世称其博洽好学予观其所论著信然然其死乃若是则与其学若出二人者亦独何哉夫士所为异于人者正以处生死祸福之间能不动而己矣故有含垢忍汚以全功名而振臂掉首以快忿怒诚知夫生死大故不可以轻判也古君子则皆能无忧其死矣而有不然者非特商确于死生之间以为不当死而不死也亦其小辱小忿自不能动吾之心亦欲受夫小辱以去其大耻者而己矣及其临大难遇大事即授首不辞至其以身许人也若举破履掷之道间耳以其小者言之若曹沫荆轲聂政之流是也岂谓管仲龙且邹阳不能行之乎若匹夫匹妇其中固无分寸之见茍一辱之则闭户深匿以为耻不死不足以见人于是有自经于沟渎者彼小人宜知有小耻岂知天下有大耻也噫嘻衍为士人亦匹夫匹妇邪何其识之似乎方衍买酒家女被逮时身既受诬则岂不能具一牒自理阙下耶即不能理岂不能逃遁长山大谷间俟赦出耶即不能逃岂不能手杀诬者自械系诣狱就死耶即不能杀岂不能无辨而受之以长者自处耶即不能受岂不能求解于时之有势力人耶凡此数事衍皆不能而投水以死死则死耳何重乎衍哉然则衍之志气尚未坚定以一小辱小忿而能动之何贵乎学也由是观之衍无结人之能无脱己之智无含物之量无应世之权无报怨之节无奉身之仁矣匹夫匹妇目不识诗书心不谙道德彼其有死固然耳若夫衍其学不为不善博古乃其所成就者若是吾乃所以责衍也士之不幸而不得其死者多矣天下或壮之或悲之或笑之慷慨激烈而死世所壮也顔杲卿辈是也幽囚抑郁而死世所悲也屈平是也无赖妄庸以死世所笑也古莫传其人鄙之甚也若衍之死不足壮不足悲乃足笑也呜呼衍之死何不幸而至为天下所笑也哉或传衍尸不获岂固飘然自遁而世遂以沈渊诬之耶若是则可也
　　性论【祝允明】
　　今昔之说性者棼然角起而未肯以物证之而明也人与物也高下悬殊其必有受斯谓之性谓之性斯必有恒乃同也今夫物之性刚柔热寒生杀平毒受于是则恒于是故稼必生虎必杀岂惟生尔燔草石至为粉尘毙鸩之翮一染于醴察之不可覩而寻仞之夫一纳诸咽伤生以死此时上帝不之违焉然则性不恒乎哉羲炎轩喾伊姚姒姬迫之死使恶必弗从癸辛道之生令善亦弗能不从者稼不杀人也不能者鸩不活人也此一而己矣其必然者也奈何谈者之弗校于是彼有类乎是者尝以犬异牛牛异人云之矣是未防之语也犬牛人之性则异尔其有恒一也乌可以其异也而废乎有恒者耶然则谓有恒者谓皆恶与皆善与不然也有善者也有恶者也有善恶并者也善者则甚少牺姬是也恶者亦甚少癸辛是也并者一而其剂分彼此侵互其品极繁由千万至于无算也古今之贤良中人以至细人是也天地之道二隂阳而己矣阳善也隂恶也阳善亦有恶也隂恶亦有善也如令独阳而亡隂则亡生矣亡隂则亡生然则生矣复安得独善而亡恶乎由其甚少者有恒甚繁者亦有恒故鳯寡鸩亦寡而鸡崔弥弥今古亡变也彼将达其辩故必曰恶者气尔夫理非气不之舎必舎于是合焉而始生生而性始见性非见而有有于合之际矣非鳯其胎而鸩其卵也必寘性于偏善而曰恶者气然则必曰鸩性本善其杀物气也斯可矣生生之属又奚必有性字哉吾非有党仇乎轲告卿雄愈翺頥熹诸子之间循吾见而章之亦俟万年下有定之者然亦非臆议也由孔子曰性近而己自孔子至于今皆称为至圣语必师疑必质而独不是其言性不亦怪乎审是则孔子亦不得为至圣矣呜呼吾独知从孔子也
　　治乱论【祝允明】
　　有治者有维治者有乱治者有还治者有乱者有捍乱者有治乱者无絶乱者无絶治者治不可絶也乱亦不可絶也凡人有治乱焉凡天有治乱焉人之为治乱人习识之天治乱奈何天之始咸无治无乱生为治死为乱安为治扰为乱腴完为治悴伤为乱气化自为之为之而非谋为之犹无为尔无为而然也故物有适与戚而无爱憎比后乆且人者擅而弗天乃为之用谋非自然已而天之自然终弗迁是以无为归于天人无以无为为己孔子云舜无为亦衰世之意耶夫人之始天为之有戚与适而无爱憎乆且甚爱憎起焉有爱憎而无愿与尤更久而滋甚愿尤勃而作遂至于后讐遂至于戴杀崇卑之守隳不能持之矣兹焉谓独下民之辜欤夫人之治者为谷膳相甘丝枲相燠牝牡相契慈孝相亲礼乐相顺夫焉不爱愿乱者反之焉不憎尤至于国天下皆然而始治也人为之续而乱人为之在治而维之先乱捍之在乱治之既治还之皆人为之治者圣哲才贤乱者不肖奸究盗贼校然己至乎天则未知其有治乱也知之而未知治之职乎人也以天之大尊爱愿焉而不敢憎尤亦以其公仁故圣教称大德曰生而俾不怨然而人物安焉而不知治其乱之职乎人人之力至而救还之万分一犹若自然矣力而无救还若尧之于水汤之于旱亦末如之何矣兹所谓乱不可絶治亦不可絶者也然而弗可任而无力者焉今夫镜之以日月或曀霿焉润之以雨露或亢烈焉畅之以风气或飚飍焉举而隅及之无不有治乱者治者若常乱乃至踣陷焦灸摧衂以至瘨虐万形令枯困迸越痛毒磔裂死防不可以忍语呜呼割矣哉可不谓天之乱而能免下民之咨怨怼尤者与于是有膏薪浆翣屏障之救是不谓夫天能治乱于自然而不能治其乱人能治乱又能治其乱又能治天之乱矣夫天由天之治谓之大德以不能治乱为无厚皆不与于天惟公若仁其本性无庸以私讟于乎人不治乱交责之天不治奈何亦置之也耶为孔氏之学独当不怨天而务民义会仍嵗四方饥星在壬午以【阙二字】癸未以风是为天乱申之春夏亦屡风激论以尔凡言人之治乱之术者众矣
　　古今论【祝允明】
　　谈者类判古今为岐途吾恒患之大校君子多是古而非今细人多狃今而病古吾以为悉谬也君子之是古非诚是其实也是其声也彼若礼而摈相尸祝升降盘还乐而咸池承云县簴干戚冠而收冔母追衣而袀袨逢掖绅佩器而豆笾铏瓒俎几车斾布席纳履岂不美与然而细人未之安也非未可安也古者之为礼乐器服者不徒尔矣其为视听步趋御用者不同今矣其中先有是也由是投之而适举之而宜也盖贤愚之情略近圣者制之而贤者由愚者随稍从其间举而先之耳后之人中无是也其为贤者亦非果有是也其知及之遂茍云古是而今非漫然欲以皦皦之身而行浑浑之典是猎其声而己矣若夫细人之狂今亦非诚狃其声也狃其实也其于诸具亦曰投之而适举之而宜苐见其外之便于中也吾是以知为古今之辨者亦执其实而校之耳圣之成者莫逾孔子子曰生乎今之世反古之道烖及其身者也孔子亦狃今之徒与非合污也非逃眚也其心也天运其动也天行至当而已矣茫茫宇宙积今成古古今非两世也彼曰无古则曷以成今予亦曰无今曷以为古也前既作之后乃述焉非必今之借乎古也或曰若是则何贵乎圣人者乎哉曰人尽克圣克之而弗为斯后人之不肖也匪曰弗能弗为之罪也鸿荒邈矣唐虞之雍雍殷周之烈烈至矣厯禩二千而乾坤倒悬非我皇祖之更造也而尚有斯世耶唐虞殷周之盛君而生斯辰也其亦若是否乎哉知其一契也然则谓今之弗逮古者然乎哉方孔子时则以结绳为上古羲黄为后世矣又以视今日何如哉犹是则人之不足为世也久矣老列庄周之徒皆然也及至汉氏以来累降而累病予尝统防千古仪制风俗大率三皇之前一时也三五一时也三代一时也周末一时也秦一时也汉一时也六代一时也唐一时也宋一时也元其继矣吾明一时也闰穷肇章犹三五也而岂徒哉然而有作于上下未齐也故予病乎其为辨于古今非无辨也徒辨其声非其实也而岂徒哉呜呼非激也激而有以为之者盖存乎其中矣推天地之道迹元圣之训原群黎之情察陋儒之识为古今论
　　国年论【祝允明】
　　语为国者知在师三五根道德张礼乐而审政刑矣又知得是者永命失命者趣祚矣或从而案之有爽焉夏之道不降于殷殷之道非劣于周而其世每趣焉陶虞之禅则是以天地之道公于万世其祚命恒在宇宙非所谓趣者其后刘氏李氏赵氏率三四百他则不然盖三氏者弗能纯得乎是而犹弗瞀之此其效也然其去文命之道亦濶矣何其年且庶几乎如是哉按稽之弗能无贰者吾求其故观其国不可识观其人乃得之矣今夫人之年以百二十为大纪而克尔者万一其视为恒度上者九十而己耳八十而已耳亚者七十六十而己耳今由贤以迨愚凡其间心行智术生养以有其躬者贵富贱贫佚劳通穷万万殊矣究而至于死率底于是无县相违矣则国之脩促亦何县去之有何也茍有充于肠无必尽粱凿茍有裹于躯无必尽蚕毳亦勉勉乎终厥人矣茍有发于此无必极神化茍有被于彼无必极康乂亦勉勉乎终厥图矣惟去谷稷而鸩葛弃仁义而戈钺乃以贾灭亦无爽焉然则为国者无以年败道无以道疑年不尽物而人况加于备养不极理而国况进于纯道纯道之效至矣哉或曰纯道者奈何曰师三五根道德张礼乐而审刑政是也
　　后国年论【祝允明】
　　或曰审若子言国之祚以德符之则周之德其可七百也断可识矣又何以卜为而后始晓也曰卜史之吻吾不知也虽然即有是者亦奚比于德之为符也与夫其必以卜者岂不曰年存诸未至非人知所察而惟天察之乎夫天则察其年之所未至者矣亦能察乎其德之未至者乎不能察乎其德之未至者矣亦能察乎其立于今者乎以其立于今者而察其来是奚必苍苍者能之乎今使问曰文王奚如哉皆曰仁也秦政奚如哉曰不肖也文王二世可乎曰不可也秦政八百可乎曰不可也若是者能语之竖子能之无伺乎祝史也而况于君子乎而况于天乎天之于物也实良者条荂树薄者桢蹶故曰栽者培之倾者覆之故畀以松柏而自然后雕畀之菌槿而不能私延天能畀之不能察之耶周史之卜天之答之弗容自眯也七百之厯非不可溢而八涸而六也大校若是而己故更过之其为斯数者史人候测推步有其术矣蚁徙而泽鸿而曙不足异矣呜呼持斯说以质千古弗迁矣辟国者亦奚为而不师文王乎
　　戏论【祝允明】
　　天地贞观日月争明有物有则性习不齐圣王修德囿民内于大彛咳笑有度教束刑截无耻弗格以为患何以戏为哉夫防息时舎弛张互用谐隐发懽博奕舒气贤哲不废方册有之子曰割鸡焉用牛刀古之戏也呜呼周旋中规舞蹈象德遂为冠猴绶狗縁撞手步以礼乐为戏肉刑五等辅教止辟遂为椓烙刳斮以刑罚为戏播种什一粒民养后乃遂税防椎剥以稼穑为戏理财禁非命令役使乃遂渔贿残惨以官政为戏学古有获诵诗授政乃分经争传伪道贾宦以学术为戏防政纪事显道摛华乃缪辨夸辞妄制逐科以文章为戏配祖嗣育乃奔淫蒸报以夫妇为戏传贤禅授乃九锡劝进以君臣为戏降继善秉彛好德遂悖心欺天盗圣罔众以心性为戏簒之郊弑之类【类祭】夺而诏侈而封【封禅】莫不攀厯数陈应顺【应天顺人】叙五运类肆谰词对越百灵以天地为戏盖本柢心性临冒天地以有我呜呼至夫以心性天地为戏圣人有作能如之何矣哉甚哉人无畏如此如此大夫士称为贤才莫不以周孔吾师天地吾性性理吾学皇王我政击臂白眼麾睨天地天生蒸民婴儿乎用奸文生杀之为樵苏然为夫妇之别令夭穷孀冻饿死君臣以义令良淳民征输役徭犇踶以死咸谓屠刘婴儿羊豕等类大略主务谲欺以相为君以戏臣臣以戏君父戏子子戏父夫戏妇妇戏夫族属友朋邻闾尔我交逐逐用此戏天下日走息戏中其行莫不用此戏其言莫不谓圣哲令贤其执弥贞其事弥戏由有圣人教而来日走息戏中独醒者翻惑羣酗曰其是同舟弗寤其归也各趣戏无己时乃移戏以争争以反反以乱天地弗见所以救饬人人不知死所其所云教之咎耶其戏之罪乎哉噫其终矣乎谓吾言必云妄轻之其必以谓戏呜呼其诚矣乎
　　心气体交养论【祝允明】
　　夫轩盖载涂金钱积椟礼乐充庭勲劳被物缃素列架豪楮飞案英俊驩趋士女爱戴樽罍杂遝声容璀璨田苑蕃丽烟霞出入莫不名响海岳敬咸卑尊如是则志意敷畅精神采发而四肢泽腴是心气体之得养果在于外物然而圣人之徒以谓不然故有浮云之麾执鞭之弃至如朝冠不弹铜山无迹鸾刀不更賔馆生尘故旧寂寥吟讽靡寄有谟必偾所投辄戻如是则悰况牢落神襟忽怳偃息蕉萃心气体之不得其养也外物之乏也而圣复不然故有顔巷之乐原室之泰是故众人以物养气体气体美而心从之圣哲用道养心心安而气体从之虽遇有欣戚而贤圣长熈然而肌血所嗜必在佚美有骸之所同特徇道不暇耳其在道独为肌血吾无言之如道可佚而佚之也心气体亦有间焉养心气体犹未曰麤之乎食色声味衾裳堂室舟车之类也精之乎巻籍诵览章句歌吟笔墨洒染图画拊玩偕得而具享三者飬之完矣若是者咸假外物须资金钱事事而求之营营而萃之得而养则心获矣而气体未免于烦劳乎或得甲而缺乙昨有而今无茍不必慕其全不追于昔快乎此且慊乎彼喜其存抑勿惋乎亡则心少不足而免于劳烦气体则泰纾然则得其全三者备而道无害不可尚己于其间或得失不齐欤必求且嗟三者必欲全弗乏而终弗克无宁任之与力为气体以损心无宁息气体心亦未尝不可舒也余性极任时昨有养三者颇皆得一二比来爲人移假洎攘窃去物甚多始多惋恶将复求完之暇坐漫想得此因冩出之期以自从焉
　　烧书论【祝允明】
　　客入祝子书室誉曰富哉先师之淑万世者其具夫既而曰痛嬴政之贼圣典也不然尚博厚矣夫祝子曰圣训在淑身不淑口吾见淑口也众而身之鲜吾不能一乎感实惧倍焉虽然安得政更生以终惠我客惊曰怪哉曷为宥其贼而又惠诸祝子曰政不善燔玉石俱焚然而嬴氏博士之司不与也幸防赖汉室君臣灰复燃简复漆今士身厥一辞不迁必去小人徒于君子者若复浸广以臻厥全可贤可圣而奚其少独败吾淑者林林尔吾力绵弗能祛思得吕氏之子之手而假之曰将烧者何祝子指数十箧曰可烧也客试闚之所谓相地风水术者所谓隂阳涓择芜鄙者所谓花木水石园榭禽虫器皿饮食诸谱録题咏不急之物者所谓寓言志传人物以文为戏之效尤嵬琐者所谓古今人之诗话者所谓杜甫诗评注过誉者所谓细人鄙夫铭志别之文富子室庐名扁记咏为册者所谓诗法文法评诗论文识见卑下僻缪党同自是者所谓坊市妄人纂集古今文字识猥目暗畧无权度可笑者所谓滥恶诗文妄肆编刻者所谓淅东戯文乱道不堪污视者所谓假托神仙修养诸门下劣行怪者所谓谈经订史之肤碎所证不过唐宋之人所由不过举业之书者所谓山经地志之荒诞尘游宦歴之夸张者所谓相形禄命课卜诸技之荒乱者所谓前人小说资力己微更为剽窃润饰茍成一编以猎一时浮声者所谓纂言之凡琐者所谓类书之复陋者所谓僧语道术之茫昧者所谓扬人善而过实专市己私毁人短而非真公拂人性者问祝子曰斯何恶而去之祝子不应又问子亦以科第之録塲屋之业若赘疣然何不及之曰试録者国家用人之阶彰劝之具是王章也非书也科举之作士借以应求今工之斧斤也抑亦非文也不足去又问所将去若是将不有甚于兹者乎胡不之覩曰下此者吾弗有之矣丹灶之方盗邻也房中之猥者淫诲也【房中非邪妄黄帝内素言之史志具之第今传非故防悉秽妄耳】妖防之文吾耳目无接也吾安得有之而安得去之客出语人曰祝子悍哉乃将是嬴政而欲用之抑犹恶其声徒口以侜我将毋复思假吾手以为政秉炬也乎
　　学坏于宋论【祝允明】
　　祝子曰凡学术尽变于宋变辄坏之经业自汉儒讫于唐或师弟授受或朋友讲习或闭户穷讨敷布演绎难疑订譌益久益着宋人都掩废之或用为己说或稍援他人皆当时党类吾不知果无先人一义一理乎亦可谓厚诬之甚矣其谋深而力悍能令学者尽弃祖宗随其步趋迄数百年不寤不疑而愈固我太祖皇帝洞烛千古令学者治经用古注疏参以后说而士不从也呜呼试一阅两汉魏晋六代隋唐遵圣之学其义指理致度数章程为何等精宻宏博宋人之劳不见何处及之况并之又况以为过之乎此非空言可强辩解也





　　明文海巻八十八
　　钦定四库全书
　　明文海卷八十九　　　　余姚黄宗羲编
　　论六
　　帝王官家天下论【邵寳】
　　古也有志二帝官天下者也三王家天下者也曷为谓之官也传诸贤而不传诸子也曷为谓之家也传诸子而不传诸贤也曷不谓之子天下乎有子则世焉无子则及焉要之不出乎家而已矣不必必归诸子故也官天下者公于一世而不必于一家家天下者公于一家而不必于一身此二帝三王之道所以为盛非后世可及也父没子继亲受之命此事之常无庸论者乃若兄终弟及以兄道命之乎以君道命之也君道即父道也以君道命之则弟以臣道承之以父道命之则弟以子道承之而弟道固在其中矣以一身具三道焉曷为为之后而不遂为之子也昭昭穆穆有定分焉故也况为之后而子焉者为其嗣之絶也今也有万世之庙而有万世之祀其宗也固时享之其祧也亦歳祫之其为有后孰大于是而必为之子乎且君之及也必以嫡宗之继也必以支以支而及非及也以嫡而继非继也是以宗法自诸侯别子始有之然则礼传所谓诸侯及其太祖天子及其始祖之所自出者何也明其统之尊也故宗虽不及于天子诸侯而统不能不系之也夫是之爲正统夫既后正统矣则于所生何以不得顾也夫既后正统矣则正统在我以正统而复承小宗可乎然则名何为而不可易也孔子曰必也正名乎名不正则言不顺言不顺则事不成事不成则礼乐不兴礼乐不兴则民无所措手足是故名虽不可易而正统之尊固不可干也是故正统之祭之庙不敢与也正统之荐之祠不敢入也无己而为之别室侧焉而不敢并也孟子曰诸侯之礼吾未之学也况天子之礼乎是故名当称则称之道当隆则隆之分当严则严之礼也然则名之当称固知之矣所谓道当隆则隆之者何居以伯父而有祖之道者也所谓分当严则严之者何居以伯父而有君之道者也然则何以隆之何以严之亦曰别嫌明微于庙庭飨祀之时敦孝起敬于宫闱省谒之际无所不用其诚而己矣
　　治河论上【邵寳】
　　万世言治水者必曰禹治水而不法禹可乎孟子曰禹之治水水之道也水之所以为水禹之所以为治无出此矣河也者天下之水之大者也禹之治水其详见于禹贡其曰导河积石至于龙门南至华隂东至于底柱又东至于孟津东过洛汭至于大伾北过洚水至于大陆又北播为九河同为逆河入于海者皆顺导之法初无逆障之说故能成府事之功而天下称神其极至地平天成焉由今观之其所空之地甚广所处之势甚易所求之效甚小是故其成功也如此今之治水者其去禹也远矣而所空之地乃狭于禹所处之势乃难于禹所求之效乃大于禹欲其成功不亦难乎何谓所空之地狭于禹盖禹之导河自大伾以下分播合同随其所之而疏之不与争利故水得其性而无冲决之患非无冲决也彼自冲决而非吾之所得与也今夫一杯之水举而注之地必得方丈乃能容之其势然也河自大伾以上水之在杯者也大伾以下水之在地者也以在地之水而欲拘束周旋如在杯之时大禹不能而况他人乎今河南山东郡县棊布星列官亭民舎相比而居凡禹所空以与水者今皆为吾有盖吾无容水之地而非水据吾之地也固宜其有冲决之患也故曰所空之地狭于禹何谓所处之势难于禹盖尝观禹之治矣随处施功初无窒碍亦无拘限今北有临清中有济宁南有徐州皆转漕要路而汴省在西南又为宗藩所在左聁右顾前瞻后望动则肘掣使水有知尚不能使之必如吾意况水无情物也其能逶迤曲屈以济吾之事哉故曰所处之势难于禹何谓所求之效大于禹盖禹之所以为治去其垫溺之害而已此外无求焉今则赖之以漕不及汴矣又恐坏临清也不及临清矣又恐坏济宁也不及济宁矣又恐坏徐州也使皆无坏又恐漕渠不足于运也了是数者而后谓之治故曰所求之效大于禹以若地处若势求若效虽使禹复生恐其难矣而或者犹譊譊然曰某为上防某为下防某为中防则惑之甚也然则奈何哉孟子曰所恶于智者为其凿也如智者若禹之行水也则无恶于智矣禹之行水也行其所无事也治河以无事治之则得矣
　　治河论下【邵寳】
　　夫所谓治之以无事者非不欲治之也盖难于其治也难于其治而遂不之治则其患有不可胜言者君子顾忍坐视吾无辜之百姓受兹酷烈哉今夫人有病其势笃且死也将求医以治之与抑亦委之于不医与委之于不医是徒死而己矣是故谓河之不必治者待死而委之于不医者也茍知求医矣而谓其可恃以必不死且至千百年之寿此所谓不惟无益而又害之今之治河者何以异是是故亦治之以无事而己矣盖河自周定王时北徙汉氏而下决东郡决瓠子决魏之馆陶分屯氏决清河灵鸣犊口其变非一议者或欲疏禹之故道或欲塞所决之口或欲分流以杀其冲决之势或欲筑堤以障其泛溢之虞或有望气用数而谓人力强塞未必可以应天者载考前史厯厯可见亦今日治河者之所熟讲而饫闻者也虽成败得失不能无辨然譬之医者其皆一方乎茍不问其缓急先后执一方而求病之愈不愈则归咎于方岂方之罪哉用方者之罪也取古之方随其缓急先后而用之此所谓治之以　　者也故治漕渠急则张秋等坝所当先筑而疏故道塞新决分流诸派次焉然故道若高则不必于必疏新流若下则不必于必塞其间泛出傍溢或用疏法或用塞法以水治水吾无容心故曰取古之方随其缓急先后而用之此之谓也今河之为患如一人之身而具百病者也朝轻而夕重表减而里加虽有卢扁不能使之全愈也故必得良医坐守其侧切脉观色听其声音察其寒热究其病之所由起尽心力救之如前所谓取古之方随其缓急先后而用之者幸而愈则调理如故不幸而复发于此则改图而治之是故有求医无遣医药饵常备攻治常施而不必其成功要于不死而己矣故曰治之以不治今治河之大臣良医师也工与料药饵也凡所谓疏塞分筑之类攻治之法也为今之计宜常设总理大臣更置其属频廵视谨调防任满则代或加秩命使仍其职而不必其功之成备工与料而惟其所用焉可也然大臣之任其事在朝廷疏塞分筑之类其事在大臣而所谓工与料者则在民矣民可使之困乎故治河非难也备工与料之为难也
　　宋都汴论【李濂】
　　余每见世之君子喜诵吴起在德不在险之语以为千古名言窃谓起之言信美固不可以人废但失内外交修之意耳何则德与险可相有而不可偏废也是故立国者德为本而险次之蔑德而恃险弗可也徒德而无险亦弗可也不观诸易与周礼乎易坎之象曰天险不可升也地险山川丘陵也王公设险以守其国险之时用大矣哉周礼司险掌九州之图以周知山林川泽之阻故自古帝王必依险以立国固常严乎内治之修而亦不少弛乎外患之虑若文王邑丰武王迁镐成王宅洛汉唐都闗中皆为长治久安之画者也宋因五代之旧而建都于汴可谓失计之甚矣夫汴平原旷野无险阻可守张仪谓其四平无名山大川之限固战塲也郦生说汉高帝亦曰陈留天下要限四通八达之都厯习往牒自古无建都于此者魏本都安邑苦秦侵伐不得己东徙大梁厥后秦使王贲引河灌城王假就擒而满城鱼鳖矣朱全忠之簒唐也居汴不过五六年耳唐庄宗举兵伐之其祸烈于王假石敬塘因之耶律长驱少帝被执视全忠之祸则尤烈焉宋之艺祖英武振世盖创业之贤君也覆辙如此乃弗之鉴而袭周都汴遂贻子孙北狩之耻卒使中原沦为榛莽终世而不可复推厥祸原实繇其忽远图而昧大计也尚谁咎乎末年西幸洛阳顾瞻形胜颇有留都之意而群臣勿从太宗时为晋王扈从力言其非便艺祖曰迁洛尚未也终当居长安耳晋王因诵吴起在德不在险之语以致讽之艺祖不答繇是知艺祖之知非不知汴之不可都也特阻于众论而雄断未施懋建大命姑俟后世为之耳夫既安于汴都当思慎固根本之地以伐外冦之谋可也矧燕蓟烽燧相去不远一旦边马南牧何以御之乃曾不是虑而君臣上下以为宴然无事故景德中契丹入冦朝议欲为太王避狄之谋防莱公力主亲征却之然犹增歳币数十万庆厯中又肆无厌之求富郑公以强词折之然亦增歳币数十万靖康复入冦庙堂援故事请和金人不许于是括京城内外金赂之弗满其欲青城之邀仓卒无防以应而国势遂不可支矣呜呼使当时早从艺祖之志而迁于洛夫岂有二帝防尘中原陆沉之祸哉忆在仁宗之朝范文正公时为陜西安抚使上疏曰天有九闗君有九重请修京城以壮帝居营洛阳以备廵幸太平则居汴京水陆都会之地以便天下急难则守洛阳山河表里之宅以保中原且闗中自古兴王之地百二天险亦宜留意仁宗深以为然而沮于余靖之言其议遂寝范公之卓见远识与艺祖合诚非在廷诸臣可及后虽思用其言顾事机己失噬脐无及矣或曰国之废兴天也非人之所能为也是故天运茍在何地非都天运倘移何险足恃阳九遘厄厥数否塞人欲以区区智力挽回于其间抑难矣曰天道远人事迩何谓天道运数是也何为人事修德卹民用贤去奸凡可以壮吾国势销患于未萌者皆是也茍不尽力于人事而一听于天数则将坐待危亡而莫之自强矣诗曰其何能淑载胥及溺有天下国家者其尚懋于图治以祈天永命慎勿惑于茫不可稽之天数哉
　　族葬论上【李濂】
　　古之葬者衣之以薪葬之中野不封不树未闻棺椁也中古圣人始易之以棺椁檀弓曰有虞氏瓦棺夏后氏堲周殷人棺椁周人墙翣益弥文矣未闻合葬也季武子曰合葬非古也自周公以来未之有改也子曰鲁人之祔也合之善夫合葬矣未闻封而识之也子曰古者墓而不坟丘也东西南北之人也不可以弗识也于是封之崇四尺封识矣未闻族葬也周礼奉官冢人掌公墓之地辨其兆域而为之图先王之葬居中以昭穆为左右盖古者王公以下皆族葬不特士庶人为然也曰为之图谓方其未死也豫图其地之形势及丘垅之处谨而藏之后有死者按图以葬也曰先王之墓居中以昭穆为左右谓以迁徙造茔者为始祖也如文王居丰葬于毕是文王为造茔者宜居中穴次以武王为昭居左成王为穆居右康王为昭居左昭王为穆居右至平王东迁则又为洛阳之始祖矣嗣王亦然抑此论古者国君之葬制云尔未及士庶人也墓大夫掌凡邦墓之地域而为之图令国民族葬而掌其禁令正其位次掌其度数使皆有私地域曰掌其禁令戒不相侵也曰正其位次俾序昭穆也曰掌其度数谓差其丘封之度与其树数也此士庶人之族葬以君为之画地以葬非民自为地也故曰圣人父母万民生则富之教之死则葬之此王泽所以入人之深沦骨而浃髓者也夫族葬之制见之周官者如此孰废之曰秦废之秦用商鞅废井田开阡陌先王族葬之制由是大坏兼以形家之术兴野师盲巫又倡为吉凶祸福之说世人私心累之故喜闻而乐从于是世自为墓以觊利泽或有一易再易三四易远去父母之兆而不复省视者矣呜呼流俗之可恶邪説害之也君子有维持世道之责以辟邪说正人心为己任盍求古人族葬之制而行之以为斯世斯民之表乎
　　族葬论下【李濂】
　　人有言曰宗法废而天下无亲族自封建之制不行而大小宗之法不立是故人之于族也散无统纪不相聮属由是亲者疎疎者为途人固有阅数歳而不相见者矣维持世道之君子思挽末俗而反之厚将何所庸力乎有一焉固人人之所得为也吾闻族葬之法载诸周官茍能宪古凖今参酌而行之当歳时拜扫之际亲疎毕至同展谒于墓所序暌濶相慰劳而水木本源之念油然以生庶几合族之道乎迩者改卜苏村之阡弗揣凉薄乃讲求古人合葬之法欲使子孙世守之不废盖尝徧考先正诸家之法而独有取于赵季明氏之图其制曰族葬之法以造茔者为始祖子不别嫡庶孙不敢即于父皆以齿列昭穆尊尊也曾元而下左右祔以其班也妻继室无所出合祔于夫崇正体也妾从祔母以子贵也降女君明贵贱也【按韩魏公葬所生母胡氏其柩退嫡夫人之穴尺许】与夫同封示系一人也其出与改嫁虽宗子之母不合葬义絶也男子长殇及殇己娶皆居成人之位有父之道也中下之殇葬祖后示未成人也序不以齿不期夭也男女异位法隂阳也【男葬祖北之东女葬祖北之西】祖北不墓避其正也葬后者皆南首恶其趾之向尊也嫁女还家以殇处之如在室也【本伊川葬说】妾无子犹陪葬以恩终也【葬女殇后】季明斯论平正周密足以补周官之未备族葬者宜以是为式矣又曰葬亲而不祔其祖与祔而不以其伦者均之视死者为不物噫嘻为人之子孙而视祖考为不物其违禽兽不远矣濂着是篇而藏之祠堂副在谱牒期后世有行者子孙不至大愚必从吾志
　　花木记论【林大春】
　　予自归山之后往往于荒山落寞之境见有竒花异草而无名称者甚众及至修辑县志旁搜花木得其有名称者亦不下数十种多为中土之所希睹因忆琼山丘公尝作野花亭记悼其地花卉之不幸予潮与琼同极南陬花木大率相类然琼之花虽产幽遐犹得丘公以为之记固不幸中之幸也予地之产其竒瑰幽香长托林莽杂处荆榛己难悉数至得其名称亦未能一一表见于世使不详考而志之匪惟以不得跻于上苑为恨抑且有愧于琼多矣故特悲而志焉
　　五德之运如何【华钥】
　　帝王顺时以修政而或者以天运符之天下始有异说矣夫天有五行分时递运以成万化而帝王之政则随时修饰以新万民是以定厯律改正朔易服色必取诸五行以备一代之章采仪度而相生相胜之说不与焉后人妄以防纬配合至欲援生克之运以符生降之几呜呼有德则兴无德则亡此世道升降之几也彼五行之一德孰与天命人心之向背其不经亦甚矣五德之论古不经见自邹衍倡为终始相胜之说而张苍贾谊公孙宏倪寛司马迁之徒则本其説而附益之自刘向父子反其説为相生之论而荀悦班固崔昌徐铉胡宿之徒则本其论而推明之言相胜谓帝王易运皆后之胜前商以金而克夏之木周以火而克商之金秦以水而克周之火汉以土而克秦之水或谓汉以水而克秦之火各欲从所胜也言相生谓五运以子承母伏羲首出于震以木德王而炎帝以火承木黄帝以土承火少皥以金承土颛顼以水承金帝喾以木承水唐尧以火承土虞舜以土承火皆世更一德而生生相承至夏后氏以金殷人以水周人以木虽代更一德而亦生生相承汉之从火以承周也唐之从土以承汉也庄宗中兴唐祚则土运未絶也一传而晋以金再传而汉以木又传而周以水又传而宋以火中谓秦本西戎余分闰位自魏至隋皆非正统求以合所生也呜呼谓相胜之说出于秦之意则可出帝王之意则不可彼帝王之公天下也揖逊征诛皆无心顺理以通其治于未穷而何有于计较之私且秦急于法天下受其毒汉善反之又岂较胜哉然相生之说出而相胜之説微矣但相生之説方惑世而未己也夫帝王之继天理物也黜簒窃以宗正统略偏安而绍厯数人则为之耳岂天运之自然哉盖世不常治而运无停机当末汉祚絶而李唐未兴有天下者自魏而隋也今皆略而不序其时独无所运耶五行之运一息若不继则天道坏矣或者又曰斩蛇着符得天统也水患多应非人为也火主商丘又明验也呜呼此正晦翁所谓大德之符有适合者耳求其说而不得君子弗论也审如其说则夏有青龙之瑞胡为而尚金殷有银山之祥胡为而尚水周有白鱼之兆胡为而尚木其説穷矣设谓以人承天而运数不絶则可验于五三之世而不可验于秦隋之间设谓以天应人而符瑞可徴则仅见于汉唐宋之初兴而无所考扵帝王之逓盛求其説而不得信乎其説穷矣大抵辟衍之说者向也而啓向之说者衍也衍之说也出乎私向之説也流于诞尝考诸家语老耼曰古之易代而改者取法五行五行更主终始相生亦象其义孔子曰五行用事先起于木故王者则之而首以木德王天下其次则以所生之行转相承也夫家语多汉儒所附防而不足信味其语意亦五者自为之尚耳初未符于天命也要之王者之欲定所尚也特以一代之典章文物不可阙而欲治厯明时更制立度以新天下之耳目焉耳夫何与于天运之生克也哉愚故曰帝王顺时以修政也












　　明文海巻八十九
　　钦定四库全书
　　明文海卷九十　　　　　余姚黄宗羲编
　　论七
　　文论【彭辂】
　　曹子桓曰文章经国之大业不朽之盛事因着典论详列众文之体又取建安诸子而褒刺其利病其为论美矣不可以复易矣昔伯牙妙音操而峨峨洋洋惟钟子能耳防其神及钟子之没也伯牙至毁轸絶弦谓知音难再得也若夫穷鄙之社击瓮扣缶以为天下之乐莫已若也引而与之聆丝竹之希夷金石之哀越则吁愕而莫解故文者作之固难而知之为更难也昔周之东也文不在名物而尽在于觚牍之间天下学士各恣所欲言而无射防徇人之累故自周衰迄于先秦文章之作于斯为盛由今考之左氏之为传也若左珩右瑀步履合节安车闲驷和鸾交应且事绪棼如约之不过数语而情理粲粲不遗直可悬金咸阳人莫能操管増损一字者诚宇宙之竒也屈大夫之为骚也镕铸风雅而更以新范凭陵震厉创往者之所无而其瑰辞傥调膏馨霑被后人日用之而不尽诚旷古之竒也蒙庄操其虚无谬悠之说散道德而放论之言无不畅其意而模冩众窍足称搜浩乎巨海重涛无复涯渚兹亦一方之竒也他如诸子百家脱秦灰而仅存者靡不吐自中臆故管不袭晏墨不轨老荀不勦孟孙不録苴彬彬乎其文矣夫彖象典谟巍巍圣人之经不可几及过此则先秦其太上矣既而有汉之西京抑亦可以为次矣汉初惟枚乘所制大似七雄时人而洛阳年少肆笔成书内无乏思莫有撄其锋者虽子长氏或稍逊而避焉惜乎二子篇章零落不克多见遂使子长席世史之业扬蹀躞之才独步当年冠絶来叶殆以藏山之籍未湮而盈几之帙可讽也向使其尽如八书之残阙无次人肯漫尔推崇也哉故文章之于世实有幸不幸也余谓先秦逼古不可以学地知而子长有本可以学力到也但其文骋骛纵横捭阖变化所叙谋臣健将刺客侠士之迹皆曲悉其情态斵轮所谓得之心应之手词波未至而意己涌横陈于先矣故读快意事则令人跃然喜读不平事则令人裂眦竪发怫然怒读志操政行之淑则欣欣而慕欲与同游读防夫邪佞之陷人误国则切齿蓄憾欲投升豺虎如国工者之貌人形神从笔端跃出凡入乎其书者其人久而犹生固文之一奇也而本之战国防之洄澜疏节非出自创为则迁之竒亦有自也而次迁者其班孟坚乎班之汉书盖过半窬掠迁史其余则乃父叔皮氏与曹大家为之而固躬所摛撰仅十之二三观诸两都典引及宾戯之答笔力可以概见人或称其采酌经纬藻润雅驯要亦向歆之勍敌而扬雄之副亚也东都自崔蔡而下间已造为骈语浸淫乎晋宋齐梁力务比偶盖江左之国士女多靓色冶容文物葳蕤仪观照耀而铨文者似之竞以新巧赡丽为佳而不喜遒劲风骨然非胸包充栋辞擅雕龙亦无厠于作者之林也恶可以俳而轻訾之哉唐人不逮六朝日以寖远韩栁氏起而振之非复唐人之文骎骎两汉之文也韩子澣犹江汉变拟神常怪夷险倐忽错互髣髴蹑足烟霞之中控苍螭鞭赤霆而与之下上也栁虽理不副韩而雄赡过之直输指趣而不杂以浮游支蔓凄乎其行二崤絶壁之间而风雨骤至也沛乎其驰八骏于西极之野絶尘而蹈乎空虚也韩之平淮毛颍信工矣尚有假于分架横结栁必能为之栁之骚赋晋问诸篇出幽入秘精摛秀掞韩岂能之哉夫二子信唐之隽也而唐人之文概有可观前之而王杨燕许李华苏颋之流后之而元结杜牧之刘禹锡孙樵皇甫湜之属或骈或散各有工拙高下均为远行之文也不意至于弱宋而陵迟甚焉宋人无他技能惟长于著论工于上表宋所著名者曰欧阳大苏大率欧平而弱读之未终巻即昏昏思寐苏畧有西京风骨而倾竭无蕴借下此益疲薾而不奋矣噫宋其无文乎尝试论之先秦西京之文秦中太华也东都六朝者峨眉劒阁也唐人者金陵钱塘也西京之于先秦其伯季乎东都六朝之于西京其父子乎唐人之于两汉其祖孙乎繇宋而视唐以上则孙之远裔与主人之臧获矣而近之谈者乃曰论文贵略其眉髪而究其神髓不知有秦中太华之形容必有秦中太华之精神气魄彼峨眉劒阁之岏阻不能舒而为天府者其精神悍而蹙也金陵钱塘之卑坦不能突而为崇冈峻者其精神缓而衰也即以人喻则项羽负扛鼎拔山之力其气必轩雄盖世而非樵汲之荷担石可并也夷施赵燕挟絶世独立之姿其神必澄莹丰溢而非里妇之施粉黛可并也宁有眉髪都异而神髓不相悬者乎予非能文者抽典论之末竭其狂斐然钟期以赏音名而未必善为音予虽不文奚其让
　　性习论【彭辂】
　　孟子性善之论非其创始也继善成性孔子言之降成性先孔子者言之宋儒疑性善为未备于人曰气有清浊故性有善恶又曰形而后气质之性善反之则天地之性存焉又曰善固性也恶亦不可不谓之性性一也而有天地气质之分宋儒承孔子性相近一语而衍其说而不知其有大缪不然也孔子但言性近不言性有恶宋儒顾揉而参之曰气质之性有美恶不同孔子于人之善恶一举而归之习宋儒乃一举而归之气识者讥宋儒舎习主气之失悖孔戾孟之非而圣门正脉始苏苏更生矣今夫吾之有身自少而壮壮而老其念万起万灭其习万徙万变吾于一歳一月一日之间念起而灭不知其几习徙而变不知其几即为未乆茍其习之不善而汚坏吾性者过甚则不易返厥初矣何待终身即终身之间汚坏之者愈积累则愈沦落愈沦落则愈销亡矣曰习之善不善人耶我耶曰所共习者人也习之而与性成者我也盖吾少而观之家长而观之村聚里闾既而为诸生观之黉序又既而注仕版观之内廷外藩大凡子之习率类其父女之习率类其母至兄弟姑姊妹之相后先臧获与主之所事使为习莫不皆然而惟朋友游从其薰染尤速世未有交之得朋而淫比邪侈者亦未有交之匪人而能以度制欲以礼制纵者习善而心善心善而气善气善而性乃善习恶而心恶心恶而气恶气恶而性乃恶皆非气质之罪也习之而臻扵上智则不能移习之而成下愚则不可移非上智之不能移常恐其或至于移也非下愚之不可移暴弃而弗思其移也此皆习之为也且习不惟交游也凡目之所及睹耳之所及闻胥有习焉散而论之有一家之习有一村聚之习有一郡若邑之习广而论之不惟近地也九服区分寓其方有一方之习史记所称汧雍重为邪三河纎俭中山椎剽邯郸颍川任侠临菑勇持刺邹鲁好儒西楚矜己诺南楚好辞少信江淮剽轻而呰窳燕代雕悍懻忮者是也又逖而论之不惟近时也世代递迁当其世有一代之习如夏愿而僿商敬而周文而靡西汉经术蘩芜而好为长者东京气节矫厉而吏治苛急晋清谈而废事梁苦空而废刑唐诗艺而废理是也又细而论之不惟既生也未生之前胚胎之内已有善不善之习而古者豫胎教有以也甚哉习贵慎也曰释氏之论性有异乎曰无以异也禅宗授受曰见性曰明心此其最上乘也则吾圣门亦己微言之矣曰尽心知性尽之者明之也知之者见之也孰谓禅者为秘宻神竒哉阳明曰圣学之妙后儒失而为二氏所得余则譬之富人有明月之珠偶亡失于外他日贾人持珠鬻于市富人子太息曰嘻世宁有此寳乎不知乃其家之故物也
　　国脉论上【彭辂】
　　圣主之治有形有脉知治而不知形失其所以治知形而不知脉失其所以形形者治象之可见者也脉者圣主之所葆以隐然克巩其国者也脉何在乎曰人心是己人心所怀将在德也古者文王仁博于三分武王仁博于肇造原夫周之所以长世则姬公辅相之力也公之诲伯禽也曰惇亲録旧任臣器能如是而己其用意蔼然一出于忠厚公之治周即其所以治鲁者也迨周之东天下列侯士庶靡不惜其衰而痛其亡也后王有能绍周之德则必配苍姬之厯明矣下周而谈治者其管子四民之说乎夫分人而各授之业其秀异者为士疏敏者为商技巧者为工蠢朴者为农愚智相越而情之欲恶则群然以一故养士悯农卹商劝工政之要务也古者藏富于天下后世廼以天下利而国之最下则以天下利而帑藏之而不知有天下周自六典外其取于民者仅什一耳廼今一切取之于田畆尚不足以应上之需而秉耒荷锄者终歳刺骨惨然寡乐生之欢焉夫吴防之间京师财源也涸其源而欲瀹其流奚益哉此首当轸念者也商旅之在今日亦云艰矣趋而共者愈众而税者日殷行乎矛防之畏途而什一之息皇皇焉其不易获也则农与商交病矣农商者工之所与通什器者也此而既病则百工之技焉攸施之以故天下之人不论能与不能而惟士之为慕七雄之世不得己罗之于食客东京以来群萃于黉校方今罗以天府贤书高材擢异者无论矣试观章缝之侣焚膏矻矻而或寡颖脱之文设若中道而尽摈之则弗能再理他业列高等廪食于公者乘其衰暮而绌其年资俾有后薪之凌前鱼之泣则彼之曩时故尝与洛阳年少争锋锷者也而奈何以郁咿终也汉制入赀者得拜为郎名卿张释之司马相如假以奋迹顷闻太学之盛注籍者以万数非前此德间比而解额不増于昔甚非所以长育而陶镕之也又狱者圣王所慎不得己而用者也使者行部则必有刺访然使者不能坐臆而旁采之或借听于怨憎之谈流传之语传云所见异辞所闻异辞所传闻异辞以传闻者而丽之辟是忍生人之命于草菅也民以寃抑之气上干隂阳之和岂独东海一妇哉凡此数者皆出臣工奉行之过非朝廷意也夫人心者国之脉也而天从之周汉而下以富饶雄往代者无如开皇大业之隋鞭笞九服蹂躏河华强兵劲马撄突无前者无如全盛之金疆土广大环鲸波蜃屿穷荒絶迹咸入版图设尉候而闗柝之者无如奋起之元然而隋才再世而太社己墟金元俱不满百年奄然倐灭天下之人覩其革命之际恬而安之求其顾砥道而出涕怀西归以好音如灵王以后之周者吾未之闻矣何者君不爱其民民罔戴其君上下无聮维之素徒以区区位号控驭而操束之一旦掉臂而去无难也繇此而言国家命脉不在富强广大而在人心之向附可知己善摄生者调其吸呼固其元真六气之沴蔑从而攻之使违保摄之宜恣愉快之乐肤革充然而脉寖以澌冺则一蹶而仆虽扁鹊俞跗弗能救也国之延促犹生之脩殀审大计者培其脉而己天以春为脉人以平爲脉国以仁为脉民生周成汉文之代唐之开元天寳与宋庆厯元祐之日暨我朝列圣之熈洽皆春也秉国者法天之春生此远方黔黎所以喁喁焉重有望于今日
　　国脉论下【彭辂】
　　今夫人焉耳目人也手足人也声色笑貌人也岂形骸为之哉则脉为之也脉者荣衞之根呼吸之槖而精神之合也故其得以康宁而寿考偶或至于疚疴智者独以为无患故越人氏曰越人非能生死人也其生者则自能生之何者其脉治也治国家者亦然四海九州万国体肤也必有所以为之四海九州万国者内庭外庭头面也必有所以为之内庭外庭者百司庶府耳目四肢也必有所以为之百司庶府者纪纲法度声音笑貌也必有所以为之纪纲法度者其盎然流衍磅礡与之沦洽其间而莫或阏遏则国之脉也脉非天之所为非人之所设则有国者自为之也邃古之世以无脉为脉皇之脉浑以醇帝之脉和以粹殷夏苍姬之脉厚以蔼故夫夏厯四百殷厯六百周厯卜年卜世益緜其鼎何三代有道之长也彼五霸骤兴骤废秦之惨刻焚坑促世其最下者也由此观之自古国家世数之长短可见于此矣人之脉在元气国之脉在士气士气昌则国昌士气弱则国弱士气削则国削士气消则国消士气亡则国亡国依于士士依于气是气也经乎古今而不为老塞乎沧溟而不为大揭乎日月而不为明凌乎泰山嵩华而不为高参乎寒暑而不为变顺适乎恬愉淡漠之乡独立乎风靡波頺之际皆是气之为也存之人则为元气散之乎天下则为士气善摄生者养一身之元气善治国家者养天下之士气如是而己矣昔汉之时天下之气尝昌矣王莽者出借六艺文奸言以箝天下之口以弱天下之气而汉亡唐之时天下之气尝昌矣朱温者出任一劒奋睚眦杀诸清流以絶天下之善类以折天下之气而唐亡宋之时天下之气尝昌矣熈宁绍圣之纷纷起党锢之祸一切目为党人戮辱之以禁斥天下之贤人君子以消天下之气而北宋亡东汉之云亡亦大率类此则士气不振之故也夫国之治也拱揖谈笑而有余国之乱也纷纭驰骛而不足方鉴之未审几之未定转圜力挽而可救迨时势之败坏天运之往复则咨嗟噬脐而无及天下事以天下之心优游而处之则裕以一家一人之心刚愤而处之则败此必然者也我国家自肇造以来迄于今深仁基命涵喣培养天下之士气者何昌且厚也夫茍从而凴陵之挫折之不得使舒布萧然如风雨之荡晴空然夫待士如此他于何有甚非所以长国家之道也奈何不为国脉计也
　　春秋论【彭辂】
　　予读春秋而知胡氏之传凿且妄也彼不得孔子之意而谬为之说者胡氏也夫春秋虽孔子所作乃孟子固己言之曰其文则史矣故句析而字属皆鲁史之旧文而其笔其削则裁自圣心之义也义出孔子书成于孔子故称孔子作之云尔繇其着义垂训大惧乎乱臣贼子是圣人无位者维倾戢乱之功故不曰定而曰作也彼鲁史虽有旧文假令不经孔子勒定即悠悠然与乘梼杌并立俱废孰知鲁有春秋哉由此言之谓之作亦宜也春秋有为人君父之道焉有为人臣子之道焉所指为乱臣贼子者非必身陷篡杀甘心君父之谓也凡专政窃权擅兴师旅僣王防盟缔外交结党与朘削其君之土宇人民以自封殖与夫负邑而要拥国而拒皆臣之乱子之贼也仲尼于是厯厯书之以垂世诫俾回僻之迹邪逆之名章灼于数百载之后若可得而戮骸洿墓罪及其后裔然者甚则拂其意而诛之抉其微而阐之故乱臣贼子以惧而罪我惟春秋斯当年之旨也或曰然则何以必其尽鲁史之春秋而无所窜易哉曰昔周之先王诗书礼乐之泽渍液于天下海内贤者能识天下之大其不贤者犹识其小而鲁自姬公伯禽日以秉礼之教砻厉其国人故鲁多君子自古而记之况世居掌故之任者乎周自史佚而下多闻而蜚誉者曰儋曰克之流纚纚不乏齐之南史兄弟争死其官则周齐之史固有足观矣而世所最著称者惟曰在晋有乘楚则梼杌是乘梼杌之善他史俱莫及也若鲁之春秋其斟酌经纬蕴借囊括义宻辞严刺钺褒衮又超轶于乘梼杌之上故孔子睹其可采可据遂因而修之独其二百四十二年之间彼以史为职者必钜细胪列捆摭不遗圣人曰是芜而赜不足以训天下与来世故苐取其切于彛章政务之大所谓典叙礼秩服命刑讨者而后笔之为书约之每嵗不数条余悉在所削焉是故即述为作因史成经事半而功倍也审如胡氏之论曰圣人多革而不因安在其为文之则史哉胡氏者谓圣人道渊德博一属辞比事辄异于人讵知是非之公野夫里妇所共有皆可以据事直书若鲁之史臣其发凡起例立言之妙则所专攻而世习也夫孔子固神圣然耕不如老农艺不如老圃故使孔子而为诗必不能加于闾巷之讴吟妇女之哦讽如闗雎芣苢草虫燕燕诸篇也使孔子而为书必不能加于二帝之典三臣之谟与禹贡分州濬川之撰次也使孔子而为史必不能加于鲁春秋之旧发凡起例专攻而世习也何者物各有其至至则何可以加也孔子之因旧文而无窜易者以此然芟刈订仅存其百一盖法以为权道以为衡隂阳以为端象纬以为纪圣心精蕴参贯其间游夏尚不得与而况于后之儒者又况于凿以为儒之胡氏胡氏之凿不可缕数吾兹得其槩焉其传春王正月者曰以夏时冠周月夫孔子周人也修史之时非为邦之日曷为舎周正用夏时身冒僭乱之魁乎其传西狩获麟者曰文成麟至大近乎妖矣左氏亲见国史者于隐公之元年传之曰春王周正月及获麟之事仅曰商鉏获之以为不祥将赐之虞人仲尼曰麟也取之而己窃思获麟之后世故伧儴譬之江河愈下仰视周平王之四十九年倐己更一古今运防此而不为絶笔将何所防止乎胡氏又动曰春秋天子之事无其位而操南面之权兹又妄乎妄者也夫申周天子之法以绳其下则盟防征伐出自诸侯大夫陪臣皆罪也霸者假尊王之名则姑有取焉何必托柄于素王恣意于诛絶哉吾故尝曰胡氏之传乃胡氏之春秋非孔子之春秋也
　　灵识同异论【吾谨】
　　虚而生灵灵之逐于知也而虚之性波荡矣灵者无知也而无弗知也混纯朴觉而周应此灵之所以全乎体用也是故穷高极厚而测神明之德万类必陈而其始终各含夫至性譬如茧丝之各有绪也而咸能照而知之若有以见其四体肤毛而无待于推测也是非不周知也而去知之识则远矣夫识也者物之诱而非虚灵之德也庄周曰物与物何以相远也夫物胶于一隅而欲达万物之性可得哉惟虚则达物之性自本自根一物之终始而纽贯之其照物之情若数一二三四也而物无能遁者矣是故天地虽大特形气之粗也而物视之则无弗知者矣灵虽周知乎万物固虚之自然之用而非有所异也彼无知者则其所以知之体也外其体而求其用以为达焉斯惑矣而况乎测求其万分之末殚其神而逐物求知之则其所知也终薄矣斯不亦大惑哉今夫日月星辰之为文于天也风雨气候之为变于中也山川道里之为列于下也草木禽兽之繁育扵两间也其运移次舎晦明迟速去留作止为祥为孽远迩险易大小名数易气变形化生弗常纪志之所博传尚弗殚厥类虽以神禹子产之辨博且弗能穷其微设有能穷之亦何异夫量升斗之器计瓦砾而出入之哉是以古之圣人贵朴而不贵知纯其性而游心于至知古之圣哲知物类性德之不可以知数知也虚其神志养其知之本以求夫至知及其知也而弗以为尚也后之愚者逐事物之类而记之博之以载籍广之以耳目欲以殚庶类之微而未得其概焉即其所深至而察之其所知之是非且不知其契乎道否也顾犹夸诸聋瞽者以为知不亦耻乎夫不防其所以知之之性而罗天地万物而照焉此虚灵之德也逐于物诱于知而知焉此情之识意之见也虽知焉弗知也而愚者每欲以情识意见测天地之理尽事物之类非惟不及知而固己防其知之德矣
　　心性论【吾谨】
　　未有耳目不无厥心而心实生于视听物生而象既象而滋滋而变焉而性亦随之变故静曰性动曰心动而静曰神知神之所为者则弗以视听防厥心矣夫心无得防而耳目有作止徇作止而因之为得防可悲哉婴儿而耳目具而未知视听则未始动厥心也及其知视听而动厥心矣动而弗息与物同归夫然后曰防心而不动之心果防乎夫惟大成之人虽有耳目而不用其耳目故能复返于婴儿悲夫世之悦生畏死者其弗知心之本也甚矣且人之贵生者贵其心之有知也贵其耳目之有闻见也而不知耳目闻见弗及者是亦若死而已矣奚必悦其闻见之所及者为生乎是故生死縁于视听而视听縁于物见物见而视听作则曰生物隐而视听止则曰死山川城郭舎庐妻子凡声色可悦者见则爱而弗欲弃之其所不见者固不爱也见与不见之间遽以之为生死忻戚此愚者所以日竞厥心而防厥性也越人有赘于吴者生子未期而归越及复往而子长矣遇诸津而弗识其己子也争渡而殴之几毙傍有知者告之曰若固尔子何殴之甚其人乃大戚以悲当其殴之也未尝不为父子也及其戚之也未尝始为父子也而先后憎爱异者知变于物而情动于中也若乃遗视听忘爱憎一智之所知者固有是乎哉故曰至人不縁物不喜求视得若失人貌而天若然者其心既不逐物而生矣顾安得而死之哉





　　明文海巻九十
　　钦定四库全书
　　明文海巻九十一　　　　　余姚黄宗羲编论八
　　宗论上【罗洪先】
　　余尝读宋濮王典礼诸议乃知载籍之能惑人也当是时言礼之臣类皆贤智其发明宗法与为后之义亦可谓切至矣然攷其事不合揆其义未尽岂因袭者其入久师承者其守专附和者其言辩卒无以自解哉学者以其言本乎三礼之书又订于伊川之疏遂为百世不易至论而不复详考其本末同异余恐将来宗法之误不特一濮王礼议也乃著论俟君子断焉
　　按宗法载在小记大传其言曰君有合族之道族人不得以其戚戚君位也盖言诸侯絶宗不可与族人齿也是诸侯以上无宗法可知矣又曰别子为祖继别为宗继祢者为小宗宗其继别子之所自出者百世不迁者也宗其继高祖者五世则迁者也盖言宗法为公族卿大夫设也诸侯之始封也有人民社稷之寄有朝觐聘享祭祀省助之政势不能自领其宗而公族无统国人不可得而治也诸侯絶宗大夫不可得而祖也故设宗法系之别子者始封始徙之诸侯之嫡次子继别者嫡次子之世嫡也世嫡相传庙祀别子百世不迁谓之大宗大宗百世庙祀别子则聮属别子之子孙亦百世而不改宗者大故曰此大宗也继祢者世嫡之弟及其次子或嫡或庶者也生则从世嫡以祭没则其子祢之至于五世则迁谓之小宗小宗祀祢则聮属者止于祢之子孙五世亲尽祖迁于上宗易于下宗者小故曰此小宗也是皆自始封诸侯言之者也又曰有小宗而无大宗有大宗而无小宗有无宗亦莫之宗者公子是也公子有宗道公子之子其为士大夫之庶者宗其士大夫之嫡者公子之宗道也盖言诸侯之嫡世居君位而世世又有嫡庶次子所谓公子也公子不比于始祖之别子为祖无二统也一君必立一宗使领羣公子及公孙而其宗亦有大小焉宗其嫡者为大宗宗其庶者为小宗大宗小宗皆五世而迁者也有嫡无庶则宗嫡是谓有大宗而无小宗有庶无嫡则宗庶是谓有小宗而无大宗嫡庶惟一是谓有无宗而亦莫之宗嫡庶惟一者无羣公子也已无宗亦莫为人宗多嫡与庶即所谓以其庶宗其嫡乃公子宗法之正也是皆自继世诸侯言之者也宗法尽于此则知庶人以下无宗法又可知矣盖天子诸侯者统大夫者也非五宗之谓也庶人者统于人者也比闾族党之谓也刑不上大夫而后豫制之以礼故曰宗法为公族卿大夫设也古制废贵贱殊势宗法不可复行矣世儒守陈言而不察时变乃比附曰天子大宗也诸侯小宗也入继大统者不得顾私亲此为后之义也呜呼易父子之名失君臣之义礼乐不兴刑罚失措其必由此也夫盖其不详考之过也礼防服斩衰为人后者子夏传曰何以三年也受重者以尊服服之盖言受重大宗始有此名非大宗则无为人后者也又曰如何而可谓之后同宗则可言惟慎所择不必其亲者也又曰如何而可以为人后支子则可则知不夺人之宗以承重也又曰为所后之祖父母父母妻之父母昆弟昆弟之子若子言若子明重情不可以二也又曰为人后者为之子申若子之义所谓推类至义之尽也齐衰曰为人后者为其父母报传曰何以期不二斩也特重大宗者降所尊也又曰尊者尊统于上卑者尊统于下大宗者尊之统也大宗者收族者也盖言尊统于上君也宗子收族统于下有君之道焉比君之义故降服降其服不没父母之名恩与义两得者也又曰为人后者孰后后大宗也盖惧昧为后之义乱父子之服故申言以别之是知为后止于大宗无二后也小记曰庶子不祭殇与无后者殇与无后者从祖祔食无后者有祔则知小宗虽无后可也凡一封君大宗一而小宗四大宗之主一而四宗之主不知凡几必大宗而始成此服则知非为后者其服不必皆斩而降者不必皆不杖期也必为后而后降则知天子诸侯之与庶人不可以类推也明矣是何也天子诸侯无降服则知无为后者也天子诸侯之礼也有子则继无子则及故公子各有大小宗而不比于别子之祖其死也公子祔于公子而不各为庙盖以序或相及必至夺宗故也故当其及也即公子之长子亦当承之何必拘于支子乎其不及也则虽庶不得以干嫡何至择于同宗乎不着其服者臣于君服必斩不问其序而皆以先君之道终焉则鲁之闵僖是也夫闵僖以弟传兄诸侯也而其礼已若父子况为伯叔侄者哉又况为天子者哉盖其统不止于公族故其义亦不止于为后义有所重则礼有所加不敢以卑者之辞名之所谓尊者尊统于上是也庶人无为后则又其微也先王之为政也鳏寡孤独有养而死徙无出乡礼不下庶人其防也人得而主之所谓择之五服之内择之前后家东西家或其里尹主之是也故曰丧有无后无无主有主则不必后此圣人之责实也故天子诸侯之后也皆不比于大宗强以大宗推之持重比于爲君而父母降服比于族人之不敢以戚也止矣族人不敢戚君君未始即没其名而今之为后者遽改父母之名其义也何居且择后于同宗亦必皆伯叔侄也礼曰族人以支子后大宗是亦将以族人之名称父母乎称以族人而服以齐衰恐圣人之裁礼不如是之舛且背也此亦不详考之故也
　　宗论中【罗洪先】
　　大宗有为后而小宗无后何也按礼大宗子之丧也五服之内亲者月算如邦人月算者服之月数也邦人五服之外者也宗子及母与妻之防丈夫妇人皆齐衰三月其亲者月数从五服制服从邦人是自三月至于期合亲疎而皆以齐衰服之虽大夫之期不敢降焉何其尊也庶人为国君畿内之民为天子齐衰三月而己邦人服宗子无少杀焉何哉以宗子有君道故比其义也何为义尊统是也天子国君统世人世人非此统不治故谓之世统世统者尊无上前所谓尊者尊统于上是也宗子统宗人宗人非此统不治故谓之宗统宗统者尊亦无上前所谓卑者尊统于下是也小宗子之丧也父为之三年曰继吾祖也丈夫妇人之为小宗各如其亲之服非独避大宗也其统小义故微也故大宗立后所以收族也收族所以尊祖也尊祖者不敢以先祖之遗逮于刑戮故抗宗法治之尊祖故敬宗敬宗故为所后尊服齐衰加而斩三月进于三年尊之至也族人有支子不敢得而私焉曰是吾先祖之所托非吾所独尊也有宗而后族可收宗庙可严是吾考吾祖吾曾吾高皆从此而有托吾何爱焉故为人后者不言所后父雷氏之言曰其所后或祖或曾或高未可豫定故阙之也呜呼似矣而未尽也为后者独为彼乎哉盖其祖也为其祖故所后不得以为子而己亦不得斩其父是乃至公之心圣人所自裁者也小宗无为后也势也祖迁于上宗易于下五世易无复续矣其族统于大宗而其亲分于四宗丧主于其亲祭祔于其祖又何后之有其为大夫士者则为之置后置后者暂假以行大夫士之礼盖主其丧者也其无爵也男主同姓女主异姓则皆其亲也其庙也继高者絶继曽者得主之矣继曾者絶继祖者得主之矣继祖者絶继祢者得主之矣继祢者祔祖继祖者祔曾继曽者祔高则皆其祖也舎是而必于为后则是专其货财处其宫室而以为己私有识者必所深耻而不为而庶子昆弟之旁亲无頼者皆可觊觎而幸其祸及是开自私之端圣人所必禁也而可以为训哉故曰小宗无后者当絶非圣人之忍也势也天子诸侯不言后则又其重者也天子者奉天命以临天下诸侯者禀天子命而致之国人故继天而为子者谓之天子诸侯尊王而为之臣则皆王臣非祖所独专者也故曰公子之公孙有封为国君者则世世祖是人也不祖公子夫公孙非自絶于公子也以其有所禀命非公子所独专也故封君之子臣昆弟封君之孙臣诸父昆弟言禀命之重无弗斩焉者也周之郊也以稷配而明堂以文王不专于祖父何也以其奉天故先尊而后亲也故曰我其夙夜畏天之威于时保之保有天命而后先祖之祀可以无坠此天子之所守也故崩薨者有世及而无为后践祚者无尊卑而称先君大宗之后必择支子固不夺人之宗又以肖贤也先君之继必顺统序固不逆天之伦亦以防乱也此其说不可得而同者也宗子殇而死庶子弗为后盖代其宗不成其庙也非殇则择之族人故宗子之后无兄弟及兄弟是殇之矣而天子诸侯有世有及是岂以殇事先君乎此其说不可得而通者也事以先君则先君后夫人无弗斩焉者矣事先君之祖父母父母昆弟无弗若子焉者矣事之若子而弗称子不敢以私昵辱先君先君之义重于父也己之父母享其尊养而不易其封受之先君非己所独专也故曰防不诔长贱不诔贵又曰父为士子为大夫葬以士祭以大夫何不以大夫葬也重先君之命不忍死其亲也其或重私恩致殷礼则亦不可渎于庙不可齿于先君之亲此防通之宜礼虽不言可以义起矣自夫昧于宗统者既陷君于夺亲昧于世统者复陷君以干正使圣人制礼曲折之详皆为固僻难继之说则世儒之陋载籍之繁啓之也传曰罪多而刑五防多而服五上附下附列也呜呼彼固附于上下矣而卒以陷君则又何说哉故曰礼仪三百威仪三千待其人而后行
　　宗论下【罗洪先】
　　宗法不可行于今者有三封建不复举学校不复修井田不复制其不可行者势也古者风气醇穆灵哲彚生故圣人之立极也必分土置牧以共天位而封建之典行焉是故诸侯世其国别子世大夫于是立三庙设坛墠得于祫祭有圭田食有采邑有家老以治其事有仆园台舆以供其役夫物备而后礼严礼严而后义立义立而后势行势行而后法可尽故名之宗子而族人莫不听焉期功以下莫敢戚焉此名实之应者也今之大夫起于白屋非有尺寸之借也载符而出受代而旋非有定位可以长子孙也致其事即食其力非有体貌之隆于族类也故纨袴之后同于厮至不自给则转徙而流亡其或怀贿败官又皆怙恶污俗其身之不自淑而又遑恤其他此其不可行者一也毕命曰世禄之家鲜克由礼敝化奢丽万世同流盖自成周之时有然其不至陵荡者维持之素耳是故师氏正其行保氏授其文成均养其和司谏考其过司马正其射不幸而族人罹刑王曰宥者三有司曰辟者三而卒致于甸人此豫道谕而防禁之故其教易尊而后爵可命也及其风俗既成耳目不杂则蒸渍优防余韵不殄虽以春秋之衰僭乱己极而名卿大夫国不乏人如鲁之孟献晋之子犯齐之平仲郑之子产秦之蹇叔吴之季札楚之叔敖何易哉是皆礼教之效也汉承秦制郡县破灭世家二千石皆以锄治强宗豪右为政又惧其势未易解也迁其宗于近郊以离贰之于是景屈诸田之族皆为闗内编氓不得复缵其世业其后经术盛而礼教衰功利炽而争夺起淮南七国连从以畔而功臣得封侯者不数传以罪恶国除此皆奉朝请天子所亲治犹且尔况令其分土得专制哉此其不可行者二也夫人之为恶非必其性成也要亦有以驱之矣古之选士不于商贾为所计卑而所存者薄志分则业不精力劬则虑不远故为善者贵有赖也三代之制必有夫田分业定衣食足然后责其不肖虽有非僻之心不敢肆矣夫饔飱不至父子不能保其亲况众人乎是故行刼起于攘伐攘伐起于聚积聚积起于虑不足无不足则乱国之民可使由礼今士夫非不尊也象魏宪典非不异也榜掠笞黥刀锥刳剔之器非不惨且毒也卒不能使防食者外无异谋乃欲假服制聮亲属抗宗法以复古道岂不谬哉此其不可行者三也于势稍顺而分得为者惟藩封与勲戚近之然所存者势而己非其要也将欲维持族类以附于小宗其为説亦有三尊尊老老贤贤惟所遇焉斯可也视其族行辈长者得主之斯尊尊矣无己行卑而年高者得主之斯老老矣无己而德谊足称年行虽卑亦得主之斯贤贤矣此宗法之变也宗法变为后之义亦变孟子曰天之生物也使之一本世儒两考之嫌必是之取矣虽然得其常则父母一不得其常则父三而母八独两考哉彼其实固未变也诗曰拊我畜我长我育我顾我复我出入腹我盖言恩也是故一者指所生而言实之谓也变者指其恩而言情之谓也情有变实不可变斯固物之一本民之宜也礼斩衰曰慈母何也子夏曰妾之无子妾子之无母者父命妾曰女以为子命子曰女以为母生养之死葬之皆得如母贵父命也是故慈母之名本于父命非其生之谓也情也无子而后人之子其父母命之所后者防而畜之若子然将不得比附矣乎附其列矣其于所后虽父母名之可也此载之律令圣人所不违也既死而人谓之后比于置后执其防奉其祭事其亲属而不得以父母名之则犹行古之道可也今之民散久矣各私所有而莫与相谋惟有后则攘伐之奸不作斯固所谓民之宜也与民宜之圣人亦安得而违之呜呼此古今之辨也
　　立后论上【田汝成】
　　立后之礼先王起之以存宗后世沿之以定乱盖先王明伦之教莫大于严父严父故尊祖尊祖故敬宗敬宗之义与禘祭同道幽深远非仁孝者不足以知之故礼曰别子为祖继别为宗继祢者为小宗继别之子是为大宗百世不迁者也上以承祖庙下以收族属犹木之有本也没而无子则族人推其支子之伦叙相当者为之后而奉之使庙祀有主而族属有依故礼曰为人后者孰后后大宗也大宗不可絶故族人以支子后大宗非大宗而立后者古未有也盖有之矣或者以义举之乎于礼未之有载也后世宗法废而姓氏乱系无考人但私其近亲以相敦附其下仁让陵夷而参商并起虽同胞属里之戚亦有别籍异居者没而无子则魂魄无所依产业无所属攘夺乘之而悖叛作故王者立法取上古存宗之意而着为律令凡异居无后者则近亲推其支子之伦叙相当者为之后而主之幽以慰死者而明以养生者所以弭祸乱而敦彛伦也然则立后有二义矣一曰大宗一曰昆弟之异居者在上古则如此在后世则如彼要之存宗之义公也礼也定乱之义私也法也礼以明人伦法以待末世夫立后者将以抑人本生之爱而他属之非人情所乐与也必甚不得己而后为之假令身为继别之子死矣有母弟存焉即可以承小宗不必取子于弟以续之而后谓之继祢也身为同居死矣其父俨然临之有母弟存焉则死者之主自祔祭不必取子于弟以续之令别为一庙也故凡言无后者必其咸无而其父又或先世或虽存而耋矣无可望矣然后取诸旁枝以续之非甚不得己不举也近世立后之义不明而泥于其说不究大宗小宗之礼同居异居之法一父数子一有短折即割兄弟之子以子之名为立后何其狃闻见而昧本始也甚者惑于为人后者为之子而曰为人后者不得顾其私亲谓所后曰父母谓本生曰伯叔父母呜呼父子天性也而可以假借为哉在礼为人后者服斩衰三年为其父母期是易服以明大宗则有之矣易父母之名以为亲于礼未之有也故礼曰为所后者何以三年也受重者必以尊服服之为其父母何以期年也不二斩也何以不二斩也特重于大宗降其小宗也是知古者立后之礼专在大宗大宗者合族之所公重也受重于斯人不得不以尊服服之以尊服服之而不为降己亲之服犹未足以明所后者之为重也以尊服服之又为降已亲之服然后可以明所后者之为重而继祖之道尽此先王制礼之精意也故人道莫重于大宗亦莫重于父母大宗不可絶者尊之也父母不可絶者亲之也尊尊亲亲仁义并行而不悖者若欲变易其名以为亲是未深考夫礼也在礼为人后者为所后者之祖父母父母妻之父母昆弟昆弟之子若子者此其为服以义引之而亲亦属乎彼是为所后者为之而非为己也为其父母期为其昆弟大功为其姊妹适人者小功皆降本服一等者此其为服以义压之而其亲仍属乎吾是为己为之而非为所后者也如欲强易父母之名以爲亲使悉从所后者以为属也则古之后大宗者不必亲昆弟之子矣凡同宗之子皆可为之则固有大功小功昆弟之子者缌麻袒免无服昆弟之子者使一从所后者以为属则当一从所后者以为服然未闻有为其父母为大功为小功爲缌麻为袒免为无服者而一从期年是以知天性之亲先王未尝割之使絶也故戴德王肃之疏有之为人后者为其父母期居倚庐言语饮食与父在为母同其异者不祥不禫虽除服犹心丧三年其制服之重如此而乃欲易名以为亲是未深考乎礼也故礼非从天降也非从地出也即乎人心之安而己大宗虽重不可以夺嫡以其受于本宗者亦重也支子非受重者也使受重者后已宗非受重者后大宗可谓即乎人心而两安者矣然支子所以后大宗者为推其严父之心以尊祖也廼今以尊祖之故而令不父其父岂先王立教之心哉故礼曰为人后者为其父母报犹女子适人而为其父母也报则降矣不二斩于舅姑矣而父母之名犹存焉如使为人后者去父母之名而降其称反女子适人之不若也然则爲人后者于所后之亲宜何称曰在礼有之顾学者未之察尔礼谓其伯父曰世父世者继世以尊租也如以昆弟之子后伯父叔父宜称世父伯母叔母称世母于其没也称世考世妣而已于所自出之亲宜何称曰宜称父母于其没也称考妣而己夫称世考世妣而加其服主其祭所以明所尊也于本生而降其服不敢与于祭仍称考妣所以明所亲也尊尊亲亲并行而不悖而立后之义尽矣
　　立后论下【田汝成】
  </div>
  <div class="pagination">
   <a href="明文海_page21.html">
    上一页
   </a>
   <span>
    ...
   </span>
   <a href="明文海_page17.html">
    17
   </a>
   <a href="明文海_page18.html">
    18
   </a>
   <a href="明文海_page19.html">
    19
   </a>
   <a href="明文海_page20.html">
    20
   </a>
   <a href="明文海_page21.html">
    21
   </a>
   <span class="current-page">
    22
   </span>
   <a href="明文海_page23.html">
    23
   </a>
   <a href="明文海_page24.html">
    24
   </a>
   <a href="明文海_page25.html">
    25
   </a>
   <a href="明文海_page26.html">
    26
   </a>
   <a href="明文海_page27.html">
    27
   </a>
   <span>
    ...
   </span>
   <a href="明文海_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
