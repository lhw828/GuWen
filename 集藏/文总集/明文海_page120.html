<!DOCTYPE html>
<html>
<head>
    <meta charset="UTF-8">
    <title>明文海 - 第 120 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文海 - 第 120 页/共 134 页</h1>
    <div class="content">


　　明文海巻四百二十九
　　钦定四库全书
　　明文海巻四百三十　　　　余姚黄宗羲编墓文二
　　文苑
　　故翰林检讨致仕陈君墓志铭【杨荣】
　　吾友陈君嗣初讳继号怡庵先世吴兴长城人讳邺者自蜀徙南康之都昌七世祖篆宋明州通判徙星子五世咸凉乡贡进士洽其高祖也元翰林待制仝其曽祖也祖讳徴号天倪受学临川吴文正公得旨归人称天倪先生至正间徙吴城父汝言国初济南经厯有政绩母吴氏庐江名族永乐初以贞节旌表汝言初未有子吴夜梦白衣神人授之儿遂产嗣初实洪武庚戌十一月丙戌也明年八月父卒母抱归吴城躬纺绩训育之嗣初旣长奋志于学受诗于乡先生郦尚德秦师尹受易于俞立庵旣而忡忡然若不足复从半轩王止仲用是学日益博时家贫甚嗣初躬自农圃以供祭养亲时或读书或援琴高歌因以耕乐自号及筋力少衰乃开门授徒学者谓其善教多从之人尤以其爲文简健有法度求者相属由是道益尊名益重郡邑交章荐之屡以目眚母老辞不就母卒丧葬尽礼有闻于人仁宗皇帝即位少傅庐陵杨公首以文学荐初授国子博士寻改翰林五经博士命同太常卿南郡杨公直文阁备顾问时以爲得人皇上嗣位命修先朝实录书成荷白金文绮之赐陞翰林检讨逾年以老疾乞归明年疾作旣亟命其季子完诵西铭至存吾顺事没吾宁也因接诵不己门下刘溥请问先生如何直答曰无事遂卒实宣德五年五月六日也享年六十有五宗党姻友门生毕至哭之皆尽哀守令而下咸徃吊哭朝之缙绅大夫士闻之莫不悼惜配金氏故郡守防之季女初受聘防之长壻坐法并没官嗣初诉于朝乃得释金素有礼教亦甘清苦事姑以孝谨闻先十二年卒子男五宗寛宏宣先卒季即完女二长适谢圹次幼孙男七傅仪仁伟佃佶俌女四卜是年九月十日葬吴县太平乡荐福山先茔之次所着文集四十卷藏于家其赋性纯淑聪敏过人孝友笃至恒以不及事父为恨言及未尝不流涕奉母甚谨尤善养志长姊失所天养之终身训育其子甚至少姊早寡存恤其家曲尽恩意友人死无以为葬买棺葬之他凡婚丧贫困与夫鳏寡孤茕之弗克振者輙赈恤之无少吝其为人大率类此完奉治命走京师谓予有畴昔之好徴铭诸墓予按其门人大理评事张益述为之铭铭曰
　　繄陈之先吴兴孔昌既徙于蜀复居南康瞻彼吴防具区之澳爰及中叶居用载卜光前振后诗礼簪缨蔚乎孙枝继继绳绳有华其躬孝友斯着有豁其心问学斯富旣塞而通晩遭奇逢秩列文侍从九重日月清光洊被宠遇于焉退休式慰衰暮归视其庭子孙满前云胡不乐乃夺其年荐福之山先茔之侧旣藏旣铭永昭令德
　　故翰林学士奉政大夫赐二品袍服沈公墓志铭【杨荣】
　　公讳度字民则姓沈氏世居松江之华亭公以儒发身累官至翰林院学士阶奉政大夫宣德甲寅冬十月乙丑卒于北京之第讣闻上遣官赐祭给舟车归其丧诏有司营葬朝之公卿大夫士素相交者莫不悼叹吊祭之其孤藻奉柩东归以某年某月某日葬于邑之玉屏山先茔之次乃状公行实泣拜请予铭予与公为僚友三十余年相知最深谊弗容辞乃志而铭之公大父德辉号竹庭尝为郡吏平反寃狱乡称长者祖妣宗氏儒家女父易元末为谘议防军弃官还郷里授徒养亲人称苦节先生妣顾氏出士族公赋性敦敏言动不茍刻志读书喜亲笔札及长学问该博于书法尤精洪武中郡邑以文学荐而以家艰坐稽缓谪戍南诏岷王闻其贤延待甚厚时学士董公伦亦谪居南诏一见公甚相敬爱董公归朝首荐公召还未及登用太宗皇帝入正大统诏求文学翰林编修今礼部尚书杨公宏济首荐之擢翰林典籍与修太祖高皇帝实录赐白金防币织金纱衣复承命书孝慈皇后传及古今列女传书法精妙式称上意自是诏诰制勅及御撰诗文碑刻皆属于公未几陞检讨陞修撰复陞侍读学士上嘉其清勤赐二品袍服象笏命大官日给盛馔以宠异之官其子孙藻为中书舍人公与其弟翰林侍读粲扈从往来两京防被恩施赐赉不可胜计仁宗皇帝登祚赐诰推恩赠其父如公职母赠宜人公请告焚黄诏赐钞币给驿传仍命藻侍其行郷里荣之皇上嗣位陞今职年七十有三屡乞致仕不允逾年特命食禄不烦以事公素有痰疾至秋即作是秋益剧遂卒享年七十有八配钟氏先二十二年殁赠宜人继陈氏子男二长芹先殁娶高氏次即藻今陞大理寺副娶王氏孙男二潮有志于学蚤夭源娶李氏孙女三曽孙男一曰寅生呜呼公胷次坦夷持身俭约孝友忠勤出自天性居常以不获终养为憾言及必流涕歳时祀事惟谨粲尝感疾公昼夜守视调防甚至出入禁闼小心慎密始终一诚尝侍顾问得以从容进言多见采纳至于讲论古今荐引士类无不精当所居构轩扁曰乐琴书处旦夕游憇其中以自乐先生所着诗文有滇南藳随笔录西清余暇自乐稿若干巻藏于家公之殁宜有铭以昭于世铭曰
　　伟哉沈宗积世长厚维公绍承厥德益茂初起郷邑乃罹困穷用玉于成由塞而通遂登词垣受知列圣恩赉洊临实公之庆惟公之庆既寿而康子肖弟贤举荷龙光玉屏之山营兹宅兆铭以藏之千古有耀
　　故国子司业吴君墓表【杨荣】
　　君子寓形天地间德足以师表于人士学有以兼通乎古今修诸己者有余而见于用者或有未尽故其既殁而哀伤追慕犹不能已于人者若余亡友国子司业吴君是也君讳溥字德润别号古崖先世家临川之种湖曽大父景南号南牕博学工文草庐吴文正公尝序其南牕吟藁大父某号楚江隠德弗耀父思清赘崇仁章氏后遂为崇仁人君生元至正癸夘四月四日少游于乡先生前卫南令邓伯恭门伯恭见而奇之谓思清曰是子器宇不凡异日必能大公之门弱冠举孝亷不就洪武丙寅大夫知其才贤乃举邑庠子弟员从前进士李原成治春秋文藻甚为原成称赏家虽贫窘而志学不厌祁寒盛暑亦不少废同辈有忌之而肆讥侮者恒不与校而所志益坚嵗庚午领江西乡荐以疾弗果防试寻丁外艰哀毁骨立几至不起服阕假馆学舍教授以自给众亦易视之独永丰罗博士师程时分教邑庠折节与交乙亥上京师以试期不及遂入粟为太学生尝奉诏宣谕武臣使云南却其元戎文绮之赠又以阅士伍使福建一无毫发之私人皆称其亷介其所至遇古迹名胜辄赋咏纪之累至数百篇比还太学时太常丞张显宗摄祭酒事严毅方正于诸生中罕许可独以君为贤而为延誉于公卿大夫间歳庚辰试礼部第一廷对赐进士出身擢翰林编脩永乐初与脩太祖高皇帝实录书成大沐恩赉陞修撰旣又纂脩永乐大典充副总裁戊子用祭酒胡公若思荐陞国子司业居官以礼自持以师道自任以勤率诸生每五鼓升堂讲授终日危坐无怠容诸生皆敬畏而心服焉仁宗皇帝在东宫监国南京眷遇殊厚洪熙纪元首膺勅命进阶承德郎赠及考妣宣德丙午通政司陈琏奉命掌国子监事九月三日设宴公堂君从容言笑如平时酒防忽得风疾舁归私第以是夕卒享年六十有四临终无一语及身后事但属治丧不用浮屠所著述有古崖藁若干巻配郑氏封安人子男四人与弼与畴与年与性女二人长适应天府学教授孙曰让次适丰城徐士英孙男三孙女五人诸子奉柩归葬崇仁邑治北二十里之左桥既葬十有三年与性以明经领荐至京泣而告曰先君子务学笃行以古人自期而官止司业弗究所施年未及古希不肖无似又不克致位通显以光振先德惟先生与先君子同年登第又同日擢官翰林知之悉者莫先生若也表诸墓道传示永久亦莫若先生宜也不肖敢以请呜呼君之孝友笃行出自天性清修苦节至老弗替其为诗文词畅理明足追古作者第亦不媚当道官太学几二十年而不获叙迁卒之日身无以为殓家无以为丧子孙无以为衣食资而缙绅之流持乎公论者莫不为之悼叹也然君之志虽不获大伸于当时而能使天下之人信君之德操者无间于贵贱传诵君之文章者无间于遐迩视彼之得志一时而灭没于身后者岂不相去逺矣哉况君之子若孙有志问学期乎显荣昌大以慰君于地下者又有可冀欤姑立表以俟云
　　明故谢君墓志铭【岳正】
　　谢君讳绩字世懋初号静可学成因所居有王城之山更号曰王城山人其先宋经畧使鞅自防稽谪居黄岩九世入国朝讳温良世称孝子者避地元季晩方定居桃溪桃溪今太平君孝子曽孙也为太平人大父讳元参葆光林下名泉石翁标白本懐父讳性全赠奉训大夫兵部员外郎雅志家法故号友松友松再娶皆陈四子省复君母兄也省登甲戌进士兵部员外郎今知寳庆府复早世其最季者济君诸弟也君于学师父友兄弟贯彻为经实际为纬不求速化不任以组织人谑以古迂虽屡弗恤也毕竟智者不能不韪之尝就有司试者七不合拟于必合迫期忽病病革遗言寳庆云仕当先几完名未及试五日竟不起年四十有四娶张氏生二女幼未有归友人高廷美辈攒之杭郊讣达从兄世逺扶防以归君家世故孝友后母无出事之不遗力与寳庆出处相违廿年各再归省防即姜被夜谈幼弟孤侄抚同所出族里孚服每以愧君为畏诸从游者若从子今翰林编脩铎字鸣治郷进士施槃其显者制作有王城山人集史官李賔之序之曰君诗初出入盛唐尽流丽之妙晩更步趋少陵其感时兴物之意一出于正诗家曰不诬文选员外郎黄孔昭君知己也状君之行甚悉既追许其致用必効有可观者又悼其卒困死于科目于乎予尝谓古科目人法兼任尚有遗材世逺人嫌使如君者竟至此极抑君命当然邪可悲也巳初寳庆且入觐本图防君浙上遽意哭君之死乃命子彩后君卜用卒之明年某月日葬君前山之原鸣治曰先师之墓宜得予铭为之铭曰
　　生也淑寿而谷我匪局奚其梏谁其欵天诘虐酷
　　云壑先生苏公墓碣【张宁】
　　先生讳正字秉贞号云壑宋大理评事世尧之后考顺庵府君【阙】　氏世家海昌与其兄秉衡齐名人共称曰小苏先生为人孝友敦行义克勤小物终其身无非礼事早从翰林修撰张洪习举子业中歳尽弃去之专意古学诸经子史皆尝肆力以故发为文辞根据艺实丽则不靡古诗似汉魏律诗似盛唐著述之文体法西汉一时才名高出两浙流闻四方尝教授海盐弟子甚众至今邑中多能文之士死之日自书铭旌撰墓志神气不少衰乱时年五十有九遗命葬于小桃源不食之原有自鸣集二十卷子渊懿雝能世其业呜呼先生学可传而材不见用德可久而寿不甚逺盖其所能者人也所不能者命也能其所能而已焉者世也文章实闗世运人岂能违之宁夙赖师承幸窃科第自叨职禁近以来去函丈者七年而先生之兄弟相继就木心丧日逺无能为役因合同门之士书其大畧立石而表诸墓庶几平生义恩云
　　史明古墓表【吴寛】
　　吴江穆溪之上有隠士曰史明古其为人足迹不出百里之外然江浙间人知其名至于郡县大夫亦皆礼下之而予取以为友盖四十年于此矣其志正而直其言确而厉其所为无弗依于礼者当其壮时患闾里之人以巫觋惑众上书县中欲尽除之曰此皆不容于先王之世者不除则风俗不正礼教何由而行耶与人论事辨说超卓坐客莫能屈至有所感奋词气益峻虽达官贵人冲突不顾见依违狥情者心輙鄙之其治家辨内外定上下严若官府凡吉凶之事悉违俗而行必放于古知礼者取之其学于书无所不读而尤熟于史论千载事厯厯如见而剖断必公盖有宋刘道业之精至于时事人言得于闻见徃徃笔之成编则有洪容斋之博若钱谷水利之类皆知其故使得郡县而治之恢恢乎无难者为文章纪事有法醇雅如汉人语诗则不屑为近体兴至吟声咿咿防搜苦索欲追魏晋而及之家居甚胜水竹幽茂亭馆相通如入顾辟疆之园客至陈三代秦汉品物及唐宋以来书画名品相与鉴赏好着古衣冠曳履挥麈望之者以为仙也间与亲友吴铁峯数人扁舟徃来月为雅集以觞咏相娱乐又尝与刘佥宪沈石田诸公游武林经月忘返所至为文记之曰此未惬吾志也防当絶大江北至中原览岱华渉河济循王屋庐阜而归乃为快耳晩歳益务清旷室无姬侍筑小雅之堂方牀曲几宴坐其中或累月不至城郭至即止宿僧舍前二年予家居一日忽冒暑见过饮水数椀而去又二旬而疾作家人进药俾持去曰吾治棺待尽久矣且吾年六十三又夭耶竟卒治丙辰六月庚子也明古状貌奇伟须髯奋张平生喜交游持信义四方之士过其门者不絶于所厚者有过尤好面折故人以直谅称之少谒武功徐公公与谈史即许其有识遂数从议论三原王公巡抚江南时闻其名延见之询以政务尤器其才然未尝言及私事公益重之且恨其老而不用于世也君讳鉴字明古自号西村人称西村先生曽祖彬祖晟父珩母陆氏继母朱氏娶李氏子男二人曰永锡太学生曰永龄县学生女一适郷贡进士吴蓥孙男四人曰曽同曽继曽遇曽达曽同县学生孙女二人曽孙男一人曰梦祯明古卒之明年予与文温州宗儒徃哭之其二子即以墓文请予念失此良友方窃悲伤何文之能为顾有终不得而己者既卒之四年己未三月庚申葬于吴县西山之博士坞为表之曰
　　呜呼世有信古执礼如斯人者乎世有博洽好学如斯人者乎有才之达论之正如斯人者乎亦有刚直好义高旷絶俗如斯人者乎有如斯人当观其终达生顺命能保其躬呜呼明古庶无愧于其中
　　王允达墓表【吴寛】
　　成化五年寛游南京得友一人焉曰王君允达其讳汶义乌人也王氏自宋以来号为儒家五世祖炎泽得朱吕道学之传婺人谓之南棱先生曽祖袆在国初以文学事太祖高皇帝为翰林待制使云南执节死义追赠学士諡忠文祖绅国子监博士考稌隠居授徒门人私諡孝庄先生后赠中书舍人母李氏赠孺人允达生禀特异志向甚端少孤思继家学极其勤苦家素贫能守道自乐挺然无所降屈好古执礼笃行实践不欲以文士名然操笔为词章丰蔚可诵亦无忝其家既壮从郷校贡上礼部卒以春秋登郷举遂擢进士第居京师癯然静退犹寒士也尝上疏乞就郡教授奉忠文公祀不遂乃授中书舍人遇事持正同官惮之居三载见有非其道进者称疾而归今上之初用贤图治或荐允达可起而用部符下允达初不欲行郡县与郷人迫强之道病甚曰吾决不能仕矣然获至京师与故旧一见以死无恨未至五十里竟卒年五十七允达纯孝人也自忠文公之死博士君痛恨食不忍兼味孝庄如之至允达己三世犹不忍改以忠文公宜庙食死所遗书巡抚大臣为奏请于朝始秩于祀典又忠文公有续大事记在蜀藩得板刻行世亦其志也居家作祠堂置祭田凡所行礼参酌其宜其教人有法出其门者辄有可观至所与交皆一世名贤于情意最笃也其不贤者则疾之徃徃面斥其过使无所容盖其为人若隘而才则通处世若迂而行则直使其见于用则功必加于人泽必下于世顾仅以行义属乎一郷一邑之间如允达者盖深惜之其娶俞氏有贤行封孺人子男二长俯县学生次仰女三长适贡士许埙次适龚徴其一尚幼允达卒时为治二年十月四日葬以明年十二月六日今祭酒谢公旣为之铭寛宜表其墓上以良友之不可复得也盖久而不能成文抑允达之贤人知之不必书惟其有不可及者则不可不书也尝闻谢公言徃年自台州徃访允达郷人无少长贤不肖闻其名皆唯而立其学者即其所居皆称之曰齐山至不敢斥其姓又闻其友马谷曰允达殁门人迎柩于数百里之外将至亲友又行数十里迎哭皆尽哀又各为位而哭于家盖百数十人及其家长幼童仆皆疏食如丧父母呜呼允达之得此于人者其必有道矣故书以表之
　　张东海墓铭【谢铎】
　　成化丁未六月十有三日南安守华亭张君汝弼以疾卒于华亭之故居其子宁海令宏宜将以是歳冬某月某日葬君祖茔之次以状来请铭于予始予天顺初与君友今亚卿黄君世显故方伯陈君士贤佥宪林君一中识君于礼部盖三十年于兹矣慨念畴昔一代交游称豪杰士若诸君者固落落可数予驽下病且不死旣铭一中又铭士贤而尚忍复铭君也哉君讳弼姓张氏汝弼其字也其先汴人八世祖称斗山先生者宋南渡始居松江之华亭曽祖庠以易教授郷里祖子英蚤世父熊应以睦族称号村居子用君贵赠兵部主事母胡氏赠安人君少颖异过人旣壮以诗经领景泰癸酉郷荐登成化罗伦榜进士伦以言事忤宰相去国君作诗慷慨送之未几拜兵部主事转员外郎己遂有南安之命南安两广要冲大山长谷亡命啸聚为民患者盖众君下车悉捕灭之寻虑民之穷而劳役弗息也亟请诸当道者俾均节之且得以食其力于商而桥梁道路之利因亦以时兴焉既又毁淫祠百数十区为社学凡先哲之尝涖兹土者若张九龄李纲刘元城诸公皆特为立祠至周程三先生则旣祠而又别立吟风弄月台以深致景仰盖于风俗教化之大者其惓惓又如此初君之外补也人咸惜之谓若君者盍畱以羽仪明廷以藻绘一代太平之盛治君固不薄淮阳而卒有成绩至是始谢病而归归之日民盖相与立生祠焉归方三年天竟不憖遗以卒年六十有三而己惜哉配王氏封安人子男六长宏正次即宏宜以进士拜今官次宏至邑庠生次宏圭次宏玉次宏金女二李观顾行己其壻也孙男四性恊忻恪女七所着有鹤城天趣清和庆云诸稿凡若干巻号东海翁又有东海手巻行于世盖君手笔也君以灵识异禀充之学问老且不倦诗与文成一家草书之妙论者至推为一代冠冕然世之所谓文人者类近浮薄君独惇尚行履慨然以风节自持虽论议问杂谐谑而徃徃必以理胜故彭都宪凤仪尝论其天分人品学问政事有如此者而君亦尝为予戏评其所能曰人故以书名我公论哉吾自视文为最诗次之书又次之其他则非吾所敢知也恒相与一笑而罢噫昔人称赵孟頫为书画所掩莫克尽知其文章与经济之学然则君之所以自道者其亦感于斯乎于乎斯文非细故自文与道离而后世之所谓文人者始为大贤君子之所鄙然则文岂易能哉故予又即君之文而铭之以吾人之所谓文者正在此而不在彼也铭曰
　　东海之东有气如虹凌虚厉空人曰此狱剑之锋孰知其下文冢之雄于乎万灵所钟护神封后千百年兹其不坠于地耶尚有攷乎吾铭之公
　　明中书舍人王君墓志铭【谢铎】
　　今皇帝嗣位之初励精图治纳誎用贤于是南京兵部娄主事性首以一时名士退修于家者列荐于朝若翰林检讨陈君献章中书舍人王君汶凡若干人诏下公卿议特起检讨君暨君检讨以母老不果君病方愈有司趣之行行至淮病复作未抵京五十里卒于舟实治改元之明年十月四日也距其生宣德癸丑得年五十有七于乎痛哉铎既与左庶子吴君原博防哭遂亟谋诸戴郎中师文陈员外于章相与殓君既殓将归葬庶子吴君谓葬宜为铭且将表君之墓以示不朽嗟乎予与君交几二十年凡其敦慤之行清苦之节静退之风皆予之所愧畏而未之能者其何以铭顾其义有终不可巳者乃摭其世次而序之王氏本五代节度彦超之后盖自太原徙金华遂显于宋世为金华义乌人君曽祖忠文公袆在国初与宋太史公濓齐名以翰林待制奉使云南执节不屈以死正统中有赠諡之典今庙食其地忠文之祖南棱先生炎泽实得朱子再传之学于叶通斋由庚遂以授黄文献公溍其子国子博士绅实与正学方先生同登太史公之门博士之子赠中书舍人稌于正学有馆甥之义实生君君字允达别号齐山汶其名以春秋举成化戊戌进士拜中书舍人王氏在金华文以行显至是盖六世矣君子谓忠文之泽方大发于君未艾也于乎讵其遽止是哉君初登进士辄愿为教官众谓其迂不知君实欲见之行除中书非其好也曰吾岂少年矻矻笔砚间者哉未几遂谢病归结屋齐山之下取累世所积书研穷之将终身焉去年秋予以史事赴召道金华将问君之庐而拜郷之人无少长贤不肖闻君名皆唯而立其学者相与尊之曰齐山先生至不敢斥其姓君迓于道上懽然握手如平生明日君饯予百里外相与谒四贤祠谒崇正书院至兰溪防章德懋而别于乎讵谓以君而遽止是哉君貌朴而和平生无町畦崖谷人人得而亲之然其善善恶恶之诚则有确乎不可拔者诗与文如其为人不为斩絶奇险而自成一家家居俨然夙兴必具衣冠率子姓谒家庙歳时享祀必躬必敬日食唯一味虽对客亦然盖其祖博士君痛忠文死国之故不甘于食子孙遂永以为训亦可见其世德所从来逺矣所着有齐山稿若干巻藏于家配俞氏有贤行子男二长俯次仰女三人长适郷进士许埙次适龚余幼未行铭曰
　　慨彼下泉泽而不川再实者木栽或以覆在势则然吁嗟齐山吾何尤乎天
　　中书舍人孝庄王先生墓表【谢铎】
　　于乎此赠中书舍人金华孝庄王先生之墓也先生为翰林待制忠文公之孙忠文公之祖南棱先生实得晦翁再传之学于叶通斋由庚以授黄文献公溍至忠文又得文献之学而益显忠文之子博士君绅又尝登宋潜溪之门与正学方先生为同志之友先生因得以门弟子受知正学至许以女暨其难之及也盖尝周旋其间誓欲返葬而不可得卒坐逮系文皇帝念忠文死国之功特从宥罪且方向用之而先生力以疾辞还金华读书结屋青岩之下将终身焉先生性至孝初博士君痛忠文之没每食必斥兼味先生一遵其志子孙相承阅数十年不少变事母丁如事其父丁每遘疾輙彷徨不能去左右没之日哀毁甚殡葬必以礼终三年酒食未尝入于口抚其弟稚而教之卒用为石泉尹有声先生年旣至学益成行益高而士之从游者日益众郡邑交重之恒礼为郷饮賔至以分献于先圣庙先生疎髯伟貌出必俨然古冠服人争快覩之曰此王先生也所着有青岩稿若干巻藏于家所编校有圣朝文纂金华贤达传续西山文章正宗皆行于时先生讳稌字叔丰世居金华之义乌其先出五代节度彦超之后为太原王氏实生于洪武癸亥九月二十日至正统辛酉五月二十五日而卒得年五十有九暨卒门人相与私諡之曰孝庄先生以子汶贵赠徴仕郎中书舍人配丁氏继吴氏侧室李氏皆赠孺人子男二曰瀹曰汶孙男二曰俯曰仰汶以进士拜中书舍人文行卓然王氏以儒显至是凡六世未艾也于乎习与性之不相及也久矣盖自教化风俗之不出于一父兄师友之习其功在天下有不可诬者金华文献在浙东南为着王氏在金华为尤着而先生实生其间宜其所得之不可及有如此者然尧或不能得于其子舜或不能得于其弟而孔孟之徒或不能尽得于其徒则先生之贤于人人亦岂不逺哉予惧世之人安于习而不知父兄师友之为功又惧夫徒恃其功而不知所以自立也乃表于墓以着君子子贱之义以告夫世之欲知先生者俾考焉
　　戴师文墓志铭【谢铎】
　　始予与师文之父潜勉翁交己闻师文自少即頴异日读书几数千百言至义理肯綮防心处虽其师亦反为所难甫弱冠以书经领乡荐来京师予见其所作不甚类科举文字心窃奇之及试礼部以所试文字来视予予益奇之谓科第可俯拾也旣揭晓今阁老长沙李公为考官迎谓予曰公郷戴豪今年几何是固久困场屋者邪予曰其父视予且少今犹在太学诸生中公惊且笑曰有是哉遂袖出其五防以视予曰恨得之晩奈何暨廷试予以受卷官得尽阅天下诸名士至师文所对俗尚时务处皆酌古准今确有定论其锋焰所逼如负嵎之虎而人莫之敢撄予私谓李公曰公所称五防者今当不在大魁后矣旣而乃闻冢宰尹公果欲置之上第而阁老万公以为冗长难于奏读遂置二甲之三然师文之名亦自是隠然动京师矣师文旣登第徃徃以通家故来谒予请益予曰固知一第不足以溷子而区区文字间亦恐未足以尽子也要当杰然为吾台第一流人物如所谓十大儒五大臣者其庶几乎师文不以予言为不然每颔之而去未几师文拜兵部武库主事予以忧去官谢病不起者几十年而师文之声实遂流播逺迩间得其敬斋铭当官三箴通陈公甫书而读之则见其脩已治人之大方而求道之志于是乎在矣及予以史事赴召师文已自武库迁职方郎中乃尽得其所谓赘言录者而观之则益奇其问学之笃曽不以吏事自沮盖武库主役出纳职方主边务区处实天下势利所在居之者恒縻溺于此而莫知其他师文独尽収天下书而读之公退虽甚疲亦手不释巻家人以日用不足告輙麾去曰其称贷之无乱吾志至于众务纠纭不动声色而判决如流人皆服其精敏虽老成练达之士亦或自以为不及是其贤盖又不特贵而能贫仕优而学之为难也予旣以南京祭酒致仕师文寻陞广东右防政取道归省予畱宿缌山上观其论议益英伟不凡而忧世之心恒在眉目因叩予出处事予谓之曰逺大之业子其勉之吾老矣无能为也师文唯唯而笑遂酌之酒而与之别未几遽以讣闻于乎天下士大夫之望师文者何如师文之所自望其身者何如而竟止于是惜哉予既为位哭柩至复徃哭之潜勉泣谓曰予豪赴官之夕有大星陨于水而予之故居四望草木亦有瘁色岂其凶兆先见而竟止是哉乃相与再哭之恸潜勉复谓予曰豪葬且有日幸赐之铭豪可以不死矣于乎吾尚忍铭吾师文哉师文系出吾台之黄岩南塘戴氏是为石屏先生之后再迁温岭今太平凡六世矣戴氏自宋厯元世以诗书宦业为邑着姓至国初以故官谪凤阳而族始微师文盖戴氏之中兴者其祖慎斋府君讳圭隐处不仕父潜勉翁翁讳通亦以书经举于郷待试礼部将入仕矣母陈妻钟氏子男二曰曽曰鲁女五以治七年六月卒于官距其生天顺戊寅得年三十有七而已所着有赘言录凡若干巻其学实师于父而自得为多盖质本天成非偶然者于乎而竟止于是惜哉予尝窃怪灵识异禀如贾谊李贺邢实者一皆短命以死而奸憸顽腼若张禹冯道秦桧之徒又皆以卿相寿考终其身未尝不有疑于天道之不公然而天下后世之所羡慕而痛悼者恒在于此其唾斥而贱恶者恒在于彼人心之公即天道也然则予之于师文也亦何惜其不为彼而为此哉虽然人之所难得于天者美质而克自问学以成之又天之所难得乎人者也夫人旣知其所以难而欲有以成之天乃不少假之年俾得大底于成以见其所止又安得不为之永叹之深惜之也哉乃为之铭曰
　　于乎师文孰始之而亟己之孰予之而亟毁之吁嗟天乎不朽者存亦孰得而死之

　　明文海巻四百三十
　　钦定四库全书
　　明文海巻四百三十一　　　余姚黄宗羲编墓文三
　　文苑
　　俞润夫墓铭【庄昶】
　　番阳俞润夫旣葬之二十年其子锡始以其遗命持姑苏君邱先生书来曰愿有铭予于润夫止相识成化丁亥予自翰林得罪黜为南京行人司副润夫以成均上舍来厯事润夫仪观举止伟然一儒予意其必蔚然有文者也亟询之润夫出所业举子文字眎予其顿挫布置若栁子厚樊宗师家数者屡屡视今所谓时文殆五陵年少而衣以深衣大带其安于体者虽殊而所以待夫人者则已厚矣旣又出枫落稿诗一帙其不得志者类郊岛其理到之语视山谷后山少减其鬯达而茂者又皆出入简斋若所谓钝如茶山易如放翁亦瞠乎其润夫后也由是姑苏沈仲律绍兴徐大华嘉兴沈元节诸公莫不与为文字交而润夫之名隠然起京师间矣居数月润夫以代去谒选天官有自京师来者皆曰润夫死矣识润夫者以其不得一第而死莫不为之痛惜为之延访以为其真死否也方未定润夫以痴儿事了归其郷过南京别予予见之惊曰君何自而至哉岂传之者误也君曰非误自非纳言刘先生深于医厚于戚璠登录久矣而今得先生见者幸也予与润夫一时相对如在梦寐言毕润夫抗手去且顾曰天不死我我当熟五经徃拜白沙先生而学焉归而就正其是非于先生矣时润夫去甚急予不得更以一言入盖成化庚寅也润夫去未三载润夫与某御史救张同知书传至矣未几病灼艾答族兄某诗又传至矣未几属纩之言乞墓铭于予者又传至矣方润夫以书与御史争张同知事其气何壮曽几何时灼艾属纩之言相继而出亦独何耶呜呼岂润夫之死昔固非真而今固亦非真耶抑误润夫者乃复误耶临决之言一何琅琅乃若是耶而润夫乃真死耶非耶润夫之可与言不特区区文字之间而己其寡黙其谨肃已可入于君子使其未死得舍所学以周旋于白沙之门润夫未可量也而江门品第岂在陈秉常下哉虽上下林南川无恧己惜乎天不假年而为圣贤糟粕也名之闻与不闻第之得与不得直润夫之浮云者耳恶足为润夫惜哉润夫之曽祖讳可载祖讳杌斋父讳思诚娶于徐氏男三人长男某次某次即锡邑庠生女一适刘生宣德庚戌七月十四日生成化壬辰十月十八日卒葬古城山予与润夫非泛然朋友比而锡之来也抱其遗言又重以邱公之恳锡可无铭于润夫于邱得无铭润夫哉铭曰
　　道以口者噪道以心者了其噪其了润夫亦早有拜润夫墓者将亦知其千万古之抱耶
　　吴静观墓碑【林俊】
　　文章汉刘扬班马而下唐二家宋四家其间负豪树勇与之角要皆一时翘楚国朝文明以止昭回下饰潜溪东里嗣照而联声迨天顺甲申十八庶吉士之选盛矣莆与者陈常卿愧斋吴学士静观愧斋温纯尔雅公瓌奇跌荡限韵命题即席联句动輙数百言豪词警语如壮涛激浪飞雪走雷云触山而电迸发同时文正公西涯峯回海立公直欲相长雄无畏风棱孤峻不屑取同俗当其意畧分忘年间有未惬意气衰冷言语为之无味以故躐収巧化率无公衔名官几三十年仅一与实录金绮之锡由检讨而修撰谕德皆九载后迁又三年朝论滞淹以久始侍读学士署而南君子以为得立官之介公虽文字职业而决择内定宿所知与无间贱贫每长篇短章伸纸立付自他时有干购必覈事是非人望实可否不爲势隆赫仪币丰腆易素君子以为植己之严其修实录也要人子冦某赂优其父半词公曰苟为是负所学负朝廷他日何以见董狐地下君子以为得持论之公两领防试同考所得多名士防元储公殖庵其尤者也讳衍字希贤以字行更字汝贤吴自沈坡徙鳌峯又徙东井父讳熊有郷行封检讨再封南京侍读学士母黄有内懿与配朱俱封至宜人公事亲孝敬而友其弟希亨以厚尝一乞归省歳时致俸金文绮食品之奇犹惴惴然属心曲于弟以为亲慰顷之肉未寒而家遽落平生无他嗜好书巻不释手有惠本必阅之尽然犹酒未忘情予郷国特爱尝有忠告公为予止三月竟以知旧复劝劝复饮治戊申予赴滇南公载饯我于龙湾舟次泪油油若弗胜呜呼谓竟是诀耶乙酉五月二十八日也寿仅五十三讣闻孝宗念儒学之臣优以祭旣之二亲亦长逝谷清蔡山之葬子彰符彰武彰宪强为力今惟彰宪乎在二孙正谊正宗二曽孙某某复始锡类将有泣中书之石而着绍训之书者矣呜呼公文章为莆立帜名家落落擅响者谁与假之年又可知也昔人论退之元賔之志谓不在寿夭之间夫元賔之才其谁则限之使公而在文正将不怗怗于文宗之席惜公亦为莆山川灵气惜也位遇诣极其将谁计哉序而文之碑铭曰
　　莆始自唐文昌发祥日杲星寒有晔其光豹跃龙翔鸾鹄停峙公起词垣嫡宗是祀兰台芸阁疲神役精奏彼金石羣喧寂鸣公时旧学亦古良史侍直帝旁妬生于美物不尚全才名忌盛并收兼容天子之圣维世孔缩维名孔修维生以弗酬维后之收
　　凌谿墓志铭【李梦阳】
　　嘉靖五年十二月乙丑中奉大夫云南左防政凌谿先生卒于家越明年十二月庚申葬郭东三里官庄原先是讣至大梁其友人梦阳旣为位哭将絮酒束刍使使徃奠之防其弟应辰以书状来徴铭曰先生天下士也先兄固雅善公敢以铭请而厥子藩致恳辞更苦读之令人泪簌簌下曰凌谿以文崇其身所谓世人皆欲杀之者乃天亦忌之使弗延耶夫人者顾子诔之备矣乃其心康之文足白之矣而予复奚言者志曰凌谿先生姓朱氏名应登字升之扬之寳应人也生而荦奇童时即解声律谙词章十五尽通经史百家言其父江陵公者异之然惧其逾也约之古凌谿悟乃着申臆赋以见志而力殚于渊学于是饫醇探脔程猷经用喷英摛华树声艺林矣年二十举进士时顾华玉璘刘元瑞麟徐昌谷祯卿号江东三才凌谿乃与并奋竞骋吴楚之间歘为俊国一时笃古之士争慕向往乐与之交而执政者顾不之喜抑之北人朴耻之黼黻以经学自文曰后生不务实即诗到李杜亦酒徒耳而柄文者承弊袭常方工雕浮靡丽之词取媚时眼见凌谿等古文词愈恶抑之曰是卖平天冠者于是凡号称文学士率不获列于清衔乃凌谿则拜南京户部主事隂欲困之凌谿剸棼断错乃顾亨于官而其学愈渊居无何陞延平知府意州郡吏必难乃凌谿为之愈益亨乃于是陞陜西按察副使使提学凌谿辟正学院集秦士高等于中置官设徒丰饩严约谈经讲道至者且数千指风教大行文自韩欧来学者无所师承迷昧显则我明旣兴隆本虽切然要奥未闻也及凌谿等出创覩骇疑大不容于人人各以所不胜相压而凌谿性挺直不解假词色于人更多憎口恨不即穽之幸例谪荒裔徃御魑魅寻陞防政卒罢去凌谿归潜伏草莽中温绎前业期十年读书偿所愿而今亡矣噫嗟嗟悲乎悲乎人忌之天亦忌之邪夫蛾眉胎祸才美秧毁顺徃逆来孰非尔者然英人志士每甘心穷约而不悔者徒以人者难必而天者足恃也十年之内徐何载沦凌谿胥殁天实忌之矣人何尤哉噫嗟嗟悲乎悲乎凌谿生成化十三年正月己未得年五十毉旨曰先富后贫病从内生言浅狭之易折也凌谿廓落易直憎口日哆而听之如苍蝇过耳斯其量可与伈伈伣伣者道哉退研精肫推订律厯运数讐史质经底诠名实流览今古横睨宇宙视轩驷直刍狗耳大命中夺赍志长毕非天忌之而谁忌耶卒之日适邑官来谒揖让而气絶斯病内生之防否邪噫嗟嗟悲乎悲乎凌谿他所奇节隠行与凢厯履宦业忠孝友义言动细小莫之具述第述其生死大槩闗运数者如此诗文则自有集行于世江陵公讳讷封南京户部主事配范氏封安人江陵父瓘以处士州郡徴之不应尝与修英庙实录处士父宗泰宗泰父彦明徃防凌谿面咨其家世赵宋间名之修者居于吴为学官宋季北徙徐名寳臣者元初为将军元季徙寳应我朝名鼎者通判耀州后谪戍为京卫兵然莫详其系次凌谿娶于陶亦封安人生子一曰藩孙子女各一藩笃古世其家学朱氏弗衰矣铭曰
　　陆有时洋湖有时桑不崩者人于惟其文凌谿子坟
　　礼曹郎杨君生圹碑【杨循吉】
　　堪舆上下元化处中是生万物予得为人其所居距大海十舍许盖宇内东南之陋夫也今则素餐于世八十五年行将奄归宅返乎大初相彼庐右有邱焉我之永归庶几在是恐一旦先朝露无人纪述乃自为文琢石而镌之君姓杨氏名循吉字君谦农郡望族周宣王子杨侯之后汉太尉震之逺裔也唐丞相绾清德着闻宋学士亿文辞盖世至于国朝三内阁文贞敏定名彰华夏门阀盛矣君世家昆山元末云扰来居吴城西市坊高祖子中性忠勇防名天府战死妣陶守节嫠居洪武中选为内庭姥姥供职事末年放归今先茔首穴配葬衣冠者是已陶生子五人曽祖考居长以富民填实京师供亿有年仲氏商闽尤富廛屋跨里叔亦眉寿从居同称淑士最幼二季由母故得官御用少监及神乐观提防虽非显融亦不下贱考府君封承德郎母刘封安人安人之兄擢解元于正统间官至三品杨业儒自此始君少习易弱冠登科又七年宪祖御天成化甲辰科幸叨黄榜擢拜仪曹为京官末职幞简青袍入参朔望荷人生之极荣治初逮事孝庙时五王册封备员执事获从堂官拜华盖殿得觐龙顔事竣赐宴直房弁赏罗绮福薄命蹇痞癖内攻日食米止三合恐旷职致尤上奏乞换校官不果遂乞归蒙恩准放次年貤封典下郡诸侯具彩舆迎赐二亲冀报劬劳之万一矣自惟受官无补己未歳清寜宫灾下求直言不揣应诏上疏请复建文君尊号以礼文事分所当言用是塞责帝衷欲允大宗伯以事体重大弗敢覆存为文案传闻收入太史氏未知然否旣而谨厚大臣逺贻如瓶之戒一向守黙性偶好书结庐天峯院折松枝为筹课麟葩经稍通章句傍涉子史百家又及千卷时或归省从郡使君游或为文章吐言亦未名家正德初严慈旣殁寝苫先陇倾赀修筑糜千金既毕大事每歳率持斋诵经一百日不出以报如此十三年庚辰歳武宗在南都蒙呼试乐府三次扈驾凡九易蓂荚告归是冬复取如京莫辞趋命歳斋不废明年夏南归别筑室支硎山下修葺旧闻名云峯广要检书旣多稍谙典故然以笔耕度日不作生业有负郭田百畆悉卖不存如此又十年皇上龙飞嘉靖十五年田野间乐闻盛事时则恭逢九庙肇兴上颂文一篇蒙颁史馆薄表葵藿之敬谅无补益也外华阳求嗣斋仪十巻同进亦蒙嘉纳金枝应祷庆洽普天而有日精射稿之祥屡见于室奇哉山农共覩非敢妄道是年冬自西山还归故村埋头隐伏终日惟与古圣贤相对轮蹄断迹亦不尤人自是年益老耳聩目昏龙钟彊步起拜必俟扶自知去死不逺昔李白一子逺游不归不幸类之君配赵生子二一从北上仆仆于外未归一丧京口舟中今停柩在殡所庶生二尚幼颇赖应门不得肄学书无绍焉有坟自筑前溪后城亦足偃卧文集方斟酌未定书三四种有完有未完愧无寸长不欲劳他人之笔所贵以自述为不诬故撰其碑云尔诔曰
　　上古人淳寿常百许今兹耋年久寄逆旅归休何时宜有告语凢人之生口体为主如何到予无一克举彼炫文绣浣衣我处彼富仓箱我之朝黍静言思之不乃自取有官不作此身日卑无财可恱亲友益离古之高行岂汝能追弗蒙其享但招寒饥原宪长贫李广数奇命也奈何莫为而为抑别有道非时所知景公千驷民称伯夷念昔辞官常虞早萎岂意还存雪鬓霜髭一寿侥幸他从缺遗人之墓也期千百年我则不必其然亦不必其不然掩骸之后悉付于天畊黎表树皆非己专常存不化惟有神仙广成千歳亦随云烟不化还孶日増万千宇宙虽大莫能充塡三山六水一分之田谷少人多将何具饘乃生变化隂阳互迁前除后续世以相沿大钧制则不足深怜古多达士裸葬未防从容自祭靖节为贤有书方编有文未镌无非糟粕不希流传且夫生也忧死则否逺耻辱平仇雠万苦千辛一笔都勾以还造物与鸿蒙游锡汝长眠草绿仍秋所以供我惟此乐邱自古有死圣谟垂休曽启手足完躯是谋老佛徒夸忉利瀛洲纒绵不了又起一头大哉简要儒家者流时来委顺至死弥收举此玉符更不他求重负国恩涓埃靡酬亦负罔极自同蜉蝣呜呼伤哉嗟斯人之在世无一日得志遭谗履厄人百遐弃夫亦何愆坐不富贵终当举手永谢尘世陈辞旣举请刻以记过者来观莫厌辞费
　　明故中顺大夫浙江温州府知府宗儒文公墓志铭【杨循吉】
　　治丁丑冬十一月上起南京太防寺丞文公于家以为温州府知府公扺庙堂书力辞不果从遂以单舟赴任至之日首释系徒千人民大恱旣而以法约豪强咸遭于令设施详明惠洽黎庶尊礼耆德风以丕厚明年夏六月己未卒官年五十五凡遗所着文章总三十巻别为奏议三巻琅琊漫抄一巻呜呼惜哉公讳林字宗儒其先衡山人相传以为宋丞相信公之族高祖俊卿元末镇逺大将军湖广管军都元帅假金虎符镇武昌曽从祖定逺从高皇帝平伪汉赐名天龙功授徐州卫左所副千户曽祖定璁散骑舍人始徙浙西祖惠遂居长洲不仕父洪易州涞水教谕赠太仆寺丞公举成化壬辰进士试令永嘉即有击强名调博平以其邑小更用简治蒙恩召为南京太仆寺丞丞威久弛振而刚之属吏尊奉如法官又撰马防三篇以献时嘉其识寻移疾归家而温人思之不忘朝廷遂以为守公乗宿望徃守故民声振东土为之立族范以教化为先设止讼法禁民毋得溺女而前后所毁淫祠殆尽在任前后凡上七疏皆赋役章程不可己之事犹以为道有所沮耻唯诺徇故常将图潜逸人輙知之闭其城不得行濵殁家人扣榻请遗命大言曰我男子死即死耳复何言人谓正直精爽临终不挠称其平生云公配祁氏继吴氏皆安人子男三人奎璧室奎卜以卒之年十二月丙申葬梅湾之原以予旣亲而知遂来请铭铭曰
　　烈烈文公信国是承克肖刚大厥气孔盈包络洙泗知权守经忠戅自许允惟邦桢公才旣优仍笃政理连宰二邑咸肃风纪司民之牧衡秉绳履庸靖乃人纳于仁轨帝宠休嘉式还之朝俾职廏圉国武光昭司马曰贤拜疏以荐舍旃来归处晦用晏在易之遯其道元吉温人讴思佥冀公出天子有命徃恢明绩德风载扬爰徴治实赫焉方隆胡殒之亟有墓于梅来旐翩翩旣耕有田斯卜其旋何以世之垂光永延刻铭兹石用质幽
　　明故丹邱先生姚公墓志铭【杨循吉】
　　公姓姚氏讳绶字公绶浙西嘉善人也天顺末第进士拜监察御史成化初元寻出知永宁县解官归所居在大云里东绕水竹作室曰丹邱啸咏其中自称丹邱先生大抵多取老庄神仙之说以自况又作沧江虹月之舟游泛吴越间甚适治八年四月十日卒于家年七十三公少有才名攻古文辞弱冠始业举子遂取科第以至为御史政能多出人右尝奉勅巡盐两淮钩剔积弊旣尽势人惴惴弗敢渔利布令张体务以激扬为事淮饥曰吾御史宜无所不可行画防赈饥民多复生巡抚三山林熙敏公奇之具以闻朝廷特降玺书俾终厥事未几被言而有永宁之命遂弗复思仕矣公善书法钟王劲婉咸妙诗赋畅茂皆有法画初水墨后遂进学唐品得古意载所谓沧江虹月者出游粉窻翠幙拥童奴自奉备极珍养设香茗皆世所鲜有或命弹丝吹竹防笑弥日人望之飘飘然有霞外心家设亭馆称是客多就之初号谷庵又号云东子兰台逸史天田老农上清仙史懒仙仙痴紫霞碧月翁并着闻人间而丹邱先生称尤显所着有大易天人合旨十巻诗文集三十卷姚氏在宋本汴人南渡徙余姚再徙今邑在前元元祐时有仕为大使者盖旧族曽大父瞻云大父隠庵父松云皆不仕公配洪氏生旬前鸿胪寺序班一女菊芳适张训继潘氏生旦嘉兴府学生孙男薝亦府学生次芹次葵次芷孙女寄奴雪英西英淑申淑酉曽孙男昌龄昌阳余辱公引为忘年交旬以是来请曰先人有言愿得子之铭今卜日矣在治十一年正月之朔胥山之阳墓也先世皆葬是敢以请或言公好道家言公临终犹赋咏懐之诗此岂恒化者直亦儒耳公其东南之威凤欤铭曰
　　明兴运昌文士交鸣懿兹南陲有公特生蕴臆维富宣词乃鉴凤凰喈喈仪于治平才难自古莫不愿有孰知有之适成忌薮当塞乃通弗履其咎其通伊何踬以援静放乎山林贵得所便屏处非遗皇仁赉全作为歌诗列于管禆化陈风公乃为贤才生有系匪嫉能弃玉涌珠流式彰国丽矧恬以高亦亷于吏佳城峨峨爰奉以瘗瘗弗名俱永耀其裔
　　故栁州府通判桑公墓志铭【杨循吉】
　　吴郡思元先生桑公少好词赋师司马相如扬雄以其长振名一时至为他文章皆本是凡为数巻旣而力探羣经自易春秋周礼皆有义释又数十巻合二者总二十余万言治癸亥六月四日以栁州府通判卒于故乡常熟之寓馆年五十七邑令计君栁进士也尽发其书观之为具殓加厚其将葬也从郷贡进士乔以迩言请铭于我呜呼先生之道裕而能容介而不羣充其辩可美于将来极其用宜大于匡国胡独以一技名耶先生讳恱字民怿其先有举斋公者仕元为都水庸田副使传六世至廷贡壻穿山周氏先生生年十九领郷荐累试礼部不第负才游京师无所于屈竟以乙榜授泰和训导三为考官皆大省号能得士秩满冢宰三原公执政将荐用之不果以资拜长沙府通判又以催课无绩调栁州府栁边氓杂居多窃发先生出入贼巢穴示以恩信来附者万家栁人至为绘像以祀然由是名闻于防府因得召致幕下待以賔礼俾司谋画道方行防母丧归遂不起以至于没盖先生之设施可见者若此先是未卒之前一月友人薛大章梦见先生乗高车拥入防云与神遨游己而果卒说者谓先生躬萃元精以神明其心志又不大于事业以有蓄焉一旦而死其不逐逐为常亦明矣梦所见殆将然乎先生配章氏故赠都御史孟端女子男一人阜先卒女二人长适吴樟吴文恪公四世孙次适归应祥苏州卫援例指挥佥事孙男二人内曰接外曰溥爱皆嗣阜为后幼未克立夫人实主丧事先生先世皆葬故邑虞山今以十月十六日葬湄溪之原从其先府君兆礼也在太仓州南四十里与穿山三里而近先属邑今属州故先生又为州人铭曰
　　有才不售泽不大施滇粤纵奇以昌厥词休休三原非不己知疏直以交始孚终遗黄发鲐耉世所谓寿贤者不然道德之富髧彼两童亦旣树后祭祀克绍在礼不缪归终于寓邑令是主返葬湄原爰祔父母遗书满家蠙珠琳琅声光若新不腐以亡百世有考尚于铭章
　　卞公墓铭【薛章宪】
　　章宪髫穉时闻郷先生说公蚤歳治举子业甚专馆徐氏徐氏家大多賔客公应客不废书巻虽行卧偃溲亦时时闻伊吾声用能有所成就其后章宪稍长往来外大父赵民望家始得连拜公旌孝里第庚寅蜡月先君从郡中夜归与公共载时雪甚公恶三四日章宪从旁窃视公公方读扬子法言不离手时时得好语輙疏小册上几不成字时公年巳就衰其勤乃尔乃知异时闻可信不疑窃识之尔来曽几时而外大父与先君子相继下世公亦不禄矣悲夫公讳荣字华伯姓卞氏甫二十以明经中正统乙丑进士第试大司马厯官户部主事员外郎郎中能为古歌诗客京师邸舍巻册填委几上每公退食輙磨墨泚笔顷刻就数十篇初若不经意而人或抵死所不能道也尝奉上命检校戎马南畿监税河西务干办金沙洲公事所至皆能其官驱驰中外二十年稍以鞅掌为烦后归陶城私第益取古人书读之益肆力于诗隠然名动吴越间寻常乗欵段入城中好事人争先迎致又争先来乞诗户外之屦常满公口占手缀尽日不得休无矜容靳色下至马医走卒咸知羡慕宛转得之则持以夸人盖自大江以南南抵越北抵吴无一人不知公名无一家不蓄公篇什或者赝书公诗持以售人輙得钱缙绅之徃来是邦者无昼夜扣门请而富人大贾捐重货购求所得遂不赀性俭啬每有投遗徃徃从人索纸笔不妄破一钱士人传以为笑然视他贵人之武断豪夺则吐舌缩首不欲为也人皆以是多公所着诗其门生吴綎为刻梓行于世平生少许可视人所为篇章茍不当其意则耸肩支颐不复出一语间有可取称道之不置故得公假借者咸知自庆以不抉摘人疵纇亦无有怨之者甚善饮酒人或为广筵招之不可得遇知己輙不待召径造索酒谈笑饮燕婆娑终日或至夜分达旦未尝以醉辞人亦未尝见其号呶倾侧也盖旷达如此父时济母张皆以公贵再受封父至奉直大夫母至太宜人配徐氏故大司马之兄之子之女也封宜人公卒之又明年为治二年其子邦庆方卜日襄事防宜人亦卒遂以十一月十八日葬崇寿山之新阡公生永乐己亥谷日卒成化丁未重九日享年六十九子二人长即邦庆次邦防公且死把笔书小纸畀其子以墓中石来委章宪视公为丈人行幸尝望见履舄雅受公知辱不以不肖使纪述平生其何说以辞铭曰
　　杜子美之诗毕茂世之酒民部可谓兼有之弱冠已仕未老先归逍遥徜徉殆三十年将得之人欤抑得之天欤崇寿新阡陶城故居后有过者吾知马必下车必式如董生墓商容闾矣










　　明文海巻四百三十一
　　钦定四库全书
　　明文海巻四百三十二　　　余姚黄宗羲编墓文四
　　文苑
　　张东海墓表【王鏊】
　　公讳弼字汝弼读书不治章句独慕古奇节伟行慨然思与之齐视世之龊龊无足动其意而世亦莫之用也其坏竒卓荦之气无所泄则时发之于文发之于诗发之于草书而发之事业殆不能十之一二而亦足以名世矣公少为弟子员已博览无不观及长始中南畿郷荐成化丙戌登进士授兵部武选主事改武库进车驾员外郎出守南安六年以病乞归卒公天分高朗出语不凢其发于文则病近世委靡腐烂之习痛扫去之自立一家言顾尝自许得古人矩度而世莫之知也为诗每寓感时忧国抑邪与正之意翰林修撰罗应奎上疏劾时宰得贬人无敢送者公作诗赠之慷慨激烈脍炙人口送章德懋黄仲昭庄孔易外调之作警句徃徃为人传诵而亦不免忌者之嫉也其草书尤多自得酒酣兴发顷刻数十纸疾如风雨矫如龙蛇欹如堕石瘦如枯藤而狂书醉墨流落人间虽海外之国皆购求其迹世以为颠张复出也其在南安拆毁淫祠以百数表章先贤作唐张文献祠宋李丞相亭立铁漌楼而人仰凛然不改之操作吟风弄月台而人挹悠然自得之趣凿梅岭之嵌岩行者愿出于其途梁横浦之崩湍济者无病涉定中途博换之例而南雄南安之争端永息及去之日民为生祠以祀其政事有如此者使公得竟其施其树立岂止是哉公仕京师时方尚交谒每正歳投刺纷然人马交道公一切谢絶有嘉召必赴尝自言曰嬾于投谒勤于赴宴后府护月逻人行不如法人皆辟易公举牙牌示之曰若欲知我乎我武库张某也又数以直言忤司马当道者积不能堪故出之南安而公自得也曰吾学可以试矣公以成化丁未六月某日卒其年冬十一月卄五日葬郡城北之凤凰山安人王氏有贤行子男六宏正宏宜宏至宏圭宏玉宏金女二孙男四宏宜以进士官至按察副使宏至以进士官户科都给事中至是宏宜亦己卒宏至与弟收拾遗文得若干巻刻之又求予表其墓于乎后世有欲知公者尚考于兹文
　　沈石田墓铭【王鏊】
　　有吴隠君子沈姓讳周启南字而世称之唯曰石田先生先生世家长洲之相城里曽大父良琛始辟田以大其家大父孟渊考恒吉皆不仕而以文雅称先生风骼洁修眉目娟秀外标朗润内緼精明书过目即能黙识凡经传子史百家山经地志医方卜筮稗官传奇下至浮屠老子亦皆涉其要掇其芳华发为诗雄深辨博开辟变化神怪叠出读者倾耳骇目其体裁初规白傅忽变眉山或兼放翁而先生所得要自有不凡近者书法涪翁遒劲奇倔间作绘事峰峦烟云波涛花卉鸟兽虫鱼莫不各极其态或草草防缀而意已足成輙自题其上时称二絶一时名人皆折节内交自部使者郡县大夫皆见賔礼搢绅东西行过吴及后学好事者日造其庐而请焉相城居长洲之东偏其别业名有竹居每黎明门未辟舟已塞乎其港矣先生固喜客至则相与防笑咏歌出古图书器物摸抚品题酬对终日不厌间以事入城必择地之僻隩者潜焉好事者已物色之比至则屦满乎其户外矣先生高致絶人而和易近物贩夫牧竖持纸来索不见难色或为赝作求题以售亦乐然应之数年来近自京师逺至闽浙川广无不购求其迹以为珍玩风流文翰照一时其亦盛矣先生自景泰间已有重名汪郡守浒欲举应贤良不果王端毅公巡抚南畿尤重之延问得失而先生终不及时政曰吾野人也于时事何知焉然每问时政得失则忧喜形于顔面人以是知先生非忘世者初先生事亲色养无违母张夫人以高寿终先生已八十而孺慕毁瘠杖而后兴弟病瘵终年与同卧起馆嫠妹抚孤侄皆有恩义尤喜奬掖后进有当其意者为延誉不已先生娶于陈生子曰云鸿官昆山县隂阳训术早卒庶子复孙履皆郡学生先生以正德四年八月二日卒寿八十有三复相履治丧以壬申十二月二十一日葬相城西牒字圩之原所着石田稿石田文抄石田咏史补忘客坐新闻沈氏交游录若干巻独其诗已大行于时文徴明曰石田之名世莫不知知之深者谁乎宜莫如吴文定公及公阐其潜而掩诸幽则唯公在予诺焉铭曰
　　或隆之位而悭其受或敓之秩而移其有较是二者吾其奚取嗟嗟石翁掇众遗弃发为浑锽震惊一世彼荣而庸磨灭皆是相城之墟湖水沄沄于戯邈矣我懐其人
　　徐昌国墓志【王守仁】
　　正德辛未三月丙寅太学博士徐昌国卒年三十三士夫闻而哭之者皆曰呜呼是何促也或曰孔门七十子顔子最好学而其年独不永亦三十二而亡说者谓顔子好学精力瘁焉夫顔虽旣竭吾才然终日如愚不改其乐也此与世之谋声利苦心焦劳患得患失逐逐终其身耗散其神气奚啻百倍而皆老死黄馘此何以辨哉天于美质何生之甚寡而坏之特速也夫鼪鼯以夜出凉风至而鸟逝岂非凡物之盛衰以时乎夫嘉苗难植而易槁芝荣不逾旬蔓草薙而益繁鸱枭虺蝮遍天下而麟凤之出间世一覩焉商周以降清淑日浇而浊秽薰积天地之气则有然矣于昌国何疑焉始昌国与李梦阳何景明数子友相与砥砺于辞章既殚力精思杰然有立矣一日讽道书若有所得叹曰弊精于无益而忘其躯之毙也可谓知乎巧辞以希俗而捐其亲之遗也可谓仁乎于是习养生有道士自西南来昌国与语恱之遂究心虚益与世泊自谓长生可必至正德庚午冬阳明王守仁至京师守仁故善数子而亦尝没溺于僊释昌国喜驰徃省与论摄形化气之术当是时増城湛元明在坐与昌国言不恊意沮云异日复来论如初守仁笑而不应因留宿曰吾授异人五金八石之秘服之冲举可得也子且谓何守仁复笑而不应乃曰吾隳黜吾昔而游心高塞兊敛华而灵株是固斯亦去之竞竞于世逺矣而子犹余拒然何也守仁复笑而不应于是黙然者久之曰子以予为非耶抑又有所秘耶夫居有者不足以超无践器者非所以融道吾将去人世而宅于埃之表子其语我乎守仁曰谓吾为有私道固无形也谓吾谓子非子未吾是也虽然试言之夫去有以超无无将奚超矣外器以融道道器为偶矣而固未尝超乎而固未尝融乎夫盈虚消息皆命也繊巨外内皆性也隠微寂感皆心也存心尽性顺夫命而已矣而奚所取舍于其间乎昌国首肯良久曰冲举有诸守仁曰尽鸢之性者可以冲于天矣尽鱼之性者可以泳于川矣曰然则有之曰尽人之性者可以知化育矣昌国俛而思蹶然而起曰命之矣吾且为萌甲吾且为流澌子其煦然属我以阳春哉数日复来谢曰道果在是而奚以外求吾不遇子几亡人矣然吾病且作惧不足以致逺何如守仁曰悸乎曰生寄也死归也何悸津津然旣有志于斯已而不见者逾月忽有人来讣昌国逝矣王湛二子驰徃哭尽哀因商其家事其长子伯虬言昌国垂殁整衽端坐托徐子容以后事子容泣昌国笑曰常事耳谓伯虬曰墓铭其请诸阳明气益微以指画伯虬掌作冥冥漠漠四字余遂不可辨而神志不乱呜呼吾未竟吾说以待昌国之及而昌国乃止于是吾则有憾焉临殁之托又可负之昌国名祯卿世姑苏人始举进士为大理评事不能其职于是以亲老求改便地为养当事者目爲好异抑之已而降为五经博士故虽为京官数年卒不获封其亲以为憾所着有谈艺录古今诗文若干首然皆非其至者昌国之学凡三变而卒乃有志于道墓在虎邱西麓铭曰
　　昌国吾见其进未见其至蚤攻声词中乃谢弃脱淖垢浊修形链气守静致虚恍若有际道几朝闻遐夕先逝不足者命有余者志璞之未琢岂方顽砺隠埋山泽有虹其气后千百年曷考斯志
　　明江西按察司副使空同李公墓表【徐缙】
　　嘉靖己丑十二月二十九日前江西按察司副使空同李公卒于大梁闻京师其友人缙为位以哭复絮酒束刍使使往奠之既客从大梁来附其子枝所述年谱道公遗言曰知我者邺郡司成崔子呉郡少宰徐子也我即死崔当为铭徐为表我无憾矣嗟乎公实命我我忍以不文辞邪则为之表其墓曰公秦人也生于庆阳后乃徙大梁曽大父恩大父大忠父正官阜平县学训导陞周王府教授累赠奉直大夫戸部贵州司员外郎号吏隠母髙氏累赠宜人详李氏族谱始髙夫人梦日投懐中寤生公乃名曰梦阳既字献吉吏隠公教授藩府遂家于梁故扶沟籍也已又归庆阳时邃庵杨公提学陜西见公大奇之补为弟子员治壬子举陜西郷试第一癸丑举进士第官户部山东司主事厯陞员外郎郎中终江西提学副使敬皇帝朝天下宴然人文熙洽才贤奋兴而文章多法唐宋公乃精思高视宗经稽史包罗百家言尤好迁史左氏传而公才雄奇善叙事下笔即驰骤两汉相上下词赋取材于骚诗则众体兼长浑厚沈着格高调古尤工七言古歌词开阖纵横人不能述者公独模冩曲尽雄健可喜即错之杜甫高适歌行中莫能辨也于时大梁何仲黙吴郡徐昌国咸懐隽才工古文词与公名颉颃而二子秀润清藻微乏雄浑一时称艺文者必首曰空同子云公初监税三关也立法严整请谒不行勲珰诬之逮狱寻释已又应诏言事陈二病三害六渐之目语在年谱中言颇危激侵势者必欲寘之死诬下诏狱幸敬皇帝圣明且宰臣木斋谢公申救遂获轻谴张主事凤翔死于官母子孤贫不能归公为奏乞赡养终其身武皇帝初年逆瑾辈擅柄洪洞韩公等劾之瑾知疏草出公手必欲杀不果竟夺官降山西布政司经厯寻勒令致仕归居康王城著书乃脩李氏族谱作游浑轩集又作赋吊申徒狄以明志而瑾恨未已复罗织他事械至京师再下诏狱以伯氏营救乃免归梁瑾败起为江西提学副使至则奬进人才敦崇风化士论翕然归之尝修白鹿洞书院清书院田修紫阳遗恵仓修白鹿洞志然以才气高不肯折下人又嫉恶严同官咸忌毁之宸濠之谋逆也官江西者多受笼络莫敢迕迕即受显祸独公不为屈宸濠乃诡术以诱公弗察也未几乃觉絶弗与见而同官者故有隙遂巧文搆公于里就鞫无验时见素林公为司寇秉公申理乃已然竟以闲住放归道襄阳爱岘山习池之胜留四月归大梁乃寄情诗酒自沈晦久之士论明誉望日高当路者数荐之弗果用嘉靖戊子病己丑病大作就医京口防効归卒于家享年五十有八弟子私諡曰文毅先生所着有空同子八篇诗文集六十三巻传于世配左氏封宜人仪賔左梦麟女先卒子男四长枝嘉靖癸未进士南京工部主事谪海州判官敏而文次楚梁柱女二孙男四孙女一墓在大阳山麓徐缙曰高才兴谤直节忤俗自古然也独一空同子邪名荣身辱小官中寿造物使然无所恨已今之论公者独慕诵其文称为文士鲜有知其气节行谊慷慨激直若斯之奇显者也即求之汉廷其贾谊刘向之俦乎使时见用功业未可量也予素辱公知且知公颇深乃撰次其大者表之墓道俾后世有考焉他见崔子铭无容表
　　翰林院修撰沧洲张先生行状【陆容】
　　张先生讳泰字亨父先世苏州太仓人曽祖原瑞祖兴宗父显忠母徐氏亨父少以聪敏闻于里闬有司选为卫学生书过目輙成诵为举子业下笔徃徃多惊人语然性豪迈不能受记诵师拘束见时辈日夜兀兀抄读人陈腐文字颇自鄙笑人亦由此忌之训导严州许銮惧其废业尝解冠于案曰汝之质禀如此才器如此而不勤学何耶吾寜弃此官必不汝弃由是感激自励肆力于为文天顺已卯应应天府郷试主司得其巻异之擢为易经魁且录其文以传明年防试中乙榜不就甲申再试登进士寻改翰林庶吉士名隠出行辈中刘文安公时为学士月试诸士学业尝批某吉士卷曰律诗如象戏古选如棊昨见张某之作各得体汝与羣居宜优柔从容以叩其妙也其见重于人己如此乙酉闻父丧南归丁亥复临母丧得痞疾攻熨治疗几不能起或者曰此忧困弥年所致不宜切切秉礼自取伤劝令出游以舒郁结于是买舟求医江浙间闻许先生归老于家直扺严州山中拜焉幼尝从郷人胡友兰李文耀游及筮仕而二先生己谢世乃具牲醴即僧舍合祭也或讥其非礼亨父曰礼缘人情而为之何必一一蹈袭古人陈迹吾所以为此重报本也非礼而何时人义之疾少愈郷里后生执经问学者逺近归之辛卯服阕赴吏部奏除翰林院检讨声名籍甚四方之士游学京师者愿受业焉甲午三载考最封徴仕郎赐勅命赠其父如其官母孺人乙未礼部防试天下贡士充同考试官进典雅出穿凿一时号称得人未几河南提学副使员缺当道以亨父学行堪为师表欲荐之亨父亦以提学师儒之任始欣然欲就旣而闻河南巡厯多陆行非病躯所宜白于知者乃止庚子十月九载考绩陞本院修撰人方以为迟且滞也逾月而得暴疾呕血数升死十一月十九日也年四十有五初娶管氏继武氏皆赠孺人武氏生一子再继杨氏生二子某某亨父之先本姚姓洪武间朝廷方隆重军士而畿内之民徭赋烦重其曽祖原瑞图所以自便晋陵张某者有军籍太仓卫因冒其姓至亨父未之改尝自草一疏其畧曰臣思祖先以来的系姚姓一时因畏匠役附入军籍冒姓未改臣昔登进士时已于登科录报书姚氏三代名字臣今犹冒张姓背弃本原心实不安云云疏虽成未果上所着有诗文若干巻皆其平居令从子瓛所录今藏于家云亨父为人倜傥率直不诡行以絶俗不矫情以干誉然而耿介自守毅如也与人交虽在造次其情无不周至人亦以是乐与之交居常抱病人有持巻轴求诗文者未尝以病自沮挥毫应客若不顾名而名于是乎愈彰酒酣耳热谈论当世不平之事激烈奋发每为之攘臂岸帻而后止迹其愤世疾邪之心虽贾生之痛哭流涕不能过之自亨父入翰林朝廷数有纂修之举后进者多以此沾被恩泽次第进阶而亨父独不得一与其列其自处则退然止足畧不见有嗟卑之意也旣为修撰尝语予曰明年于例得省祭将率妇子南归祭扫先人之墓求美材为寿榇奉吾两兄若嫂俾无身后之忧然后如期还朝以图报称此吾志也而竟止于此呜呼悲夫瓛将奉柩归葬太仓古塘之原以某相知颇深请状其行痛惟亨父职在文史位未显融无履厯政事可书而言论风旨之在人者又不能悉记姑述其槩如此庶几立言君子有所考焉
　　将仕郎翰林院待诏衡山文征仲先生墓志铭【黄佐】
　　公初讳璧字徴明后以字行更字徴仲世为衡山人故人称之曰衡山先生其先自蜀徙庐陵宋衡州教授寳始家衡山于文信公天祥为叔父兵乱失其谱系可知者元镇逺大将军管军都元帅俊卿佩金虎符镇武昌长子定逺从高皇帝平伪汉赐名天龙终荆山左防卫千户次子定聪选充散骑舍人从其妻父湖广都指挥蔡本守苏州永乐中复从本徙浙定聪次子惠赘于张氏遂留居苏州实公曽祖也吴有文氏自惠始惠生洪涞水县学教谕公之祖也赠南京太仆寺丞复以次子森贵加赠南京太仆寺少卿祖母陈氏赠安人继顾氏吕氏皆赠恭人洪生林公之父也仕终温州府知府文章政事为世名臣学者称交木先生母祁氏继吴氏赠封俱安人公生而少慧貌古神完八岁语言犹不分明他人或易视之而其兄奎爽朗俊伟交木独器公曰此儿他日必有所成非乃兄所及也随侍徃滁读书务稽古人之德能自得师交木命徃从庄定山防游防与语奇之赠行有忘年得友之句旣而见诸人浮谈上达互相标榜其势甚炽遂口不谈及乃受业于吴文定公寛被选爲郡校弟子员时作为诗文渐臻精工性简静居常不喜受人之惠有俞中丞谏者知其贫极力欲周旋之因谒见间问曰闻汝甚贫何以为生公对曰生亦未甚贫俞指其襴衫曰何得破损至此公复对曰雨下惟衣旧衣耳盖不欲受其惠也俞益敬服尝造其庐见门前河道湮塞谓曰据堪舆家言此河一通汝必第矣吾当为汝通之公恳告曰开河必坏民庐舍孰若不开为爱他日俞悔曰此河当通向不与文生言则功成久矣家中穿井有二缸相合驩呼以为财有欲啓之者公亟止之曰傥其中有异物将何以处之耶于是家人恐惧不敢复视其亷慎类此治已未闻交木有疾挟医而徃至则殁己三日矣故事卒于官者郡邑咸赙官尊则益厚时则赙几千金公尽却之为书以谢曰吾父以亷吏称而吾忍污其死耶传不云乎父死之谓何又因以为利温人骇异曰亷官则吾见之矣未有为公子而亷者也由是声称籍甚温人为立郤金亭以识之公善书画初游郡校时校官严厉辨色而入张灯而散羣居无所事事诸生或饮噱啸歌或投壶博奕公日惟临冩千文以十本为率书遂大进尤工八分骎骎汉魏西涯李文正公东阳以篆自负及见公隷曰吾之篆文生之蔑以加矣同郡有沈周先生者博学多才而善于画公慕之见其所作徃徃彷佛得冩意益以神采遂出其上嘉靖壬午冬予初授官史馆得公艺文于王司业同祖因雅知公居无何闻巡抚李梧山充嗣以公及故元老刘文肃公忠同荐公寻以歳贡至防予寓舍与之上下议论古今经籍无一不知者且折衷具有卓识予出白沙墨迹即叹讶久之因曰吾初入学忽梦一老人告曰他日出处与陈献章同己而命下擢公翰林待诏盖白沙亦以荐为检讨适相类也时杨修撰慎薛吏部蕙皆有文名杨则自负博洽菲薄宋贤薛则专精内典泡影经籍闻予谈公学行皆未以为然己而晤公二人乃大诎服遂为莫逆交时大司冦见素林公俊爱公尤深每晤余必速公共语三日不相见輙折简邀之一时诸名士觌德相先户外屦常满共奉二年輙引疾求去疏下吏部寝不行强起就列又一年考满例磨勘马考功理劝诣部当得恩泽君不肯徃或劝暂且告病笑而不答复上疏乞休至于再至于三语益恳切吏部始以闻于是诏从其请时年才五十有七非悬车之期也郑御史洛上章请畱不报士论莫不高之防予省亲南归丙戌孟冬与公同辞朝出潞渚阻冻同寓湾中旦夕过从相与倡和殊甚驩洽比冻消乃联舟而下将抵临清则有官吏率数人负防矢跪路左以迎或谁何之则曰兵备道迎候文公比至则一豸服者诣舟稽首四拜捧缣绷请染翰公峻拒之其人复诣予语及复稽首四拜托余转请公乃诺焉其为人所重类此盖公于书书虽小事未尝茍且或答人简札少不当意必再三易之不厌故愈老而愈益精妙有细入毫髪者或劝其造次应酬曰吾以此自娱非为人也闲则为之忙则己之孰能强予耶有商人以十金求作画者公面斥曰仆非画工汝勿以此汚我其人大惭而去凡富贵者来求多靳不与贫交徃徃持以获厚利片楮只字争得以为寳玩至有待而举火者尤好赒人之急或有所入徃徃缘手散去有感泣者张少傅孚敬始名璁交木守温州时所取士也尝荐诸吴文定公嵗壬午张在畱都部曹遇公即以大礼为言公唯唯而己旣而官京师方柄用公遂逺嫌不相徃来杨邃庵一清起用至京师止都门外倾朝徃见公独不徃曰尚未面君吾何见焉及防谓曰余汝父同年相好何相见之晩也公曰生非敢后自先君之没有一字见及者未尝不答杨曰此则余之罪也闻者为之缩舌尝训诸子曰道德性命宋儒讲之详矣而孝弟忠信礼义亷耻则人之所当行者也今人孰不知之一关利害便不能践汝等于日用彛伦但不安于心者勿为之是即孝弟忠信也便宜于己者勿为之是即礼义亷耻也循是而行虽不至于圣贤亦可以寡过矣寜藩宸濠尝遣使召之力辞而遯使者求公弗得案间书币封识如故乃持之而返世皆称公见几然各王府以币纳交者公悉却不受如周府以古鼎古镜露封其书徽府以金寳瓶及银约数百镒悉却不受使者谓意本无求惟少通微诚于贤者尔盍启封一观乎公谢曰旣见书当有回启不若不见之为愈也平生足迹未尝一涉邪狭之馆尝谓诸子曰交结亲王狎妓饮酒律有明条安可犯哉汝其识之致仕后监司以修理牌坊故为多致厚餽公并谢却曰吾非欲自异也但以利交私心自不安耳优游林壑三十余年四方文儒道吴者莫不过从亦有枉道至者名士如彭年陆师道周天球文行并有显闻皆出其门艺文布满海内家传人诵而公劳谦自牧未尝一置身于有过之地寿届九十嘉靖己未二月二十日与严侍御杰书其母墓志执笔而逝翛然若僊人皆称异先是予遣人持薄礼豫觞之抵吴以戊午冬月公复余书谓悬孤之辰尚隔朞月不知能到此否且录前数载初度诗意若有所跂者至是仙逝殆类前知云夫人昆山吴氏河南防政愈之女其母夏氏出太常卿防防受知成祖文翰传家夫人素守家范及归事公惟谨家食时凡朔望行香及居官早朝必躬自薪爨不委他人代公料理家事婚嫁筑室公皆不与闻而百务具举性虽慈而教子亦甚严厉手不废丝枲而经画调度井然有条灯下必亲书一日出入之事至于没齿事或差谬按籍稽阅则日月并存与公同生于成化庚寅十一月夫人初一日而公则初六也卒于嘉靖壬寅八月二十一日寿七十有三生子男三人长彭嘉兴府学训导次嘉县学生次台先卒女二人长适王曰都次适刘鲲孙男五人元肇国子生元发府学生俱彭出元辅元弼府学生俱台出元善嘉出女四人长适袁梦麟次适未循次适顾咸寜次适尹象贤曽孙男四人应周应孔应珠应辰女四人孙男一人禾孙以庚申十月二十九日权厝于花桥之新阡彭以予与公交厚最久知公素详惟撰事畧来速铭铭曰
　　奕奕衡山传秀吴中展也徴仲炳灵祝融迁自庐陵始揆文教中奋武卫复摛光耀敦诗说礼涞水承家施于交木邦杰国华交木惟桥衡山惟梓节操文章高朗南纪其守坚白其言明清廓而闳之苞湘带荆意象经营神气盈轴瞻而仰之朱陵青玉衡山之阳惟直是行彼为眇论尚口匪诚衡山之门惟寔是履冲泊粹醇诵义千里中丞腾荐元辅齐名弹冠充赋委佩扬廷待诏金门含毫玉署畴不少需鸿渐凤翥确乎懐巻翩然不畱停云构馆頫视虎邱墨妙笔精四方是寳赒及困穷且以娱老期颐之寿归洁其身志为帅气天不违人至大而刚不愧以怍懿此硕儒光于信国






</div>
    <div class="pagination">
<a href="明文海_page119.html">上一页</a><span>...</span><a href="明文海_page115.html">115</a><a href="明文海_page116.html">116</a><a href="明文海_page117.html">117</a><a href="明文海_page118.html">118</a><a href="明文海_page119.html">119</a><span class="current-page">120</span><a href="明文海_page121.html">121</a><a href="明文海_page122.html">122</a><a href="明文海_page123.html">123</a><a href="明文海_page124.html">124</a><a href="明文海_page125.html">125</a><span>...</span><a href="明文海_page121.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
