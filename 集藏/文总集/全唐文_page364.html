<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 364 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 364 页/共 603 页
  </h1>
  <div class="content">
   ○盆池赋（以“积水盈器，如望深池”为韵）
    达士无羁，居闲创奇。陷彼陶器，疏为曲池。小有可观，本自挈瓶之注；满而不溢，宁逾凿地之规。原夫深浅随心，方圆任器。分玉之馀润，写莲塘之远思。空庭欲曙，通宵之瑞露盈盘；幽径无风，一片之春冰在地。观夫影照高壁，光涵远虚。潜窥而旧井无别，就饮而污樽不如。云鸟低临，误镜鸾之缥缈；庭槐俯映，迷月桂之扶疏。是则涯非遥，漪澜酷似。沾濡才及於寸土，盈缩不过乎瓢水。兰灯委照以珠动，纨扇摇风而浪起。沈蛛丝为羡鱼之网，深抵百寻；浮芥叶为解缆之舟，远同千里。想乎泥滓无染，泉源本清。盛之而细流不泄，鼓之而圆折长生。蛙穿而别派潜通，想漏卮之难满；雨落而古痕全没，知小器之易盈。及夫岸滟滟以初平，水汪汪而罢涨。韬云分白璧之色，映竹写圆荷之状。光翻晓日，谁谓覆而不临；底露青天，孰假戴之而望。至若烟霭沈沈，莓苔四侵。方行潦而不浊，比坳堂而则深。遂使好勇之徒，暗起冯河之想；无厌之士，潜怀测海之心。故得汲引无劳，泓澄斯积。环纤草以弥澈，泛流萍而更碧。沙洲连一亩之地，山翠接如拳之石。悠哉智者之为心，聊睹之而自适。
    ○舒姑泉赋（以“记□舒氏，女化为泉”为韵）
    漂水之上，荩山之前。昔有处女，化为澄泉。瞻风而艳色如在，责实而寒流宛然。原夫旷别幽室，暗悲韶年。顾容华之莫守，望世人而都捐。俨弱质以徐来，颜犹灼灼；委贞姿而色动，声已涓涓。眷恋无心，凄凉故地。念婵娟之可惜，惊变化而殊异。俯视清流，托诚幽意。陈玩习而斯在，庶精魂之能记。素鳞尾，浑非旧日之容；急管繁弦，徒尽生平之志。既而水府潜处，幽冥既分。凝情而溆敛寒色，冶态而波生细文。泛浮影於中流，遥疑袅袅；逗鸣湍於别派，远若。由是鳞甲与游，绮罗长阻。迷绿沼之回复，忘红楼之处所。源通湘渚，写幽恨於灵妃；流达汉皋，导春心於游女。净色含虚，清辉皎如。烟凝泪以香起，苔斓斑而锦舒。浦水光摇，似动横波之末；岸莎风靡，如存в发之馀。想夫纨质已消，阴灵未谢。濯衣彩於花昼，洗镜光於月夜。泠泠不浊，殊画地以俄成；无穷，类拜井而潜化。且静而清者水之宜，柔而顺者女之为。忆朱颜之婉娩，寻碧溜之逶迤。浮沫粉聚，悬流泪垂。泛藻而翠翘零落，动菰蒲而绿带参差。及夫乱草丰茸，古墟荒毁。杂泥沙之汩没，蔽音容之妖靡。至今闾里之人，空传其名氏。
    ○射雉解颜赋（以“艺极神惊，愁颜变喜”为韵）
    昔贾氏子，其容似鄙。伊室家兮，中心莫喜。将非匹以为念，惧无能而是耻。自初笄之岁，终日低眉；因获雉之辰，有时见齿。原夫他室是托，芳华正春。谓妖容之可恃，顾陋质以难亲。自西自东，每栖栖而反目；不言不笑，常脉脉以凝神。尔乃释恨无方，从权有计。因如皋以肆望，逞若神之绝艺。执弓挟矢，期应手以无遗；果志惬心，冀回眸之一睇。已而健马蹄疾，中原草平。想是是之未悦，聆ёё之初鸣。花颜惝以徐骇，锦翼翩翻而忽惊。迟回而满月将发，盼睐而横波以清。由是执辔情专，驰神望极。星走白羽，绮张丹臆。陋容蹙缩以兴愤，慢脸便娟而改色。彩光迸落，初莞尔以难持；飞镞洞穿，遂嫣然而不息。及夫广陌将暮，征途既还。鸣肖劲挺以风响，澡翰みま而血殷。盼么麽之凡姿，於焉改貌；散低回之郁志，由是开颜。向使恨蓄两心，功亏一箭。终悄兮而莫释，宁其之可见。委丝萝之弱性，没齿而难忘；惨桃李之华，终天而不变。是知陋不足耻，艺诚可优。嘉五善之殊妙，解三年之积愁。然後知一笑之难得，岂止千金而是酬。
    ○木鸡赋（以“致此无敌，故能先鸣”为韵）
    惟昔有人，心至术精，得鸡之情。情可驯而无小无大，术既尽而不飞不鸣。对劲敌以自持，坚如挺植；登广场而莫顾，混若削成。初其教以自然，诱之不惧。希渐染而能化，将枯槁而是喻。质殊朴斫，用明不竞之由；状匪雕锼，盖取无情之故。然则饮啄必异，嬉游每殊。伫栖心而自若，期顾敌而如无。日就月将，功尽而稍同颠；不震不悚，性成而渐若朽株。已而芥羽讵设，雕笼莫闭。卓然之志全变，兀若之姿已致。首圆胫直，轮桷之状俱呈；觜利距，枳枸之并利。是以纵逸情绝，端良气全。臆离披而踵附，眸眩曜而节穿。惊被文而锦翼蔚矣，迷搴木而花冠烂然。虚╂者怀不才之虞，安能自恃；贾勇者有攻坚之惧，莫敢争先。故能进异激昂，处同虚寂。郢工误起乎心匠，后阝氏徒惊乎目击。澹然无挠，子綦之质方俦；确尔不回，周勃之强未敌。其喻斯在，其由可徵。驯致已忘乎力制，积习渐通乎性能。是则语南国者未足与议，斗东郊者无德而称。士有特立自持，端然不倚。块其形而与木无二，灰其心而顾鸡若是。彼静胜之深诚，冀一鸣而在此。
    ○为崔大夫贺破吐蕃表
    臣某言：伏见关内河东副元帅朔方节度使司徒兼中书令汾阳郡王郭子仪八月日奏状，“今月日，先军李怀光於盐州界大破吐蕃及吐谷浑贼一万馀众，获马六千七百五十匹，牛羊器械未知定数”者。臣闻戎狄无厌，厚将自毙，凶残不革，举必生擒。惟此犬羊，屡侵疆埸。陛下顷虽遣将，犹命缓追，冀承含育之恩，以变贪婪之性。今乃先时入塞，乘间犯边，鬼得而诛，人皆自战。偏师暂出，举众大奔，系彼牛马，获其生级，数逾万计，威慑四夷。陛下神化无方，圣功潜被，资於秘略，成此殊勋。臣承恩入朝，次行分陕。虽捷书传庆，已窃於途中，而贺表陈诚，愿先驰於阙下。无任之至。
    ☆冯宿
    宿，字拱之，婺州东阳人。贞元中进士，长庆中累转太常少卿。敬宗立，改左散骑常侍兼集贤殿学士，大和中历工、刑、兵三部侍郎，拜东川节度使，封长乐公。开成元年卒，年七十，赠吏部尚书，谥曰懿。
    ○鲛人卖绡赋（以“难得之货，色如轻雾”为韵）
    彼巨海兮，鲛人是居。作轻绡兮，厥状纷如。不日而成，固可卷而怀也；候时将见，期善价而沽诸。出波心而月彩相绚，映泉室而云阴乍虚。其来不测，其丽何极。行市道而莫知，访人寰而未识。非运思於文绣，讵用功於纺织。足使大贾惭容，众珍掩色。岂重锦之云比，谅千金而求直。夫鲛者水府之所生，绡者鲛人之所成。奇货聿来，宁假手於蚕绩；变形斯至，非挂籍於王征。方雾而犹薄，拟冰纨而更轻。苟未知而不售，恒固执而潜行。皓如凝露，纷若游雾。爰洁尔容，不愆於素。质初阶於蜃蛤，名不登於贡赋。知慢藏诲盗，哂泉客之遗珠；悟冶容诲淫，耻《风》人之抱布。伟夫游洞穴，媚清澜。趋市人远，凌波路难。贵朴全真，讵关乎日浴；出潜离隐，岂效於泥蟠。且深不可测，赤水之珠求得；往莫可追，汉皋之佩且欺。是绡也，成於无关，动若随时。辞海底之潜处，赴日中之会期。属吾皇斥无用之宝，贱难得之货。徒待价而称珍，庶转身而远播。
    ○初日照冰池赋（以“鲜彩朝澈，寒光入座”为韵）
    日生东方，冰满池塘。以涸Ё之寒质，承亭瞳之晓光。其象斯洁，其容可阅。炳尔昭焕，朗然澄澈。可爱之德，已闻《左氏》之经；如履之心，更忆《诗》人之说。即合体而光辉，且负暄而昭晰。全嗤岭北之梅，讵比墙阴之雪。美其林烟早晴，寰宇凄清。池有水兮冰合，天无云兮日明。凝阴尚积，暖气潜盈。淋漓兮向阳和而未泮，皎洁兮睹津润之将生。所谓当此严景，昭兹阳彩。上下相融，贞明共在。斯乃元化所结，元功不宰。日有曜而必临，冰无心而有待。不然，何大明兮方悬，凝质惟坚。斜景自高而来照，素耀相向而俱妍。曲岸增媚，平沙更鲜。岂西陆之中，候朝觌而方出；东海之上，泮阴火之潜然。是知清兴攸集，氛埃不入。随阳而孤雁初飞，向暖而群鸥乍立。且日者分乎两曜，冰者生於Ё寒。既清贞而可赏，信温煦之咸欢。足使励志求鉴，探幽就观。何必挹琼浆於丹灶，思夕露於金盘。曷若色映朝户，光陵晓座。冰生池上，岂羡玉壶之明；日下池中，全遇隙驹之过。聊赋之以体物，庶同《白雪》之难和。
    ○星回於天赋（以“数将纪终，岁且更始”为韵）
    天其运乎，岁聿云莫。彼星回而斗建，实维新而去故。摄提克正，无闻黍累之差；悬象著明，不忒阴阳之数。仰观苍苍，悠久且长。一十二分终而复始，二十八宿巡而有常。各安其位，各正其方。每披云而见质，恒耿汉而流光。凌霜，烛夜煌煌。瞻彼星之回复，知改岁之方将。岂不以式遵晷度，无失纲纪。纵横其状，逐青阳而左旋；璀璨其容，候招摇而东指。匝四气而为度，临万户而可视。圣人所以参象於躬，考正极中。天盖高而道远，星且回於岁终。悠悠积气，奕奕长空。潜应历以相授，若循环之不穷。且运故无穷，时亦有替。三光垂其极，四序成其岁。必当观大象以立规，验周星而取制。方今时惟行夏，令无苟且。帝感於天，而克保休祥；星回於天，而不乖次舍。故得律应时贞，昭回上清。星归其本，岁亦将更。遵旧纪而无谬，反初元而作程。则有博古之士，学於太史。观岁杪而星穷，知有卒而有始。於是徵《月令》以挥翰，谈天经而赋美。
    ○为裴相公谢淮西节度使表
    臣度言：伏奉去年七月二十五日制书，除臣门下侍郎同中书门下平章事充淮西节度、观察、处置等使蔡州刺史并淮西宣慰、处置等使。缘逆贼吴元济尚拒王师，遂於郾城县权为理所。臣笃励群帅，潜设多方，倾其重兵，顿在洄曲。今月十七日，唐、邓节度使李承虚直进，生致元凶。臣与贾栅三营诸军，便降洄曲三万馀众。积年逋寇，翌日殄除，淮右千里，通行无碍。臣以二十五日，领所部兵马及归顺将士至蔡州上讫。豺豕旧穴，迎风而汛扫；鸱枭故林，应节而黄落。瞀瞀者咸观尧日，皤皤者重识汉仪。臣以不才，猥当重寄，力排苟且之议，上赞圣明之心，不敢偷安庙堂，遂乞亲临疆埸，陛下初犹未（一作不）许，微臣亟请是行，睿旨丁宁，宠光照耀，臣中心自警，毕命无憾，若不成事，必当死绥。伏赖神道恶盈，罪人斯得，而今而後，方保馀生，就天地削平之功，贻策书不朽之美，足使懦夫增气，犷俗刳心，方偃武以修文，故劳而永逸。臣谨敷扬帝泽，宣布国章，涤其瑕疵，衣以襦。俾斯污俗咸若，新邦底宁。但以才乏折冲，任兼中外，摩顶至踵，谅无非其渥恩，知臣者君，庶不辱於元鉴，无任感激忻喜之至。其承荐人自代，具於别状。
    ○为马总尚书谢除彰义军节度使表
    臣某言：臣今月某日中使某至，伏奉九日制书，除臣工部尚书兼御史大夫充彰义军节度、观察、处置等使，并赐官告一通、旌节一副，及手诏等。雨露恩覃，沾霈易及，邱山施重，负乘难胜，臣某中谢。伏惟睿圣文武皇帝陛下文教畅三台，武功加四海，蕞尔淮寇，久稽灵诛，盖怀舍服之心，不以虔刘为事。既以统之上将，抚以中台，臣实妄庸，获充贰职，诚无裨补，亦备阽危。顷来面辞，密奉天旨，以为此道，必付微臣。苍黄受恩，黾勉从事，幸擒元恶，曾未逾时。果复圣言，遽承宠命。彩章五色，虔奉玺书，赏罚二权，猥操兵柄。鸿私荐及，蚊力何堪，即以今月上讫。臣伏闻师之所处，荆棘生焉，今管内数州，凋残极矣，遍郊骸，比屋疮痍。谨当扇以皇风，施之帝泽，俾污俗迁善，顽人向方。知无不为，敢竭微志，事有未便，即当上闻。徒以迹远阙庭，恋深皂栈，凿门授钺，空愧於兹，执贽奉璋，未知何日。
    ○禁版印时宪书奏
    准敕禁断印历日版。剑南两川及淮南道，皆以版印历日鬻於市。每岁司天台未奏颁下新历，其印历已满天下，有乖敬授之道。
    ○与王武俊书
    张公与君为兄弟，欲同力驱两河归天子，众所知也。今张公没，幼子为乱兵所胁，内则诚款隔绝於朝廷，外则境土侵逼於强寇，孤危若此，公安得坐视哉。诚能奏天子，念先仆射之忠勋，舍其子之迫胁，使得束身归阙，则公於朝廷有靖乱之功，於张氏有继绝之德矣。
    ○兰溪县灵隐寺东峰新亭记
    东阳实会稽西部之郡，兰溪实东阳西鄙之邑。岁在戊寅，天官署洪君少卿以为之宰。君之始至，则用信待物，用勤集事，信故人洽，勤故人阜，未期月而其政成。後三年夏六月，予过其邑。洪君导予以邑之胜赏，於是有东峰亭之游。背城之，半里而近。初届佛刹，刹之上方，而亭在焉。松门盖空，石道如带，足倦累息，然後造夫极焉。向之池隍馆宇之多，旗亭之喧，途道往来之众，簿书鞅掌之繁，顾步之际，忽焉如失。但山风&lt;风刘&gt;々，岭云峨峨，飞轩凭空，洞壑在下，向背殊状，昏明异色。指遥青而点黛者问之，则曰某山某岩某林某墅；指远白而曳练者问之，则曰某洲某渚某湫某塘。高深互呈，心目相竞，飘若象外，意其幻成。予既谐其私，爰究其本。先是邑微登攀游观之所，洪君曾是挈俸钱二万，经斯营斯。因地於山，因材於林，因工於子来，因时於农隙，一何易也。崇山峻谷，佳境胜概，绵亘伏匿，一时发朗，又何能也。君在建中、兴元之间，为江南西道节度使曹王所知。时方军兴，贼寇压境，供亿仓卒，赋平人和，王实赖之。故御史大夫郑、滑节度卢公群与君尝同僚，每号之曰：“精金百炼，良骥千里。”诚矣。然则是邑之理，兹亭之胜，於君之分，不为难能。夫播芳尘而鼓馀波者，非文莫可，遂揽笔为记，刊於石而附诸地志焉。
    ○魏府狄梁公祠堂碑
    後不可以独临，必诞生岳灵，扶既倾，系将绝，兹梁国狄公是已，兴於天授之朝，蕴深谋，奋奇节也。物不可以终否，必继起邦杰，钦往绩，懋来功，兹沂国田公是已，挺乎河朔之郊，创新祠，修旧典也。初梁公出牧於魏，实宜斯人，罔遂乞留，则深遗爱。阖境同力，生祠其神，畏威怀仁，如在乎上，祈恩徼福，亦若有答。洎胡起幽陵，毒中邦，腥膻遗馀，渐渍俗，十六年於兹矣。战血满野，忠魂归天，阶之容，隐嶙犹在。元和壬辰岁，我天子恢拓千古之不庭，凡在率土，罔不来服。维元侯保和一心之有众，举兹列城，表正多方，归职贡而奉官司，尊汉仪而秉周礼。凤鸣而枭音革，兰芳而棘刺死，甘醴涌而盗泉竭，庆□飞而浊消，四郊廓清，万方丕变。然後辩正封疆，咨谋耋老，得是旧址，作为新祠。鸠材亻孱功，蒇事颁役，上下有度，东西惟序，披图以立仪像，据品以昭命数，不僭不Τ，经之营之，越十月五日，厥功成。沂国公於是乎请护军迨宾僚、将校、虎貔之群，撰吉而致飨焉。先一日，执事设次於门西，设柔毛、翰音、盾肥、鲜薨之具以俟。诘朝公至，则改命服於次，率护军等升拜，将校以下，叙拜於堂下。公亲酌以奠，扬觯而言曰：“昔者皇风中微，阴勃兴，六宫弄其神器，万乘逊於罗川。生人之耳目尽回，元老之肺肝弥固，蹈履虎尾，攘夺鲸口，除蔓草，扶持忠贤。元良克正，万国居贞，秘策潜授，五王奋起，包复夏之大业於心术，贻安刘之永图於身後，再造唐室，时维梁公。顾不腆之是羞，获守斯土，实群帅与三军之众，逮封内之黎老，勤请於天王。天王重韪斯人而鉴厥诚，未及浃辰，而玺书金印，命服瑞节，一日骈至。於是又颁非常之清问，下莫大之洪泽，马逐逐，车阗阗，野接迹，空驾肩。彼感心与喜气，固已翔九天而渗九泉。今所靡遑宁居，思有上报，窃慕神之志义，景神之忠功，荐神於此堂，吉辰良日，以微恳陈告。至於修废继绝，兴仁树善，乃守臣之职，乌敢为名。”再拜而退。由是六州之人士，知狄公之崇德可享，而田公斯言可复也。《诗》云：“维其有之，是以似之。”乃作铭曰：
    奕奕新祠，於魏之疆。岩岩梁公，惠此一方。其惠伊何，其人则亡。在昔通天，戎虏猖狂。冲陷连城，势莫与亢。山东绎骚，骀藉犬羊。顾是都会，孰能保障。天後召公，飞传靡遑。至自彭泽，屹为金汤。以逸待劳，以柔摧刚。缓赋宽役，勉农劝桑。外示无虞，内为之防。虏则引归，岁获大穰。人荷公来，踊跃欢康。人惜公迁，泣涕彷徨。援刀割肤，守阙上章。终然不克，讵可弭忘。众心欲成，经始斯堂。立公仪形，荐此馨香。於此祝之，万寿无疆；於以歌之，久久垂芳。追惟我公，实邦之良。岐嶷有闻，金玉其相。学以时习，暗然日彰。文武是经，谟谋允臧。测圭知正，涵鼎难量。硕大博厚，靖和端庄。逮使绝域，义声孔扬。居忧致感，有鸟呈祥。於天理，决狱平当。亟触龙鳞，骤探虎狼。西门沈巫，汲直开仓。蜀守兴学，晋臣抚床。公兼有之，謇謇在旁。宣威中权，论道上庠。慰荐幽仄，怀来暴强。天授以还，燎火无光。蔼蔼本枝，困於斧┥。下适人愿，上回天纲。拜洛受图，非刘而王。後实当，唐迁於房。时维正色，中激刚肠。婪伊侈谋，将易储皇。公陈不可，校短推长。血沥太阶，心祈彼苍。长戈倒日，劲草横霜。一柱嶷然，四维重张。帝拜元老，春归少阳。潜安爪牙，密布栋梁。七日变疾，五月兴唐。道优三仁，力茂一匡。始终无愧，夷夏所望。维此魏邦，实维乐康。燕寇之後，中为战场。何人不鳏，靡室不丧。祠宇煨烬，阶除虚荒。故老怀思，遗慨慷。犹依封畛，时奠壶觞。否道既倾，圣历会昌。元和御宸，天子垂裳。九夷八蛮，山梯海航。礼备乐陈，执贽奉璋。思我怀人，彼周行。是生沂公，忠顺激昂。剑久埋狱，锥能处囊。道言，武烈。业尚管萧，化臻龚黄。扫除氛，吊恤灾伤。尾断蜂虿，苗锄莠稂。万夫归诚，有死无将。天子嘉之，霈泽。龙节虎旗，玉佩金铛。班其庆赐，覃其潜翔。沂公滋恭，俯伏兢惶。愧负山岳，誓酬毫芒。乃建新祠，媲彼某棠。航其厦屋，缭以周墙。吉蠲羞容，羽卫两厢。仰止何远，中心是藏。地回沙麓，河抱衡漳。刻勒丰碑，揭乎中央。
    ○天平军节度使殷公家庙碑
    能树休勋，著茂功，丰人爵，列天秩，耀当代，恢张其门者，几何人哉。不有营缮乎？先宗庙而後宫室；不有祀乎？怆春秋而感霜露。大和甲寅岁，天平军节度使检校尚书右仆射陈郡殷公侑建家庙於京师永平里之东北隅，礼也。前此表陈其情，诏报曰：“俞，勿亟成功，度思来格。”於是乎讨献尸奠盎之茂典，徵以茧栗浴兰之通制，冬十有一月辛亥，奉工部、卫尉、骑省三府君，李氏、周氏、刘氏三太夫人神主，克於其室，自西徂东，靡陋靡丰，守经据古，处约为恭。
    追惟我氏之权舆，二十一代祖封在东汉，桓灵间为谏议大夫，出冀州刺史，避党锢弃官，挈家属南渡江，栖於曲阿，迈德流芳，或隐或显，粲於家牒，播於人闻。十九代至工部府君讳楷字文绚，高宗朝四岳举高第，释褐拜雍州新丰尉，累迁大理丞，天授中以议狱平反，为酷吏所陷，贬台州永宁丞，今上大和八年七月，诏追赠工部侍郎。卫尉府君讳元觉字元明，十八明经出身，以工部府君处明夷之时。持法不挠，谪居而殁，未归旧阡，茹荼调选，求为宁海尉，既克营护，於先兆，遂大布之衣，终身不言禄，与工部府君同日追赠卫尉少卿。骑省府君讳怿字易从，少负志气，博学善属文，弱冠游太学，籍甚於公卿间。天宝末，知天下将乱，乃促装东归，侍太夫人版舆徙居吴郡。吴中士大夫得从府君游者，乡党以为荣。本道采访使李希言辟为从事，奏授试昆山尉，浙东节度使薛兼训请为谋，奏授试右卫兵曹参军，并不就，事具今东川节度礼部尚书杨嗣复府君神道碑。元和至宝历中，累追赠左散骑常侍。於戏！三君皆位不充量，道屯於时，赠典累锡，覃恩逮及。天其或者将厥後必有达人畴庸，缵服在於兹者。不然，何陈郡公之庞鸿魁梧，磊昭彰若此。
    陈郡公大度宏略，自诚而明，垂髫而早闻立志，负笈而见赏先达。佐轺轩不辱於绝域，升礼闱有声於奉常。尔其起草弥纶，剖符恺悌，五谏之宏益，十连之劳徕。徵拜名卿，出乘元戎，奋饿夫为齐氓，化乱邦为善部，襁负始至，壶浆遽迎。锡命就加，玺书亟降，时以为贺，公以为忧。桂人、洪人、沧人、郓人，既尸祝之，又讴歌之。异日，郑伯来朝，韩侯入觐，执圭有委蛇之状，捧俎申洞属之容。扬名立身，养亲继孝，贤臣之懿图彰矣，君子之能事毕矣。
    夫碑之於神道者，悬窆所用；碑之於庙门者，丽牲所资。先祖无美而称之，之为近诬；先祖有美而不称之，之谓不明。古之人铭其功烈於鼎，今人铭其德善於碑。若然，则转石他山，搜词直笔，垂悠久於刊刻，托坚刚以居诸，鼓音无穷，锺庆不匮，尽在是已。其铭曰：
    帝里西偏，天街右方。三室两厢，克建斯堂，於惟浸昌。云谁经之，郓侯殷君；云谁处之，祖烈宗文，蔼然清芬。扬名显亲，教孝申敬。是为率德，可以观政，莫之与盛。比时备物，追远复始。无违享尝，兹用受祉，固在元祀。祝嘏言具，粢盛既饬。罔绝敬齐，如闻叹息，有典有则。顺考前典，聿修明。事死犹生，为能飨亲，爰奉爰尊。於惟皇祖，持法不回。酷吏所挤，竟孤其才，佥曰哀哉。穆穆王父，天锺孝德。啜泣封树，归全兆域，报曰罔极。猗那先子，超度名辈。远图中辍，贻庆後代，元鉴不昧。否道既倾，复迷非远。奉承如在，钦若报本，飞章沥恳。秉钺有虔，干城嶷然。永怀凄怆，长荐吉蠲，於斯万年。
    ○大唐升元刘先生碑铭
    维皇王能自得师，以臻至理；维道德克辅於代，且非常名。天启圣唐，运兴我李，於赫肇祖，实惟元元，高宗振其风於前，明皇张其教於後，十有三叶天子曰敬宗文武大圣广孝皇帝，宏清静之旨，以浸天下，阐无为之宗，以凝海内。宝历二纪秋八月甲子，躬法服，御内殿，北面执弟子之礼，受道於升元先生。大矣哉！斯所以贯三才，笼八极，泽及中外，仁加动植，播中和，赞恭默，昌圣绪，垂帝则而已。翌日，下明诏加先生之号检校光禄少卿，自内道场送归於元真之观居，命两街之缁黄，前马夹路，以引以翼，万众荣观，以为崆峒之请，瑶池之宴，曾莫我若。
    先生姓刘氏，讳从政，生於河南缑氏。家世奉道，彰於前朝。而先生超然韪如，角立秀出。志学之岁，辞亲就师，视冠冕如桎梏，顾声名犹涕唾。夫其洞达元解，知来藏往，体於虚而观其妙，守其朴而反於机，由是采气於三清，吸精於两曜，和光於万有，委蜕於重元。始事河内张君通元，次师中岳邢君归一。二君之传授，真筌秘诀，色授神与。而上至於东晋杨君，凡十四世，其实皆关键之固，钩锁之密，莫得而窥，至是而悉归我焉。宜其当元门之尊，以师道自处。先生栖於王屋，不啻一纪，其後受请迁居都下，又承诏至於京师。化随躬行，名出心隐。故传法紫宸之後，竟遂东还。今上端穆清之居，缅汾水之想，将召旧德，而咨要道。吾师知之，私於门人韩贞ㄘ曰：“吾将解去。”先告之期，盖大和四年某月林锺其日癸亥，其春秋七十有八焉。
    呜呼！兰薰膏明以自迫，鹤驾霓旌而难驻。贞ㄘ与东夏弟子若干人，及关中弟子叶守中等若干人，以为吾师之不可攀援者，真气粹容。至如章施纪述，追琢翠琬，使将来瞻之仰之而不怠，宜在乎文。凭文以导心，因心以成志。谓宿尝奉几杖，熟游墙藩，俾为铭而揭焉，且慰夫餐霞遁俗者之怀。煌煌二都，各树其一。其辞曰：
    内天外人，保和啬神，道之宗兮。乘飙驾，无象有物，元之功兮。我後敬皇，灼其耿光，慕崆峒兮。吾师升元，法於自然，系桥松兮。洪惟武文，懿此正真，绍光风兮。金关玉堂，灵符宝章，辟中宫兮。出自幽谷，宾於黄屋，翊九重兮。开阳阖阴，忘形守心，沃宸聪兮。出日入月，腾凌灭没，靡不通兮。脱俗遁代，并包覆载，皆可容兮。控鹤辔龙，倘佯高空，蹑前踪兮。捐巧弃智，挈诚去伪，顺至公兮。戴君奉亲，後己先人，福乃锺兮。洛都应召，京邑承诏，随西东兮。泊然泉氵亭，油然□行，恣所从兮。从之在勤，道将自亲，滋益恭兮。为而不殆，绩用斯倍，吉以逢兮。法施经流，通明达幽，播无穷兮。功满行圆解形默然，示有终兮。谷神不死，蝉脱而已，何哀恫兮。鸠血诚而图石刻者，伊贞ㄘ与守中兮。
    ●卷六百二十五
    ☆吕温（一）
    温，字和叔，一字化光，河中人。贞元末进士，再迁为左拾遗，以侍御史使吐蕃，元和初还，转户部员外郎，再贬道州刺史，徙衡州。卒年四十。
    ○河出荣光赋
    丽乎天者曰汉，纪乎地者惟河。居上善以利物，顺朝宗而致和。时否则为灾而独昏垫，运至则呈瑞以叶讴歌。岂徒列四渎以居贵，与百川而随波者乎。当其布德惟新，储庆兹始。浊色既变，荣光乃起。乍若烛龙喷焰，上腾锺岭之云；又似阳乌回翔，下落咸池之水。增华一代，振耀千祀。信能陵晏海而比崇，蔑浴日而专美。时则纤埃不惊，和风充盈。大野初霁，圆灵始清。皎且洁兮，孤明不杂；焕其炳兮，五色斯呈。祥烟敛彩，瑞日韬晶。掩轻云而旁属，拂薰风而上征。百辟具瞻，孰云其相照；一人乃眷，自合於皇明。庶品昭苏，众幽光被。大哉有国之庆，赫兮为君之瑞。ㄔ胧元黄，熠龠丹翠。洞鉴龙宫之人，朗见马图之字。昔在温洛，致美化於陶唐，复效灵於我皇。先後叶德，今古和光。比屋观其自化，遐荒望以来王。讵比流景集坛，独作郊天之应；赤光照室，空称诞帝之祥而已哉。客有目观荣河，心倾圣日。傥馀光而见及，庶幽谷之可出。
    ○黄龙负舟赋（以“克己勤物，大川效灵”为韵）
    夏後氏奠山疏滞，拯溺开泰。元锡命，既成天下之功；黄龙发祥，始耀域中之大。当其驻轸江甸，舣舟洪川。天行健而时有未济，地设险而瞻之在前。思利涉以抚俗，遂精诚而告虔。於是□气氵翁起，神光烂然。奋角於勿用之窟，骧首於或跃之泉。安波澄澜，奉天意以禺若；拖尾垂髦，夹王舟而负焉。合灵符於百代，表圣运於千年。徒伟夫出无情，驰不测。如驱风雷，若有羽翼。观竭诚以效用，似就列而陈力。电目流光，金鳞耀色。天吴奔走，阳侯屏息。巨险汔济，孰假剡木之能；潜怪莫逢，宁资画之饰。应变化以昭盛，出沈潜而刚克。其庆惟大，赖祉福者兆人；其观惟荣，执玉帛者万国。若非平土堙水，泣辜罪己。菲饮食以昭俭，卑宫室而思理。德掩乎生成之初，功齐乎开辟之始。安有非常之神物，不召而萃止。济其不通，而彰其具美者也。至若汉横汾水，秦抵沧溟。实逞心欲匪崇德馨，苍生之虚瘁靡念，方士之空言是听。始幸免於覆溺，夫何望乎炳灵。於戏！动罔轨模，言非善教。则人虽愚弱，或使之而不效。其志惟纯，其德孔殷。则龙虽神化，将不役而自勤。信矣哉！国家俾人其苏，在理无郁。超乎大禹，不务舟车之劳；蜿彼黄龙，但为宫沼之物而已。
    ○乐理心赋（以“易直子谅，油然而生”为韵）
    道无象，天无声。圣人不有作，曷以观化成。由是鼓吹大块，铿锵元精。因乎心而式是理本，形乎器而强为乐名。以齐五方之俗，以厚万物之生。始积中而发外，率充性而养情。乐与心冥，则所谓固天之纵；心由乐理，亦得夫自明而诚。至若乐在朝廷，君臣叶义。一发而阳唱阴和，九变而□行雨施。上以见为君之难，下以知为臣之不易。有国者理心以此，必获仪凤之嘉瑞。若乃乐在闼阃，父子静专。盖取诸无荒而乐，有节而宣。和以严济，爱由敬全。有家者理心以此，必返天性於自然。且夫乐之作也，一动一息；心之理也，惟清惟直。然後在听而必聪，无入而弗克。节有序，观贯珠而匪珠；声成文，见五色而无色。其或惟邪是念，惟慝是。则虽琴瑟在御，管弦聿修。立乐之方既失，理心之术何求。亦焉望变淳风之浩浩，致和气之油油。徒观其心尚元通，乐资交畅。明则赞天地之化育，幽则索鬼神之情状。会节有极象之则，发而时中；应变无方拟之则，贞而不谅。大矣哉！至乐希夷，侯其而。听之以思，固不资於子野；作必在德，亦无俟於後夔。方今敦和统同，反本复始。别六律以分听，纳八风而齐轨。洪钟虚受，我则开其直言；朱弦遗音，我则戒夫专美。此吾君之以乐理心也。宜乎贵为天子。
    ○鉴止水赋（以“澄虚纳照，遇象分形”为韵）
    水止矣，静之其徐；物鉴矣，久而益虚。既无情於美恶，又奚议夫亲疏。委质由来，所期乎上善同利；忘筌已悟，宁患乎至清无鱼。若乃回塘月皎，高岸环合。泥滓湛而自沈，金沙炯其不杂。同道德以虚而受，异川泽唯污是纳。有斐君子，此焉明徵。气随浪息，心与源澄。端形赴影，如木从绳。其表微也，挂金镜而当昼；其索隐也，隔玉壶而见冰。尔其色必洞澈，光无氵养。不蒸蓊郁之气，不激潺之响。百丈在目，千仞指掌。恶每自乎中见，美实非乎外奖。鉴形之始，方似以身观身；得意之间，乃同求象忘象。观其下倒星汉，上披烟□。守其常而性将道合，居其止而物以群分。君鉴之以平心，临下必简；臣凿之以励节，在邦必闻。妍蚩无形兮惟人所召，物我兼进兮水无不照。廉士以之洗心，至人以之观妙。岂比夫流若激矢，波如建瓴。不舍昼夜，争输沧溟。徒乖躁静之理，莫辨真伪之形者哉。邦家以道为止水，鉴有馀裕。群形鳞集，万景□附。滥巾窃吹者十手所指，研精摭实者千载一遇。夫如是，姑自摄其威仪，亦何忧而何惧。
    ○乐出虚赋（以“声从响际，出自虚中”为韵）
    和而出者乐之情，虚而应者物之声。或洞尔以形受，乃泠然而韵生。去默归喧，始兆成文之象；从无入有，方为饰喜之名。其始也，因妙有而来，向无间而至。披洪纤清浊之响，满丝竹陶匏之器。根乎寂寂，故难辨於将萌；率尔熙熙，亦不知其所自。故圣人取象於物，观民以风。辟嗜欲之由塞，决形神之未通。欲使和气潜作，元关暗空。与吹万而皆唱，起生三而尽同。自我及人，托物於未分之表；蟠天极地，开机於方寸之中。於是澹以无倪，留而不滞。有非象之象，生无际之际。是故实其想而道升，窒其空而声蔽。洞乎内而笙竽作，刳其中而琴瑟制。波腾悦豫，风行於有道之年；派别商宫，雷动於无为之世。杳杳徐徐，周流六虚。信阗尔於始寂，乃哗然而戒初。铿锵於百姓之心，於斯已矣；鼓舞於一人之德，知彼何如。是则垂其仁，有其实，乐因之祖述；究其形，实其质，声因之洞出。理在无二，情归得一。塞云谷而响绝，疏天籁而音逸。未随於物，乎七政八风；忽变其和，剖判於五声六律。由是迁为草木，散作笙镛。群分自此而焱起，九奏因之而景从。道薄风漓，莫究箫韶之本；声消韵息，空传干戚之容。今则素垂休，清悬继响。平心已立於皇极，率舞犹虚於睿想。如是则薰然泄泄，将生於象罔。
    ○齐人归女乐赋（以题为韵）
    昔齐人馈鲁，倾城者十八人。瑰艳绝代，绮罗娇春。洞横波於慢脸，回流风於袅身。盖以仲尼定鲁礼乐，制齐君臣。斩倡优於夹谷之会，复土田於汶水之滨。故遏□与回雪，实内图而外亲。将败鲁之政，弱齐之邻。鲁君臣果不端操，迷不先觉。闻进淫哇之声，皆忘圣人之学。城南於是考雷鼓，[
NXI]云幄。结齐鲁之欢，受郑卫之乐。感烦音之┎滞，成正声之舛驳。夫子则不可救其失，复其迷。望龟山以命操，观凤凰而衔凄。痛王纲之荡荡，顺天命之栖栖。鲁侯若盛德是树，古道是稽。抑丽靡而不纳，见圣性以思齐。知季孙之僭，惟仲尼是与。足以受无疆之休，足以振将坠之绪。何敌国之敢抗，良霸功之可伫。悲夫！任权臣之倾国，纳文马与美女。荐神祗之所歆，诱耳目而不拒。荒笑语之哑哑，溺衣裳之楚楚。由是齐日以长，鲁日以微。见邻国之侵地，闻志士之沾衣。虽代祀则远，而德音不违。往者不可谏，来者犹可追。若鉴鲁道之有荡，放郑卫而不归。则可以得域中之大，致天下之肥者矣。
    ○由鹿赋（并序）
    贞元丁卯岁，予南出襄樊之间。遇野人絷鹿而至者，问之，答曰：“此为由鹿，由此鹿以诱致群鹿也。”备言其状，且曰：“此鹿每有所致，辙鸣嗥不饮食者累日。”予喟然叹曰：“虞之即鹿也，必以其类致之；人之即人也，亦必以其友致之。实繁有徒，古之然矣。嗟乎！鹿无情而犹知痛伤，人之与谋宴安残酷者，彼何人斯！彼何人斯！”物微感深，遂作赋曰：
    鹿之生兮，亦秉亭毒。备齿角以无竞，循性情而自牧。姑有昧於行止，尚焉知乎倚伏。舍尔崇林，轻游近麓。偶巧网之生致，蒙主人之全育。饮以渫并，饲於芳庭。寝卧荃柔，腾倚兰馨。露往霜来，日安月宁。虽矫性而非乐，终感恩而不惊。曾不知养非玩物，用有深意。命曰由鹿，俾陷其类。凉秋八月，爽景清气。羁致山阿，縻於蹊遂。设伏以待，翳丛而伺。同气相求，诱之孔易。将必慕侣，岂云贪饵。呦呦和鸣，{鹿昊}{鹿昊}狎至。彼泯虑於猜信，此无情於诚伪。孰是仓猝，祸生所忽。毒镝以星贯，潜机划其电发。或洞胸而达腋，或折足而碎骨。望林峦兮非远，顾町疃兮未灭。风嗥泽而北迅，日掩山而西没。走骇侣於岩烟，叫饥は於涧月。苟行路之闻者，孰不心摧而思绝。相尔由矣，野心而仁。望纯束兮惊惋，顾获车兮逡巡。视鼎中之消烂，观机上之剖分。忽哀鸣以感类，若沈痛之在身。虽复处之密迩，享以丰珍。比槛猿之骇跃，同海鸟之愁辛。敢择音而後死，思走险其何因。痛无知以相陷，含惋毒而莫伸。客有感而言曰：物诚有诸，人亦宜乎。摭事或比，原心则殊。借如淮阴构祸，冤在神理。通说且拒，谋宁起。堂堂萧公，实曰知己。绐致锺室，胡宁忍此。吕禄之难，谁非汉臣。交则不义，卖亦不仁。彼美郦生，既为交亲。诱袭军印，岂无他人。於戏！微兽伤类，如不自容。忍人卖友，而享其功。灭交道兮坠义风，曾麋鹿之不若。何仁信之可宗，已焉哉！谅此世之茫茫，吾未见其始终。
    ○管窥豹赋（以“管中窥豹，时见一班”为韵）
    管实圆通，豹称奇质。将窃窥以无视，果遇文而得一。言如立信，初云必有可观；美在其中，终荷守而勿失。奚执虚而莫见，谅衡空而有窥。注目每思夫破竹，专心常切於主皮。故得精神靡怠，盼睐无亏。辨或未分，岂敢因小人所视；言如有准，安得谓童子何知。事不可轻，智难相短。瞻夫隐雾之兽，乃用窥天之管。岂文质之不伸，独孤明之所满。分形既内识规规，视远惟中央坦坦。然後知虚心可达，小智攸同。毫厘必远，长短皆通。投迹傥遇於东周，孰辨犬羊之享；有文而比夫西伯，岂殊缧绁之中。是谓祈进奚为，求知不倦。将希国士之察，用当君子之变。罗因一目，期所视之无偏；利绝一源，专向明之独见。乃知蔚文者道不足攀，俯视者智或防闲。何微明之有辨，果偶中之无难。谓容止可观，且殊窒隙；同邂逅相遇，更喜通班。信专美之独嘉，谅生知而何教。流睇已假夫观止，审像乃知其是效。十年之学，自分西晋之贤；一管之明，更识南山之豹。夫如是，则履中不昧，应手无疑。冀觊觎之有以，得专精而所之。亦何必夸久视，骋一时。然後知求仁之可验，惟智者之念兹。
    ○皇帝亲庶政颂（并序）
    臣闻光宅大宝，茂育群生，神而明之，必在上圣。然则所同者道，所异者时，或以垂拱仰成，或以励精自致。及乎俗跻仁寿，理洽时邕，弛张之政不殊，劳逸之功则倍。我皇帝体至化，含元精，苞乾刚，履坤顺，诞膺骏命，恢纂鸿休，宣八圣之重光，集百灵之奥祉，如天之焘，如地之容，鼓义为雷霆，奋仁为风雨，干璇衡而转七曜，悬金镜而纳九围，廓氛而川澄，沓祯祥而山委。昔轩辕氏斩蚩尤，灭火帝，功至大矣，若非仗风後之助，受元女之符，未能克也。陶唐氏诛四罪，定水灾，德至厚矣，若非大舜之登庸，伯禹之尽力，未能成也。汤以伊尹为相，始定殷功；武以太公为师，乃康周道。高宗绍复，资傅说启沃之言；宣王中兴，赖山甫将明之政。今陛下太康四海，雄轶二纪，百姓不知其日用，群臣无望於清光，而乃业迈乎前王，功高乎古烈。圣作物睹，孰知其源。窃以管窥天倪，蠡挹溟量，庶乎大略，可得而言焉。陛下自代天统物之初，则以屈已济人为意，虔临庶政，穷总万枢，四册贤良，六亲郊祀，勤恤於理本，尽瘁於生灵，详旷代之所未详，虑列辟之所未虑。夏景亥而方食，寒星在而求衣，寸阴不舍於论思，子夜犹观乎启事。除一物之患而品类以安，伸匹夫之冤而庶狱自直，弃瑕而录用，含垢而宥过。小善可纪，必拔於宸衷；片言有孚，不忘於睿听。至如天时之丰约，地利之险夷，邦赋之盈虚，师律之贞暴，闾阎之疾苦，稼穑之艰难，人风之情伪，吏理之得失，莫不密归神算，潜纳皇明。虽阴阳不能以气欺，虽神鬼不能以形遁，何细而不及，何大而不苞，何秘而不彰，何难而不就。犹复登台念在险之惨，闻乐思向隅之情，御裘感衤豆褐之寒，临膳忧箪食之馁，日慎一日，既泰而不自泰，既安而不自安，兢兢乎，业业乎，此其所以广运而有成，全功之克举者也。然而感覆焘之恩者，欲天之弥高；荷容载之德者，欲地之弥厚；仰照临之明者，欲日月之弥光。微臣被淳风，饮元泽，亲挹行事，亲睹升平。忧劳诚难，愿陛下勉之而已；美善诚尽，愿陛下保之而已。若夫虽休勿休，元默优柔，君上之体也；观厥成，蹈舞颂声，臣下之职也。为而不有，德莫至焉，知而不称，罪莫大焉，臣某敢昧死再拜稽首，献《皇帝亲庶政颂》一首。其词曰：
    士师迈德，元元储庆。幽而复曜，高祖受命。贞观致理，开元殷盛。艰而复康，皇帝亲政。受命维何，邈万斯年。亲政维何，夕惕朝乾。天道福谦，我则奉天。生人在勤，我则率先。忧尧之心，劳禹之形。求人之瘼，思国之经。年亦丰止，御膳不馨。夜如何其，皇寝未宁。修文偃武，太和氤氲。海不扬波，天无纤氛。鸟章之长，椎吉之君。会朝明庭，其从如云。巍巍崇崇，於穆昭融。宜播大乐，以宣皇风。铿锵盛德，蹈厉神功。下臣作颂，永示无穷。
    ○代孔侍郎蕃中贺顺宗登极表
    臣某言：六月十六日，入蕃告哀使左金吾将军兼御史中丞田景度至吐蕃别馆，伏承皇帝陛下以正月二十六日明德奉天，纂临宸极，重光升耀，百化惟新，泽被幽遐，庆覃动植，中贺。臣闻和气既蒸，勾萌毕达；时雨将降，柱础犹知。臣从役单车，闭留绝域。天临日照，而别处幽阴；雷动风行，而兀为聋聩。伏愿陛下义敦柔远，礼及穷荒，始获虔奉德音，仰沾圣泽。具寮就列，无阶蹈咏之初；庶物效灵，独在飞沈之後。舛薄锺命，耻玷自躬，疚心厚颜，罔知攸措。今月七日自别馆回至河州大夏川，即以十二日进发，星言夕惕，莫敢遑宁。瞻望阙庭，载深感跃，无任喜忭屏营之至。
    ○代百官请上尊号第三表
    臣某等言：臣等自管窥天，以凡揆圣，虔奉徽号，罄陈至诚。而再降谦光，未回宸眷，惭罔据，彷徨失图。臣等诚感诚惧顿首顿首。臣闻强名曰道，莫体混元之功；推大於天，岂报生成之德。徒以定物视听，示人津涯，俾其会归，有所则象。伏惟皇帝陛下克广睿图，绍休圣绪，顺考古训，茂宣重光，亭毒以佐天和，震曜以除人害，性与道合，身为化先，神行六幽，威动九服。求珠赤水，观妙用於无方；检玉名山，告成功而有日。岂可过损盛德，不昭鸿休，弃臣子沥血之诚，阻华夷倾首之望？当仁必受，乃曰至公；与物无私，宁嫌在己。安卑者地，山岳之峻岂惭；好谦者天，日月之光何让？道贵传继，礼从宜称。邦家之旧典，不可以废；天人之合应，不可以违。臣等谬服官常，亲承至化，一披肝胆，三黩宸严，殒越为期，俯伏俟命。实望陛下随时立教，以欲从人，游神於不宰之乡，屈已於有名之域，润色大宝，发挥皇猷，古今一时，天下幸甚。无任恳迫屏营之至，谨奉表陈请以闻。
    ○贺册皇太子表
    臣某言：伏见十月十二日敕，伏承皇太子以四月二十一日册命礼毕。光绍前典，惟怀永图，神人允谐，动植咸赖。臣某诚欢诚忭顿首顿首。臣闻燕翼贻谋，帝王之大孝；立嫡主器，《礼》《易》之明训。伏惟皇帝陛下克明峻德，恢纂鸿休，武功有成，文理既定，然後宏三王之教谕，建万国之元良。凡在生灵，孰不庆幸？臣守官荒服，称贺无阶，窃忭岭隅，倍万恒品。无任感悦屏营之至，谨奉表陈贺以闻。
    ○代杜司徒贺大赦表
    臣某言：伏奉今月二日制书，改元元和，大赦天下。新□雷之泽，重日月之光，仁被幽遐，庆覃动植，三元经始，万化惟新。臣某诚欢诚忭顿首顿首。臣闻羲轩驭宇，尧舜为君，德莫盛於好生，政莫宏於在宥。然而事资体要，理极精微，百王所难，千载斯遇。伏惟皇帝陛下纂临大宝，光启睿图，当献岁之元，顺阳和之气，朝前殿，御正门，发德音，布慈旨，明大孝之本，褒至忠之後。省役轻税，以清疾苦之源；荡累涤瑕，以厚廉耻之俗。往典之所未举，前代之所未该，莫不悉出宸衷，咸归圣政。坐开仁寿之域，行见雍熙之朝，凡在生灵，孰不庆幸？况臣陈力滋久，受恩最深，而蒲柳馀年，犬马多疾，不获奉觞丹陛，蹈咏康衢，犹蒙天眷留圣慈曲至，特降中使，俯加慰勉。衰惫增气，枯朽生光，施重邱山，感深骨髓，阖门灰粉，岂足上报。无任喜忭屏营之至。
    ○代李侍郎贺收成都表
    臣某言：伏见高崇文奏，以九月二十二日官军入成都府，逆贼刘辟走出，见勒兵追捕者。臣闻夏震秋落，乃观成物之功；善阵有征，方见胜残之理。然则杀之所以生之也，动之所以绥之也。气和则岁功早就，德盛则庙算先期，无遗镞而巨盗穷奔，不血刃而全蜀底定。奔走夷裔，鼓舞生灵，腾瑞气而跃祥风，披庆□而捧白日。伏以陛下纂临宸极，惟新庶政，拓迹开统之始，作法定制之初，而贼辟敢犯天威，首干大纪，恃与远，穷凶极暴。虽祸淫助顺，诚天道之必然；而制胜举全，皆圣谟之自出。一昨诸军既集，锋镝争先，陛下以为方暑用兵，触冒害气，与巢刂人而欲速，宁全众以功迟，遂令缓蝼蚁之诛，抑貔貅之锐，休养磨砺，以须秋期。由是感恩而思奋者，万心如一。又高崇文疾恶太甚，杀伤小过，陛下推吊伐之义，宏覆焘之慈，狂寇是诛，吾人何罪，遂令逐北者生致为上，胁从者获则舍之，且谕鸿私，仍加宴慰。由是饮泽而向化者，十室而九。加以圣慈曲被，大信有孚，当挟纩之时，赐战士悉出内府，开食ホ之路，赏降者曾不逾辰。遂使昏迷革心，义勇增气，江山自拔，雷雨长驱，渠魁假息而逃威，士众顺风而舍仗，市不易肆，巷无惊犬，人蒙肉骨？户解倒悬，旌旗导长养之风，金鼓动发生之气。然後知至仁能杀，睿略无方，大典用彰，神武可畏。全苞形气之内，有罪必诛；旁行天地之间，无思不服。臣谬膺重寄，亲奉昌期，坐观氛之清，目视鲸鲵之戮，手舞足蹈，倍万恒情。无任庆忭之至。
    ○代李尚书贺生擒李表
    臣某言：臣得某官某乙状报，伏承今月十二日夜，浙西将士张子良等相率效顺，生擒李者。天讨有罪，国无稽诛，夷夏同欢，飞沈咸跃，臣某中贺。臣闻炎气方蒸，伏阴不能藏其，必疑战发泄，以彰正阳之功；至化方融，大奸无所隐其慝，必陵犯诛夷，以耀圣人之武。不尽消，生德不遂；奸不尽发，圣功不成：尽自然之明徵，而必至之恒理。伏惟皇帝陛下光膺峻命，恢纂鸿休，仁育群生，义征不讠惠，无与让而诞修文德，不得已而有此武功。日者周岁之间，大刑再举。朔陲叛将，献首於九庙之庭；益部凶渠，伏於万人之目。被左衽，且犹知惧；肖形含气，孰不革心？贼身齿人伦，家承国籍，三朝任遇，五族光辉，而独藏祸谋，密聚奸党。枭琳之牙旗尚在，忽已发狂；戮辟之刃血未乾，敢兹拒命。陛下重难戎事，深愍远人，先示招谕，後加讨伐。方伯严兵，有司调食，经略才下，形势已张。果得义勇叶心，鬼神假手，大旆回指，长戟合围，兵火之气天运，金鼓之声海动，曾不终夜，遂擒元凶。巷有居人，市无改肆，滔天之逆，逾月而平。去岁西征，则善阵不战；今兹东伐，则善师不阵。有以见睿略天纵，神武日新，圣道久而投刃皆虚，德泽深而用力弥寡。从此氛穷尽，俗变风移，百蛮成冠带之乡，五兵为耒耜之器，溥天同轨，比屋可封，古今一时，尧舜何远。臣谬膺重寄，时荷殊恩，载逢河海之清，三睹鲸鲵之戮，志深除恶，义切同休，欢忭之诚，倍万恒品。无任手舞足蹈屏营之至，谨奉表陈贺以闻。
    ●卷六百二十六
    ☆吕温（二）
    ○代武相公谢赐枪旗器甲鞍马表
    臣元衡言：今日中使某乙至臣宅，奉宣圣旨，赐臣枪旗器甲鞍马并锦彩等。礼殊其数，物备其容，肃以将威，焕以昭宠。云泽濡体，天光照门，骇失图，兢惶罔据。臣某诚荷诚感顿首顿首。臣才无可取，进不因人，陛下怜其小心，知其尽节，特纡宸眷，谬委台司。匡辅之益无闻，将明之效靡著，方俟严谴，忽被殊恩。寄重西南，任兼中外，封开大郡，秩正黄枢，登坛於六符之阶，被衮为三军之帅：古今盛典，尽在兹日，人臣宠贵，并集微躬。岂臣孱庸所克负荷，非臣陨越所能上报。重锦名马，元甲朱，王事靡监，俨有行色。天颜咫尺，忽当远离，感恋徨，拜受涕咽。折冲分阃，愧非式遏之才；荣耀自天，猥辱专征之赐。无任感恩激切之至，谨奉表陈谢以闻。
    ○代李侍郎贺德政表
    臣某言：臣闻上苍垂象，当分野者先知；元後用心，奉职司者方见。是以尧称光被，四岳得於畴咨；舜号文明，九官禀其分命。岂非随方表志，因事立言，陈力自参於化源，造膝难迷於日用。伏惟皇帝陛下睿图浚发，元德广运，恢纂鸿绪，允升大猷，振十圣之遗休，复百王之坠典。至如崇陵尽瘁，率礼无违，长信归尊，因心则感，内成则仁叙九族，外平则义协万邦，厚俗则宠及高年，广孝则荣加锡类，能刑则朝无隐慝，善任则野不遗才，修文则戎蛮来威，整武则南北继捷。此皆事悬日月，声洽寰区，黔首之所讴歌，绅之所蹈。其或机参造物，意兆先天，事隔於人谣，功隐於朝听者，若非奉职之臣，官业所及，谅无得而称焉。臣以庸劣，谬膺寄任，调盈虚而驭轻重，关成败而系安危。职思其忧，夕惕若厉，每因罄率，披竭愚衷。出奉温颜，累承睿旨，有以知造化之意，有以见天地之心，旷若发蒙，析如愈疾，管窥所至，可得而言。昨者臣以潮州刺史李放纵私盐，耗散公利，请从免职，以亻敬慢官。陛下以为法令改更，且当申谕，道涂悠远，容或未知，俾为後图，用缓前责。宏恕包於广大，明察贯於精微，此则群臣不可望清光者一也。江南西道观察使杨凭奏，以支郡旱歉，经赋不充，请征居地之羡，且循税茶之法。陛下以为天灾流行，有时而息，人怨滞结，贻患则深，纵无日新之美，忍复已除之弊，特令寝奏，姑务通商。有司知画一之方，负贩有昭苏之望，此又群臣不可望清光者二也。臣尝使推官殿中侍御史崔太素奉使淮南，臣以太素名秩甚卑，浚决务重，徵令郡县，厘训役徒，须示等威，请赐章服。陛下以为职任伊始，勤效未成，必有可观，乃申後命。臣再陈所切，方可其奏。虽事从权与，且符济物之宜，而赏不僭行，已见永图之旨，此又群臣不可望清光者三也。臣对扬之日，亲奉德音，知臣使司支计阙少，必拟昭明俭德，振起素风，率身为天下之先，节用自中宫而始。又曰：“台殿旧制，已当惕虑，经营改作，非所措怀，将不崇三尺之阶，岂复议十家之产。”发自宸念，形於天颜，意开而河海自清，言出而神知感，此又群臣不可望清光者四也。陛下光临大宝，星岁将周，贵戚之赐与无闻，恩幸之沾霈殆绝。至於赡军供国，行赏报功，则必鸿毛府库，粪土金玉。遂使夏州诸将，恨效浅而恩深，剑外三军，知生轻而义重，此又群臣不可望清光者五也。夫唐虞盛烈，文武馀风，莫不传诵声诗，布在方册。且匹夫匹妇，片善必书；飞羽沈鳞，一祥皆纪。况陛下动关教化，言在政刑，理参至道之精，躬行盛德之事，而冲虚谦让，郁而未发，将何以光扬艺祖，昭示後昆？伏请宣付史馆，永为大法。臣幸蒙恩遇，获奉昌期，言必亲闻，事皆目睹，分深骨髓，义激血诚，轻黩宸严，魂宇飞越。无任屏营之至。
    ○代贺瑞雪表
    臣某言：臣闻周陈《洪范》，王者之首政惟农；鲁作《春秋》，国家之大事在祀。农忧旱之为虐，祀戒雨之失时，亦由圣感节宣，孰云冥数前定。臣伏见比者冬阳愆候，宿麦未滋，陛下减膳撤悬，晨兴夕惕。加以郊日近，辇路飞尘，窃虑增轸圣情，微昏羽卫。帝诚神应，人欲天从，果得风雨叶期，阴明若契。每至乘舆就次，御幄宁居，然後助澄扫於前驱，效沾润於清道。及夫庙廷金奏，则横汉昭回，坛单烟升，则纤萝不动。从容成礼，鼓吹还宫，御正阳之门，施作解之令，欢呼夷夏，踊跃生灵，三代之备物克终，百王之能事斯毕。神休坐降，瑞气潜蒸，玉鸾仅辍其行音，素雪已飞於前殿，盈天表庆，成花效奇，洽万国之欢心，启千载之昌运。若非孝逾舜德，勤过尧心，则何以礼一接而幽报随彰，景未移而明徵遽至。上辛受福，献岁告丰，天地回动於精诚，阴阳变化於宸念。始悟竹宫望拜，徒神无用之光；交门作歌，乃为语怪之事。臣谬膺重任，获侍严祠，嘉候殊祥，惬心在目，受恩既深於庶类，同休岂止於恒情，手之足之，罔知攸措。无任感跃屏营之至。
    ○代齐贾二相贺迁献懿二祖表
    臣某言：伏见今月十四日制命，以尊尊亲亲之义，虔献祖、懿祖於德明兴圣庙室，正太祖景皇帝东向之尊者。十五日奉迁事毕，十六日飨礼成。日月贞曜，乾坤定纪，称情靡忒，合敬有归，百神得受职之方，万国知来敬之本，中贺。臣闻国有事莫大於严祀，《礼》有经莫大於尊祖，夏殷得之以繁祉，周汉用之以休明。爰自魏晋，迄於隋氏，或以祚短而不及祧正，或以时艰而未遑计论，纷纶兴谢，绵旷载祀，竟虚盛典，允属昌期。陛下道冠前王，庆殷累圣，奉无竞之烈，克广鸿休，瞻有赫之灵，思正大典。精诚感念，旰食畴咨，内断皇明，俯裁群议，奉祖宗於常尊之地，定昭穆於式序之宜，清庙肃雍，元穹保。奔走夷裔，鼓舞生灵，焕乎观一代之光，盛矣接千年之统。臣等自锺舛薄，坐婴衰瘵，不获躬执笾豆，称庆阙庭。诚仰圣敬，感深孝理，形留神往，倍百恒情。无任窃忻之至。
    ○代杜司徒让平章事表
    臣某言：伏奉恩制，授臣检校司徒充度支使兼盐铁转运等使依前同中书门下平章事。恩奖殊常，授任非据，承旨庆忭，省躬惭惶，中谢。臣素无异能，幸逢昌运，顷因人举，累荷国恩，声绩靡闻，尘忝增惧。陛下丕承景命，光阐鸿猷，理财阜人，尤所注意。臣窃位时久妨贤愧深，柄用之地，甘心自绝。岂谓大明私照，元造曲成，俾参论道，兼领经费。当至化鼎新之日，在微臣迟暮之年，将何以上副宸衷，外弭官谤？负乘为盗，冰炭在怀，庶遵周任之言，敢饰范宣之让。伏惟睿鉴，俯亮愚诚，特降殊私，赐寝严命。则圣朝无虚授之议，微臣遂审已之宜，遐迩之间，孰不知劝。无任恳迫屏营之至。
    ○代百寮贺放浙西租赋表
    臣某等言：伏见今月十五日制命，以天下经赋，首於东南，浙右诸州，荐罹灾歉，全以逋债大敷湛恩。人谣勃兴，朝听震动。中贺。臣闻三王已降，绵旷千祀，为邦之政尽在，欲理之主甚众，莫不知《传》戒“独丰”，《语》称“与足”。至於爱人节用之际，约躬纾国之时，则必情随事迁，以欲忘道。故曰：人鲜克举，行之惟艰。伏惟皇帝陛下浚发睿图，绍休圣绪，躬行慈俭，子育困穷，皇明烛幽，惠训不倦。抚临万国，曾未再周，深求疾苦之源，屡下蠲除之诏，裁戎祀之经费，减乘舆之服御。虽邦计之有羡入，忧於未忧；虽生人之所乐输，损之又损。风行号令，日贯精诚，明神听其德音，和气生於文字。将舟车所及，咸升至理之期；岂江湖下方，独被曲成之泽。臣等尸素有日，献纳无闻，尚劳圣心，轸恤人隐。甘同凡品，不敢望於清光；窃与疲，共谢生於元造。无任感忭之至。
    ○代武相公谢借飞龙马表
    臣元衡言：伏蒙圣慈，借飞龙马若干匹，至京兆府界首者。臣谬处台司，将明薄效。自忝方任，恩礼特加，奖谕绸缪，宠锡辉焕。寒衣病药，悉出圣慈，匹马一人，咸经御选。远览图史，近徵耳目，如臣蒙幸，未见其伦。实有何功，敢当斯遇？尽节竭诚，在臣子之本分；杀身致命，报君亲之常道。竟将何力，上答殊私？空保丹诚，以致灰粉。王程靡处，天驷言旋，仰服皂之有期，恨违颜之方始，精魂自越，顾步莫留。权奇之姿，向云阙以骧首；悃款之恋，与星影而共驰。瞻望天庭，罔知所措。无任感戴彷徨之至，谨奉表陈谢以闻。
    ○道州刺史谢上表
    臣某言：臣去年十月十七日蒙恩授使持节道州诸军事守道州刺史。奉命星驰，不敢遑息，以今月七日到州上讫。祗宠自天，战无地。臣某诚兢诚感顿首顿首。臣谬以孱庸，早参朝序，再尘宪府，三践文昌，竟不能著称弥纶，赞肃纲纪。合行殿黜，翻蒙奖任。共至公之理，分子物之忧，自古审官，莫斯为重。臣才乏吏用，识昧政经，将何以克副圣心，抚宁遐俗？唯当勤宣皇化，虔奉彝章，苦节励精，少酬万一。臣无任受恩感激之至，谨奉表陈谢以闻。
    ○衡州刺史谢上表
    臣某言：伏奉五月一日恩制，授臣使持节衡州诸军事守衡州刺史，散官勋赐如故。谨以七月十五日到本州上讫。恭承宠命，循顾庸虚，感忭失图，战无地。臣某诚感诚惧顿首顿首。臣闻三载陟明，《虞书》盛典，六条举最，汉制宏规。必在上允帝俞，俯谐师锡。臣谬领郡务，素无吏能，虔守国章，布宣皇化，匪宁夙夜，再换炎凉。仰奉陛下忧勤，以恤远人凋瘵。虽检身肃下，不敢愧於神明，而阜俗移风，竟未彰於绩用，将何以特膺睿奖，简在宸心，当恺悌之旁求，副循良之慎选？省躬增愧，殒首知惭。谨当恪励精诚，策磨朽钝，冀立日新之效，少酬天覆之恩。实望圣慈，照臣肝胆。臣无任感跃屏营之至，谨差某官乙奉表陈谢以闻。
    ○代郑南海谢上表
    臣某言：臣自远离阙庭，晨夜奔涉，祗承宠命，不敢遑宁，谨以某月某日到所部上讫。仰宣圣旨，亲谕远人，酬恩之效未期，恋主之诚已积。臣某诚恐诚惧顿首顿首。臣本章句诸生，器用无取，徒以小心畏敬，谬为先圣所知，趋奏禁闱，浸逾星纪。属内外危疑之际，是非剖判之初，实以艰贞自持，中立无倚。天高听近，愚款获申，神幽鉴明，昌运斯属，遂蒙陛下擢於侍从，超冠等伦，用其忧国之寸心，委以代天之重务。俯偻三命，炎凉五周，登车奉“驭朽”之怀，假寐感“宵衣”之志，徒耗神用，莫能将明。箧盈谤而方赐是，鼎折足而未忘簪履，竟以陈乞，遂其优容。无绮季夏黄之德，而猥当调护；无窦融、贾复之劳，而获奉朝请。以此没齿，犹为负恩。岂意曾未逾年，忽蒙抽奖，庙授钺，廷赐旌旗，俾臣懦夫，当此大任，节制五岭，幅员万里。伏波之铜柱犹在，永谢奇功；士燮之鼓吹日闻，弥惭武干。将何以宣美皇化，振扬国威，洗愆责於千龄，答生成於再造。唯当举章修法，苦节清心，抚犷俗以思柔，酌贪泉而无惧，庶几万一，仰副忧勤。但以白日在天，长安不见，丹涯限地，溟海方深，顾蒲柳之前衰，奉轩墀而尚远。无任感恋屏营之至，谨差某官某奉表陈谢以闻。
  </div>
  <div class="pagination">
   <a href="全唐文_page363.html">
    上一页
   </a>
   <span>
    ...
   </span>
   <a href="全唐文_page359.html">
    359
   </a>
   <a href="全唐文_page360.html">
    360
   </a>
   <a href="全唐文_page361.html">
    361
   </a>
   <a href="全唐文_page362.html">
    362
   </a>
   <a href="全唐文_page363.html">
    363
   </a>
   <span class="current-page">
    364
   </span>
   <a href="全唐文_page365.html">
    365
   </a>
   <a href="全唐文_page366.html">
    366
   </a>
   <a href="全唐文_page367.html">
    367
   </a>
   <a href="全唐文_page368.html">
    368
   </a>
   <a href="全唐文_page369.html">
    369
   </a>
   <span>
    ...
   </span>
   <a href="全唐文_page365.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
