<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 542 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 542 页/共 603 页
  </h1>
  <div class="content">
   皇帝握龙图而纂历，应赤服以君临，戮鲸豕以济群生，荡□霓而光日月。正四维之绝柱，息沧海之横流，重立乾坤，再施造。九功包於虞夏，七德冠於曹刘，海晏河清，时和岁阜，远无不顺，迩无不安，天成地平，人庆神悦。加以重明丽正，三善之义克隆；宰辅忠勤，良哉之歌斯允。既而功穷原载，德感上元，紫芝含秀於玉阶，华果结英於朱阁。又如西州石瑞，松县琨符，纪圣主千年之期，显储君嗣承之业。凤毛才子之句，上果佛日之文，历万古而不闻，当我皇而始出。岂非明灵辅德，元天福眷者焉？加复游心真际，城堑五乘，追思鹫岭之容，亻宁想提河之说。故使遗形绀，焕彩来仪，胜典高僧，相辉而至。慈□布於六合，法鼓震於三千，天花将景风共飞，翠雾与香烟同馥。於是溺俗沈流之士，望彼岸而有期；清虚蹈元之宾，顾三空而非远。所谓司南启路，而众惑知方；商飚袭林，而群籁自响。法师盛德也如彼，逢时也如此，岂同雅澄怀道，遇二石之凶残；安什传经，值符姚之伪历？校之深浅，即行潦之类江湖；比之明暗，乃朝阳之与萤曜矣！
    昔锺既至，魏文章赋以赞扬；神雀斯呈，贾逵献颂而论异。在禽物之微贱，古人犹且咏歌，况法师不朽之神功，栋梁之大业，岂可缄默於明时，而无称述者也？立学愧往贤，德非先达，直以同г像化，叨厕末尘，欣慕之怀，迫於恒品。所以力课庸愚，辄申斯传，其清微令望之美，绝後光前之踪，别当分诸鸿笔，非此所能缕也。冀明鉴君子，收意而不哂焉。赞曰：
    生灵感绝，大圣迁神。其能绍继，唯乎哲人。马鸣先唱，提婆後申。如日斯隐，朗月方陈。穆矣法师，谅为贞士。回秀天人，不羁尘滓。穷元之奥，究儒之理。洁若明珠，芬同蕙芷。悼经之阙，疑义之错。委命询求，陵危践壑。恢恢器宇，赳赳诚恪。振美西州，归功东土。属逢有道，时惟我皇。重悬玉镜，再理珠囊。三乘既阐，十地兼扬。俾夫慧日，幽而更光。曰余庸眇，幸参尘末。长自蓬门，靡雕靡括。高山斯仰，清流是渴。愿得攀依，比之藤葛。
    ●卷九百八
    ☆元楷
    元楷，永徽中沙门慧可弟子。
    ○陀罗尼集经翻译序
    若夫陀罗尼印坛法门者，斯乃众经之心髓，引万行之导首，宗深秘密，非浅识之所议，义趣冲元，匪思虑之能测，密中更密，无得称焉。有高德沙门厥号“阿地瞿多”（此云“无极高”也），是中天竺人也。法师聪慧超群，德迈过人。弱冠慕道，历五竺而寻友，低心跃步而谘法要，故能精练五明，妙通诸部。意欲运西域之法水，润东夏之渴仰，拌身许於险难，务存宏道之心。拔山岩而不波，涉流沙而无倦。顶戴尊经，向斯汉地，永徽二年正月，届於长安，奉敕住慈门寺。但法师含珠未吐，人莫别於怀珍，雅辨既宣，方知有宝。故能决众疑，言皆当理。然则经律论业，传者非一，惟此法门，未兴斯土。所以叮咛三请，方许谈法。三月上旬，赴慧日寺浮图院内，法师自作普集会坛。大乘琮等一十六人，爰及英公、鄂公等一十二人，助成坛供，同愿皇基永固，常临万国，庶类同沾，皆成大益。其中灵繁不述（别在传注）。
    馀庆逢此法，不胜欣跃。躬诣翻经所，希翻广本，屡值事闹，不及陈请，恐幻质迁谢，失於大利，便请法师於慧日寺宣译梵本，且翻要抄一十四卷，竖兴国之宏基，存隆民之秘宝欤！从四年三月十四日起首，至永徽五年岁次甲寅四月十五日毕。以後频频敕追法师入内，邂逅之间，无暇复校。此经出《金刚大道场经》，《大明咒藏》分之少分也。今此略抄拟勘详定，奏请流通天下普闻焉。
    ☆明
    明，俗姓孙氏，齐人。出家住京师宏福寺。永徵二年卒。
    ○答柳博士书
    顷於望表预瞩归敬之词，览其雄文，焕乎何伟丽也！详其雅致，诚哉岂不然欤？悲夫！爱海滔天，邪山日。封人我者，颠坠其何已，恃慢结者，沈沦而不穷。故六十二见，争翳荟而自处；九十五道，竞扶伏以忘归。如来以本愿大悲，亡缘俯应，内圆四智，外显六通，运十力以伏天魔，飞七辨而摧外道。竭兹爱海，济禀识於三空；殄彼邪山，驱肖形於八正。指因示果，返本还源。大矣哉！悲智妙用，无得而言焉！昔道树登庸，被声教於百亿；双林寝迹，振遗烈於三千。自佛日西倾，馀光东照。周感夜明之瑞，汉通宵梦之徵，腾兰慧炬於前，澄什嗣传灯於後。其於译经宏法，神异济时，高论摧邪，安禅肃物。缉颓纲者接武，继绝纽者肩随。莫不夷夏钦风，幽明翼化，联华靡替，可略而详。
    惟今三藏法师，蕴灵秀出，含章而体一味，瓶泻以赡五乘，悲去圣之逾远，悯来教之多阙，缅思圆义，许道以身。心口自谋，形影相吊；振衣擎锡，讨本寻源。出玉关而远游，指金河而一息，稽疑梵宇，探幽洞微。旋化神州，扬真殄谬，遗诠阙典，大备兹辰，方等圆宗，弥广前烈。所明胜义，妙绝寰中之中；真性真空，极逾方外之外，以有取也。有取丧其真，就无求之。无求蠹其实，拂二边之迹，忘中道之相，则累遣未易洎其深，重空何以臻其极。要矣妙矣！至哉大哉！契之於心，然後以之为法。在心为法，形言为教。法有自相共相，教乃遮诠表诠，粹旨冲宗，岂造次所能缕？法师凝神役志，详本正末，缉熙元籍，大启幽关，秘希声应扣击之大小，廓义海纳朝宗之巨细。於是殊方硕德，异域高僧，服膺问途，蓄疑请益。固已饮河满腹，莫测其浅深；聆音骇听，孰知其远迩。
    至於因明小道，现比盖微，斯乃指初学之方隅，举立论之标帜。至若灵枢秘键，妙本成功，备诸奥册，非此所云也。吕奉御以风神爽拔，早擅多能，器宇该通，夙彰博物，弋猎开坟之典，钩深坏壁之书，触类而长，穷诸数术。振风飙於辨囿，ゼ光华於翰林，骧首□中，先鸣日下。五行资其笔削，六位伫其高谈。一览太元，应问便释，再寻言象，立试即成。实晋代茂先，汉朝曼倩，方今蔑如也。既而翱翔群略，绰有馀功，而能敬慕大乘，夙敦诚信。比因友生戏尔，忽复属想因明。不以师资，率已穿凿，比决诸疏，指斥求非，喧议於朝，形於造次。考其志也，固已难加，核其知也，诚为可惑！此论以一卷成部，五纸成卷。研几三疏，向已一周。举非四十，自无一是。自既无是，而能言是；疏本无非，而能言非。言非不非，言是不是。言是不是，是是而恒非。言非不非，非非而恒是。非非恒是，不为非所非。是是恒非，不为是所是。以兹贬失，致或病诸。且据生因了因，执一体而亡二义；能了所了，封一名而惑二体。又以宗依宗体，留依去体以为宗；喻体喻依，去体留依而为喻。缘斯两系，妄起多疑；迷极一成，谬生七难。但以钻穷二论，师己一心，滞文句於上下，误音字之平去。复以数论为声论，举生成为灭成，岂惟差离合之宗因，盖亦违倒顺之前後。又采鄙俚讹韵，以拟梵本啭音，虽复广援七种，而只当彼一啭。然非彼七所目，乃是第八呼声，舛杂乖讹，何从而至？又案胜论，立常极微，数乃无穷，体唯极小。後渐和合生诸子，微数则倍减於常，微体又倍增於父母。迄乎终已，体遍大千，究其所穷，数唯是一。吕公所引《易系词》云：“太极生两仪，两仪生四象，四象生八卦，八卦生万物。”云此与彼，言异义同。今案太极无形，肇生有象，元资一气，终成万物。岂得以多生一，而例一生多？引类欲显博闻，义乖复何所。设引大便，生义似同。若释同於邪见，深累如何自免？岂得苟要时誉，混正同邪？非身之雠，奚至於此！凡所纰紊，胡可胜言！特由率已，致斯狼狈。根既不正，枝叶自倾，逐误生疑，随疑设难。曲形直影，其可得乎？试举二三，冀详大意，深疵繁绪，委答如别。夫吕公达鉴，岂孟浪而至此哉？示显真俗云泥，难易楚越。因彰佛教宏远，正法凝深，譬洪炉非掬雪所投，渤岂胶舟能越也？
    太史令李君，居忠履孝，灵府沈秘，襟期邈远，专精九数，综涉六爻，博考坟图，瞻观□物。鄙卫宏之失度，陋裨灶之未工，神无滞用，望实斯在。既属吕公馀论，复致问言，以实际为大觉元躯，无为是调御法体。此乃信熏修容有分证，禀自然约不可成，良恐言似而意违，词近而旨远。天师妙道，幸以再思。且寇氏天师，崔君特荐。共贻伊咎，夫复何言！虽不混於淄渑，盖以自览於金耳。唯公逸宇寥廓，学殚坟索，庇身以仁义，应物以枢机。肃肃焉，汪汪焉。擢劲节以干□，湛清澜而镇地，胜芳文苑，职处儒林。捃摭九畴之宗，研详二戴之说。至於经礼三百，曲礼三千，莫不义符指掌，事如俯拾。樽俎咸推其准的，法度皆待其雌黄，遂令《相鼠》之诗，绝闻於野；《鱼丽》之咏，盈耳於朝。惟名与实，尽善尽美，而诚敬之重，禀自夙成，宏护之心，实唯素蓄。属斯喧义，同耻疚怀，故能投刺含胶，允光大义。非夫才兼内外，照实邻几，岂能激扬清浊，济俗匡真者耶？
    昔什公门下，服道者三千；今此会中，同德者如市。贫道猥以庸陋，叨厕末筵，虽庆朝闻，终惭夕惕。详以造疏三德，并是贯达五乘，墙仞罕窥，词峰难仰。既属商羊鼓舞，而霈泽必г；疾雷迅发，恐无暇掩耳。佥议古人云：“一枝可以戢羽，何繁乎邓林；潢ㄜ足以沈鳞，岂俟於沧海？”故不以愚懦，垂逼课虚，辞弗获免，粗陈梗概。虽文不足取，而义或可观，顾已庸疏，弥增悚恧。指述还答，馀无所申。释明浚白。
    ☆神
    神，永徽中法海寺沙门。
    ○大乘大集地藏十轮经序
    昔者旭照高山，天宫御一乘之驾；流晖原隰，鹿苑转四谛之轮。虽复发轸分逵，而涂无乱辙；一□普洽，而卉木各茂。自鹤林变色，慧日寝光。达学电谢以息肩，真人长往而寂灭。且前贤述圣，难令各解；後进孤陋，更异亲承。况乎正法既往，久当像末，定慧与福德异时，醇化与浇风殊运。然则一乘三乘之驾，安可以同其辙哉？若识时来在数，药性勿违，然後可以清沈痼之宿疾，体权实之同归矣。《十轮经》者，则此土末法之教也。何以明之？佛以末法恶时，去圣浸远。败根比之坏器，空见借喻生盲。沈醉五欲，类石田之不苗；放肆十恶，似臭身之垢秽。故此经能濯臭身，开盲目，陶坏器，沃石田。是以菩萨示声闻之形，象王敬出家之服。以此憧相，化彼无惭，显二事之护持，成三乘之道果。故经曰：“为令此土，三宝种性，威德炽盛，久住世故。”又曰：“摧灭一切，诸众生类，犹如金刚，坚固烦恼。”然则三宝久住，显教传於末法；金刚烦恼，验障异乎一乘。寻旧经之来，年代盖久，但谱第遗目，传人失记，翻译之主既往，来兹之日罕闻。同我者失魄於真彩，异我者大笑於淡味。谬以千里，能勿悲乎？夫极曜文天，或蔽亏於薄雾；至言范物，时沦滞於邪辩。针石一违，有死生之巨痛；纤毫错学，有坠之异涂。其可易乎？
    属有三藏元奘法师者，始则学驾东朝，末乃访道西域，轻一生之性命，涉数万之艰难。果能竭溟渤以索亡珠，蹈龙宫而穷秘藏。吞法流於智海，瓶泻无遗；受道气於檀林，香风更馥。至於因明三量，声论八音，莫不究立破之原，穷字转之本。如来所说，菩萨所传，已来未来，一朝备集。以薄业不偶，（阙一字）真应幸。达圣制乱於未兆，後贤传灯於既夕。遂使定死馀命，冀返魂於法药；昏野迷方，期还辕於觉道。於是染翰操纸，杜绝外虑，务详至教，释彼纷执，畴咨法主，重启梵文。粤以永徽二年岁次辛亥正月乙未，尽其年十二月甲寅，翻译始毕，凡八品十卷。以今所翻，比诸旧本。旧本已有，今更详明；旧本所无，斯文具载。於是处座抗谈者，响法雷而吐辩；静虑通微者，镜元波而照心。顶火暴腹之徒，戢萤晖於慧日；喜足谦怀之侣，谈高节於清风矣！前佛既往，後佛未兴，庶此教常悬，永济来者。宏道之士，如何勿思？
    ☆法融
    法融，俗姓韦氏，润州延陵人。年十九入茅山，依炅法师出家。贞观十七年住金陵牛头山幽栖寺，是为牛头初祖。显庆二年卒，年六十四。
    ○心铭
    心性不生，何须知见？本无一法，谁论薰炼？往返无端，追寻不见，一切莫作，明寂自现。前际如空，知处迷宗，分明照镜，随照冥蒙。一心有滞，诸法不通，去来自迩，胡假推穷。生无生相，生照一同，欲得心净，无心用功。纵横无照，最为微妙，知法无知，无知知要。将心守静，犹未离病，生死忘怀，即是本性。至理无诠，非解非缠，灵通应物，常在目前。目前无物，无物宛然，不劳智鉴，体自虚元。念起念灭，前後无别，後念不生，前念自灭。三世无物，无心无佛，众生无心，依无心出。分别凡圣，烦恼转盛，计较乖常，求真背正。双泯对治，湛然明净，不须功巧，守婴儿行。惺惺了知，见网转迷，寂寂无见，暗室不移。惺惺无妄，寂寂明亮，万物常真，森罗一相。去来坐立，一切莫执，决定无方，谁为出入？无合无散，不迟不疾，明寂自然，不可言及。心无异心，不断贪淫。性空自离，任运浮沈，非清非浊，非浅非深。本来非古，见在非今，见在无往，见在本心。本来不存，本来即今。菩提本有，不须用守，烦恼本无，不须用除，灵知自照，万法归如。无归无受，绝观忘守，四德不生，三身本有。六根对境，分别非识，一心无妄，万缘调直。心性本齐，同居不携，无生顺物，随处幽栖。觉由不觉，即觉无觉，得失两边，谁论好恶，一切有为，本无造作，知心不心，无病无药。迷时舍事，悟罢非异，本无可取，今何用弃？谓有魔兴，言空象备，莫灭凡情，惟教息意。意无心灭，心无行绝，不用证空，自然明彻。灭尽生死，冥心入理，开目见相，心随境起。心处无境，境处无心，将心灭境，彼此由侵。心寂境如，不遣不拘，境随心灭，心随境无。两处不生，寂静虚明。菩提影现，心水常清。德性如愚，不立亲疏，宠辱不变，不择所居。诸缘顿息，一切不忆，永日如夜，永夜如日。外似顽へ，内心虚真，对境不动，有力大人。无人无见，无见常现，通达一切，未尝不遍。思惟转昏，汨乱精魂，将心止动，转止转奔。万法无所，惟有一门，不入不出，非静非喧。声闻缘觉，智不能论。实无一物，妙智独存。本际虚冲，非心所穷，正觉无觉，真空不空。三世诸佛，皆乘此宗，此宗毫末，沙界含容。一切莫顾，安心无处，无处安心，处明自露。寂静不生，放旷纵横，所作无滞，去住皆平。慧日寂寂，定光明明，照无相苑，朗涅城。诸缘忘毕，诠神定质，不起法坐，安眠虚室。乐道恬然，优游真实，无为无得，依无自出。四等六度，同一乘路，心若不生，法无差互。知生无生，现前常住，智者方知，非言诠悟。
    ☆威秀
    威秀，龙朔中大庄严寺沙门。
    ○议拜君亲状
    伏奉明诏，令僧拜跪君父，义留依行，理无抗旨。但以儒释明教，咸陈正谏之文；列化恢张，俱进刍荛之道。僧等荷国重恩，开以方外之礼；安居率土，得宏出俗之心。所以自古帝王，齐遵其度。敬其变俗之仪，全其抗礼之迹。遂使经教斯广，代代渐多；宗匠悠远，时时间发。自汉及隋，行人重阻。录鹫之风犹郁，仙苑之化尚疏。未若皇运肇兴，提封海外。天竺与五岳同镇，神州将大夏齐文。皇华之命载隆，轩之涂接轸。莫不钦斯圣迹，兴树遗踪。故得梵侣来仪，相从不绝。今若反拜君父，乖异群经。便证警俗之誉，或陈轻毁之望。
    昔晋成幼冲，庾冰矫诏。桓楚饰诈，王谧抗言。及宋武晚年，将隆虐政。制僧拜主，况寻还停息。良由事非经国之典，理越天常之仪。虽曰流言，终缠显议。乃夏勃敕拜，纳上天之怒；魏焘行诛，肆下厉之责。斯途久列，备举见闻。僧等奉佩忄章惶，投庇失厝。恐丝纶一发，万国通行。必使寰海望风，方宏失礼之誉。悠哉後代，或接效尤之传。
    伏惟陛下中兴三宝，慈摄四生。亲承咐嘱之旨，用励学徒之寄。僧等内遵正教，固绝跪拜之容；外奉明诏，令从儒礼之敬。俯仰惟咎，惭惧实深。如不陈请，有乖臣子之喻；或掩佛化，便陷罔君之罪。谨列众经不拜俗文，轻用上简。伏愿天慈，赐垂照鉴。则朝议斯穆，终遵途於晋臣；委略常谈，毕归度於齐後。尘黩威严，惟深战戢。谨言。龙朔二年四月二十一日上。
    ○上请不拜父母表
    谨录佛经出家沙门不合跪拜父母有损无益文如左。一《梵网》云：出家人不向国王父母礼拜，一《顺正理论》云：国君不求比邱礼拜。元教东渐，六百馀年，上代皇王，无不依经敬仰。洎乎圣帝遵奉，诚教弥隆，故得列刹相望，精庐峙接，人知慕善，家晓思愆。僧等忝在生灵，讵忘忠孝？明诏颁下，率土咸遵，恐直笔史臣，书乖佛教，万代之後，芜秽皇风。窃闻真俗异区，桑门割有生之恋；幽显殊服，田衣无拜首之容。理固越情，道仍乖物。况挺形戒律，念津梁，酬恩不以形骸，致养期於福善。而令仪不改释，拜必同儒，在僧有越戒之愆，居亲有损福之累。臣子之虑，敢不尽言。
    伏惟陛下匡振远猷，提奖幽，既已崇之於国，亦乞正之於家，足使舍俗无习俗之仪，出家绝家人之敬。护法斯在，礻是福莫先，自然教有可甄，人知自勉。不胜诚恳之至，谨奉表以闻。尘黩旒，伏增战越。谨言。八月二十一日。
    ☆元则
    元则，龙朔中洛州天宫寺沙门。
    ○禅林妙记前集序
    一切诸佛，皆有三身。一者法身，谓圆心所证。二者报身，谓万善所感。三者化身，谓随缘所现。今释迦牟尼佛者，法身久证，报身久成，今之出现，盖化身耳。谓於过去释迦佛，所发菩提心，愿同其号。故今成佛，亦号释迦。三无数劫，修菩萨行，一一劫中，事无量佛，中间续遇定光如来，以布泥金华奉上，寻蒙授记，得无生忍。然一切佛，将成佛时，必经百劫，修相好业。其释迦发心，在弥勒後，当以逢遇，弗涉如来。七日翘仰，新新偈赞，遂超九劫，在前成道。将欲成时，生兜率天，号普明菩萨，尽彼天寿，下阎浮提，现乘白象，入母右胁。其母摩耶，梦怀白象。梵仙占曰：“若梦日明，当生国王。若梦白象，必生圣子。”母从此後，调静安泰，慈辩日异。
    菩萨初生，大地震动，身紫金色，三十二相，八十种好，圆光一寻生已，四方各行七步，为降魔梵，发诚实语：天上天下，唯我独尊。抱入天祠，天像悉起。阿私陀仙合掌叹曰：“相好明了，必为法王。自恨当死，不得见佛。”斯则浮饭国王之太子也，字悉达多。祖号“师子颊”，父名“净饭”，母曰“摩耶”。代代为轮王，姓瞿昙氏。复因能事，别姓释迦，朗悟自然，艺术天备，虽居五欲，不受欲尘。游国四门，见老病死，及一沙门，还入宫中，深生厌离。忽於夜半，天神扶警，遂腾宝马，逾城出家，苦行六年、知其非道，便依正观，以取菩提。
    时有牧牛女人，煮乳作糜，其沸高踊，牧女惊异，以奉菩萨。菩萨食之，气力充实，入河洗浴，将登岸时，树自低枝，引菩萨上。菩萨从此，受吉祥草，坐菩提树。恶魔见已，生恼心，云此人者，欲空我界。即率官属十八亿万，持诸苦来怖菩萨，促令急起，受五欲乐，又遣妙意天女三人，来惑菩萨。尔时入胜意慈定，生怜愍心，魔军自然，堕落退散。三妙天女，化为瘿鬼。降魔军已，於二月八日，明相出时，而成正觉。既成佛己，观众生根，知其乐小，未堪大法，即趣波罗柰国，度╂陈如等五人，转四谛法轮，此则三宝出现之始也。
    其後说法度人之数，大集菩萨之会，甚深无相之谈，神通示现之力，经文具之矣。又於一时，升忉利天，九旬安居，为母说法。时优阗国王及波斯匿王，思慕佛德。刻檀画ふ，以写佛形於後。佛从忉利天下，其所造像，皆起避席。佛摩其顶曰：“汝於未来，善为佛事。”佛像之兴，始於此矣。化缘将毕，时徒厌怠。佛便告众，却後三月，吾当涅。复记後事，如经具说。然如来实身，常在不灭。故《法华》云：常在灵鹫山，及馀诸住处。今生灭者，是佛化身，为欲汲引，现同其类。所以受生，复欲令知，有为必迁，所以示灭。又众生根熟，所以现众生，众生感尽，所以现灭。佛涅後，人天供养，起诸宝塔。又大加叶，召千罗汉，结集法藏阿难，从炼须入，诵出佛经，一无遗漏，如瓶泻水，置之异器。一百年有铁轮王，字阿输柯，亦名“阿育”，役御鬼神，於一日中，天上人间，造八万四千舍利宝塔。其佛遗物，衣钵杖等，及诸舍利，神变非一。逮汉明感梦金躯，日佩丈六之容，一如释迦本状。又吴主孙权，烧椎舍利，无所变坏。爰及浮江石像，泛海瑞容，般若冥力，观音密念，别记具之，事不多录。
    ○禅林妙记後集序
    窃闻象分庖卦，克赞神明之德；训启箕畴，载穆彝伦之叙。自兹已降，述者尤多，莫不叶政而增辉，仞金闺而耸价。矧乎真乘上智，津万有以兴言；秘藏圆音，百灵而畅旨。烛迷均於丽景，清神比於甘露。自非六璎践位，四轮飞德，岂能探赜至真，研机妙本？是知茂於道者，其教孔修；昌於业者，其文伊焕。
    伏惟皇帝陛下犭旬齐纂极，圣敬凝旒。十善扬仁，化柔蟠之表；四等调俗，风高胥燧之前。犹且峻元范而擒词，藻常源而衍鉴，霈垂汗，留思给园。遂以匠物之馀，亲迂睿旨，正名之末，特缮嘉题。僧等荷施之恩，缄绍隆之泽，爰初肃召，载惕中襟，伏以圣旨难，元津罕涉。空思测管，嗟混沌之未开；实赖叫阍，时象罔其如得。
    兰台太史兼左侍极应山县开国侯某，奖鉴弗疲，阅览无滞。乃相与搴恕林之英萼，缴耆山之迅羽，搜八藏之殊珍，控三点之灵液，用成一部，勒为十卷，较其精诣，事绝称言。然以教海既中，法门犹广。虽要妙之旨，已具前修；而博赡之文，终资别录。窃以登荆山者，思有献於连城；游楚滨者，愿纳贡於包匦。况龙宫逸宝，照烂於情田；鹿苑遗芳，芬葩於字叶。苟怀贞蔼，孰忘荐奉？加以成贷有循，明规在属。方肆披简，则琳琅毕炫；拟之区别，则兰菊自分。有导斯来，譬东瀛之畎浍；各归所应，类南之宫徵。以义相属，凡建十章，章分上下，成二十卷。经寻一千五百馀轴，义列三百六十馀条。所建十章，辄成四例。初二立真俗之境，次双明染净之由，中四坦修证之涂，後两垂汲引之范。相次为叙，各隶多目，俾大义粲然，至言罔坠，暧千门之列敞，侈百隧之兼储。同夫晓宿编珠，诚不伦而磊落，春丛缀锦，谅非工而彬布。实由元览深契，故使奥旨冥归。伊其不紊，抑有凭矣。然则一毛可以知凤彩，故所录未多；双飞不足罄凫洲，故馀美难极。既限金口之诲，良无玉屑之讥。其间剞削毫芒，斟酌去取，恐贻谬於千里，每加审於三复。粤以龙朔三年五月十七日，首奉纶言，迄今麟德元年五月四日，前後二部，汗青毕具。前则简而能畅，後则博而无杂，庶可以振释网之宏纲，总法门之要键，开息心之胜躅，备多闻之灵囿。伏愿醍醐上味，永沃神衷，般若明珠，长辉睿握。斯文不坠，真宗与日月俱悬；兹福无量，宝祚将穹壤齐固云尔。
    ☆元范
    元范，龙朔中普光寺沙门。著有别集二十卷。
    ○议拜君亲状
    沙门元范，敢致状於中台王公侯伯群僚等。但元范虽不班预议例，而窃有所闻。前古大德庐山法师，遭时数运，遂造《沙门不敬王者论》五篇，理致幽微，问答元妙。将欲简白，乍寻难晓。今略述内外典记，明证不敬之理，谨以状上，请惩应拜之议也。
    夫天虽至元，必著日月之明；地虽至寂，必固山川之化。圣者虽声通冥运，亦必假贤俊蕃辅，子於百姓者也。君既使臣以礼，臣须事君以忠，若不廷争於未然，则恐机发於己矣。但佛法是区域之外，逾四大之尊，超寰之表，越在三之义，唱无缘之慈，宏不言之化，冥功潜运，故曰沐而悠渐。但中庸之人，以为无益者，良不悟其所舍也。故先朝《圣教序》云：“阴阳之妙难穷者，以其无形也。佛道崇虚，乘幽控寂，宏济万品，典御十方者乎？”今既慧日潜晖，像教冥运，秉法和敬，非僧而谁？故佛告信相菩萨曰：“我说三宝，唯是一体，无有别相。斯像法传持，当於是矣！若阿恕伽之礼小僧，谕邪臣以贸众首，岂非体道之可尚乎？”今欲令僧尼鞠躬於礼仪，劬劳於拜揖，是致佛以拜人，非人者以奉法。如弁舄翻加於首足，实回换惑乱之甚矣！且王有常不臣者三，暂不臣者五，不名者四，不臣者一。《尚书》曰：“虞宾在位，舜不臣朱。”《诗》曰：“有客有客，亦白其马。”此承二王之後，帝者尚所不臣，况僧当大圣之允，奚足致敬君主？国之宾序，胡豫失仪，而以不轻礼於四众，用配敬於一人。此盖菩萨比邱，情亡物我，况今尊卑位别，殊非媲偶。又举净名而取稽首，引知法而招恭敬，昔函丈於新学，不观机而授药，以中忘此意，宗半字焉。既宴寂於正念，发宿生而示悟，还得本心，崇满字矣。於是以亡相稽首，无想接足，乃混缁素於一时，泯性相於万古，斯并大士权诚，未可小机普准。故《涅经》云：“我为菩萨说如此偈。”今以声闻持戒腊之至，执威仪之切，非以重傲慢悖君亲，良欲崇国家利臣人者也。又《顺正理论》云：“诸天神众不敢希求受五戒者礼，如国君主亦不求比邱礼拜，以惧损功德及寿命。”，故今欲行之以周孔之教，抑之以从俗之礼，窃为仁者不取也。又僧尼族非蕃类，性简戎蛮，禀中国而法四夷，承剔割而绍三宝，据其教则有拜君亲为损，修其法以资家国有益。恐匿圣言，祸锺自犯。《四分律》云：“使恭敬耆年不应礼拜白衣者，正以弗縻於爵禄，异俗网於典诲矣。”
    王制曰：“宗庙有不顺者黜以爵，山川有神而不举者削以地。”况僧尼索鬼神之敬，反父母之礼。若使正教沦胥，於是鄙，恐神明所不交泰，福庆所不流润，灾害几生，祸乱几作。而含灵废成俗之化，胄子阙启蒙之训，率土臣人，顺风载靡，不可自新於师戒，有助国於教化者也。《梵网经》云：“不拜君亲，鬼神明矣。”且濡г不拜，为容节之失。矧乃割截非束带之仪，髡削无稽首之饰，於庠序之风范，朝宰之变怪也？佛是绝域异俗之化，靡中和顺动之气，存亡之际，实寄於人矣。《大传》曰：“正朔所不加，即君子所不臣。”未若福其所训，利其所禀，便其劳动而用之，乘其利安而事之。故得百姓之欢心，即一人有庆者也。又介胄不拜，虑折其威；师帝不臣，恐损其道。况衣忍铠，掼祖甲，伏龙怖以袈裟，慑魔威於拌擞。逃隶出家，王亲降礼，波离入道，父王致拜，故知道在则贵，不以人为轻重。是以道破宏人，人盖宏道者信矣。今遗法所以付於王者，委护所持仗流通也。以四众之微弱，恐三宝之废坏，藉王者以威伏，假王者以势逼。今使摄衣屈膝，握拳稽颡，则连河之化，於兹阙矣！
    《诗》云：“王赫斯怒，爰整其旅。”僧等战战兢兢，诚惶诚恐。惧亏遗教之本意，辱同功之法服。一拜之劳，不必加众僧之损；一拜之敬，不必加万乘之尊。顷僧等孜孜而不安其业者，非所以苟为庸庸之躯，深存靡靡之化矣。恐焕然之美，无润色於盛化；异国之求，岂闻於当今者欤？必以经像为芜秽，不足以崇仰；僧尼为臭腐，不足为福田。睹教籍者目焦，修揖拜者变伛，袭缁服则转筋，谈典礼而齿龋。於是嫌而弃之，变天竺之风，畅中华之礼，以万物为更始，策三大而自新。则取善之基，徒使修立，不若隔教网於区外，改容仪於物表，臣而子之，足尽忠孝之节也。即如史传不必为长夜，经子未必为太阳，司成虽学而无倦，犹将阙焉於大训。况助国之美，无闻乱矣！不繁禁而获安，不革情而得志，虽文王至圣也，犹学於虢叔，孔子至明也，尚师於郯子，王者至尊也，犹父事三老，兄事五更。及其释奠，躬执爵而跪之曰：穆穆焉，恂恂焉。虽至孝之事严亲，罔以加也。是以大易蛊爻不事王侯，大礼儒行不臣天子。故知道以贵之为贵，不以轻贬为轻。伏想僚き，谈诮正士，为之蠹害，将生螟贷，而议为拜者，非朝廷之上策也。
    原夫正法西基，迄於兹日，已过千载，有太平焉。自大教东流，方七百岁，虽历变市朝，隆之莫替。其中圣主贤臣，计馀可数，未尝拘检意况，铣削僧尼，信如阔达之资，为日久矣！间者有执权少主，谋篡微君。私佞自媚，陷坠家国。又一二蕃小，雄雌互举，虽暂诛除，寻革前弊。夫若此者，可以攘袂鼓肘，怒目切齿，大视而叱之，岂不忠烈之壮观也！
    今我大唐应九五之期，四三皇之位，八共轨，四海同文，百辟守法度於有司，三宝畅微言於汲引。则道俗资勋，家国延祚，可不盛欤？可不盛欤！敕以宋朝暂革此风，少选还遵旧贯，良为爽其恒情，议在不失常理。幸俨而思之，宏而护之，家国之政若隆，忠孝之诚必著。冥功潜润，根条蔚，好爵自縻，禄秩优宠，华萼继允，兰菊绪荣，感福庆之内资，思宏益而外护。岂不居生勿坠，常保胜期者欤？今谨疏内外典礼，请循照察。沙门释范敬白，龙朔二年五月五日上。
    ☆崇拔
    崇拔，龙朔中襄州禅居寺沙门。
    ○议拜父母状
    沙门崇拔言：拔闻道俗宪章，形心异革。形则不拜君父，用显出处之仪；心则敬通三大，以遵资养之重。近奉恩敕，令僧不拜君王，而令拜其父母，斯则隆於敬爱之礼，阙於经典之教，僧宝存而见轻，归戒没而长隐。岂有君开高尚之迹，不悖佛言；臣取下拜之仪，面违圣旨？可谓放子为求其福，受拜仍获其辜，一化致疑，二理矛惑。伏愿请从君敬之礼，以通臣下之仪。轻黩旒，弥增陨越。谨言。七月二十五日上。
    ☆宣业
    宣业，龙朔时司成寺沙门。
    ○议拜君亲状
    臣闻至道冲虚，般若元寂，在人则人尊，在处则处贵。故河上仙老，降刘後之高；鸡岫名僧，屈轮王之重。是知斯风久扇，千载同尊。谨案梵网等出家人法，不向国王父母礼拜。至如传儒业者，尚与君王分庭抗礼，孙为祖尸，嫡允冠阼，父母犹拜其子，为传重也。当今圣主法唐虞之揖让，任巢许之不臣，超汉帝之宽仁，从四皓於方外，岂况受付宏宣，阐扬元教。既许出家，理宜隔俗，况遣朝拜，诚所惊疑，用人废法，愚谓未可。且礼云介者不拜，为其失容节也。去俗之人，身被忍铠，今同俗跪，翻贬朝仪。上庠谬参贤馆，沐恩既重，敢罄谀闻。谨议。
    ●卷九百九
    ☆道宣（一）
    道宣，俗姓钱氏，丹徒人。一云长城人。其先出自广陵太守让之後。父申，陈吏部尚书。九岁依智κ律师出家，年十六从智首律师受具。隋大业中，西明寺初就，诏充上座。龙朔中住京兆崇义寺。乾封二年卒，年七十二。
    ○上雍州牧沛王论沙门不应拜俗启
    自金河徙辙，玉关扬化，历经英圣，载隆良辅，莫不拜首请道，归向知津。故得列刹相望，仁祠棋布，天人仰福田之路，幽明怀正道之仪，清信之士林蒸，高上之宾□结。是使教分三法，垂万载之羽仪；位开四部，布五乘之清范。顷以法海宏旷，类聚难分，过犯滋彰，冒呈御览。下非常之诏，令拜君亲；垂恻隐之怀，显疏朝议。僧等荷斯明命，感悼涕零，良由行阙光时，遂令上г优被。且自法教东渐，亟涉お隆，三被屏除，五遭拜伏，俱非休明之代，并是暴虐之君，故使布令非经国之谟，乖常政良史之诮，事理难返，还袭旧津。伏惟大王统维京甸，摄御机衡，道俗来苏，繁务攸静。今法门拥闭，声教莫传，据此静障拔难之秋，拯溺扶危之日，僧等叫阍难及，徒鹤望於九重；天阶罕登，终栖遑於百虑。所以干冒，陈款披露，冀得俯被鸿私，载垂提洽。是则遵崇付嘱，清风被於九垓；正像更兴，景福光於四海。不任穷塞之甚，具以启闻。尘扰之深，惟知惭惕。谨启。龙朔二年四月二十五日。
    ○白朝宰群公沙门不应拜俗启
    君父事理深远，非浅情能测。夫以出处之迹，列圣齐规；真俗之科，百王同轨。干木在魏，高枕而谒文侯；子陵居汉，长揖而寻光武。彼称小道，尚怀高蹈之门；岂此沙门，不乘放之美？但以三宝响位，用敷归敬之仪；五众陈诚，载启福田之道。今削同儒礼，则佛非出俗之人；下拜君父，则僧非可敬之色。是则三宝通废，归戒绝於人伦；儒道是师，孔经尊於释典。在昔晋宋，备有前规，八座详议，足为龟镜。僧等荷国重寄，开放出家，奉法行道，仰承圣则。忽令致拜，有累深经，俯仰栖遑，罔知投庇。谨列内经及以故事，具举如前。用简朝议，请垂详采。敬白。
    ○上荥国夫人杨氏论拜亲无益启
    僧道宣等启：窃闻绍隆法任，必归明哲，崇护真诠，良资宠望。伏惟夫人夙著薰修，启无疆之福；早标信慧，建不朽之因。至於佛教威仪，法门轨式。实望特垂恩庇，不使陵夷。自敕被僧徒，许隔朝拜，诚当付嘱之意，实深荷戴之情。然於父母，犹令跪拜，私怀徒惬，佛教甚违，若不早有申闻，恐遂同於俗法。僧等翘注，莫敢披陈，情用回惶，辄此投诉。伏乞慈覆，特为上闻。倘遂恩光，弥深福庆。不胜恳切之至，谨奉启以闻，尘扰之深，惟知悚息。谨启。
    ○上荥国夫人杨氏沙门不合拜俗启
    自三宝东渐，六百馀年。四俗立归戒之因，五众开福田之务，百王承至道之化，万载扇唯圣之风，故得寰海知归，生灵回向。然以慧日既隐，千载有馀，正行难登，严科易犯，遂有ㄗ稗涉青田之秽，少壮怀白首之徵。备列前经，闻於视听。且圣人在隐，凡僧程器，後代住持，非斯谁显？故金石泥素，表真像之容；法衣剃，拟全僧之相。依而信毁，因果两分，背此缮修，俱非正道。又僧之真伪，生熟难知；行德浅深，愚智齐惑。故经陈通供，如海之无穷；律制别科，若涯之有际。宗途既列，名教是依，设出俗之威仪，登趣真之圆德，固使天龙致敬，幽显归心，宏护在怀，流光不绝。比以时经浊染，人涉凋讹，窃服饰诈之徒，叨幸凭虚之侣，行无动於尘俗，道有翳於宪章。上闻御览，布君亲之拜，乃回天卷，垂朝议之敕。僧等内省惭惧，如灼如焚，相顾失守，莫知投厝。仰惟佛教通嘱，四部幽明，敢怀窃议，夫人当斯遗寄，况复体兹正善，崇建为心，垂范宫闱，成明道俗。今三宝沦溺，成济在缘，辄用谘陈，希垂救济。如蒙拯拔，依旧住持，则付嘱是归，宏护斯在。轻以闻简，追深悚息。谨启。龙朔二年四月二十七日。
    ○妙法莲华经宏传序
    《妙法莲华经》者，统诸佛降灵之本致也。蕴结大夏，出彼千龄，东传震旦，三百馀载。西晋惠帝永康年中，长安青门敦煌菩萨竺法护者，初翻此经，名正“法华”。东晋安帝隆安年中，後秦宏始龟兹沙门摩罗什，次翻此经，名“妙法莲华”。隋氏仁寿，大兴善寺北天竺沙门鸠那笈多，後所翻者，同名“妙法”。三经重沓，文旨互陈，时所宗尚，皆宏秦本，自馀支品别偈，不无其流，具如序历，故所非述。夫以灵岳降灵，非大圣无由开化，化所及，非昔缘无以导心。所以仙苑告成，机分大小之别；金河顾命，道殊半满之科。岂非教被乘时，无足其高会。是知五千退席，为进增慢之俦；五百授记，俱崇密化之迹。所以放光现在，开法请之教源；出定扬德，畅佛慧之宏略。朽宅通入大之文轨，化城引昔缘之不坠，系珠明理性之常在，凿井显示悟之多方，词义宛然，喻陈惟远。自非大哀旷济，拔滞溺之沈流；一极悲心，拯昏迷之失性。自汉至唐，六百馀载，总历群籍，四千馀轴，受持盛者，无出此经。将非机教相扣，并智胜之遗尘，闻而深敬，俱威王之馀。辄於经首，序而综之，庶得早净六根，仰慈尊之嘉会，速成四德，趣乐土之元猷。宏赞莫穷，永贻诸後云尔。
    ○师子庄严王菩萨请问经序
    观夫法王利见，权巧殊途，或声光动人，或开智摄物。立仪列相，兴像设之机缘；聚沙涂地，表乘时之净养。斯德有归，可略言也。有师子庄严王菩萨者，学周八藏，智越五乘，籍胜报而开教端，寄善权而行图范。故使方坛外启，圆场内罗，列八座而延八圣，陈四报而成四德。空有两业，自此修明，大小诸乘，因兹增长，可谓总摄六度之元略，统愿行之明规。其道易而可修，其仪约而难隐。智有通塞，道涉窳隆，时运所归，近闻东夏。逮龙朔三年冬十月，有天竺三藏，厥号那提，挟道开萌，来游天府。皇上重法，隆礼民真人，厚供骈罗，祈诚甘露。南海诸蕃，远陈贡职，备述神药，惟提能致，具表上闻，霈然下遣，将事首途，出斯奥典。文旨既显，异由来之所传；道场不昧，赴机缘之浮业。辄以所闻，序之云尔。
    ○统略净住子净行法门序
    夫净住之来，其流尚矣。祖述法王，开化导达之方，统引群生，履信成济之务也。是以法正存没，毕乘信毁之功；神用昏明，终藉惰勤之力。窃闻轮王兴运，肇於有劫之初；法王膺期，开於浊惑之始。其故何耶？良有以也，谅由淳薄结於夙心，故使机感隆於视听。自教流震土，六百馀年，道俗崇仰，其踪可悉。至於知机明略，宏赞被时，垂清范於遗黎，导成规於得信者，斯文在斯，可宗镜矣！
    昔南齐司徒竟陵王文宣公萧子良者，崇仰释宗，深达至教，注释经论，钞略词理，掩邪道而辟正津，宏一乘而扬士众，世称“笔海”，时号“智山”。或通梦於独尊，谥天王之嘉称；或冥受於经呗，传神度之英规。其德难详，辄从盖阙。以齐永明八年，感梦东方普光世界天王如来，树立净住净行法门，因其开衍，言净住者，即布萨之翻名。布萨天言，净住人语，或云增进，亦称长养。通道及俗，俱禀修行，所谓净心口意，如戒而住，故曰“净住”也。子者绍继为义，以三归七众，制御情尘，善根增长，绍续佛种，故曰“净住子”也。言净行法门者，以诸业净，所以化行於世，了诸法门。故有性相差别，始於怀铅，终於绝笔。凡经七旬，两都了，遂开筵广第，盛集英髦，躬处元座，谈叙宗致。十众□合，若赴华阴之墟；四部激扬，同谒灵山之会。咸曰闻所未闻，清心倾耳。故江表通德，体道乘权，综而习之，用开灵府。陈平隋统，被及关河，传度不亏，备於藏部。後进学寡，识昧前修，曾不披寻，任情臆断，号曰“伪经”，相从捐掷，斯徒众矣，可为悲夫！余以暇景，试括检之，文实菁华，理存信本矣。故知今所学教，全是师心。心何可师？一至如此。是以《智度论》云：佛灭度後，凡所制述。宏赞佛经者，并号阿毗达磨，即十二部经之所摄也。圣教明诀，理绝凡谋，但以初学惑昧，未能瞻及，辄又隐居括。略成一卷，撮梗概之贞明，摘扶疏之茂美，足以启初心之跬步，标後锐之前踪。又图而赞之，广於寺壁。庶使愚智齐晓，识信牢强，万载之道遐开，七众之基成立。敬而信者，是称净行之人；宗而行之，不亡净住之目。贻厥诸友，知其意焉。
    ○释迦方志序
    惟夫大唐之有天下也，将四十载，淳风洽而浇俗改，文德修而武功畅。故使青邱丹穴之候，并入提封；龙沙鸟塞之区，聿遵声教。膜拜稽首，显朝宗之羽仪；输琛奉贽，表怀柔之盛德。然则八荒内外，前史具书，五竺方维，由来罕述，岂非时也。虽复周穆西狩，止届昆邱；舜禹南巡，不逾沧海。秦皇画野，近袤临洮；汉武封疆，关开铁路。厥斯以降，遐讨未详，所以崆峒问道，局在酒泉之地；昆谒圣，实惟玉门之侧。至於弱水洞庭，三危九陇，燕然龙勒，沙障黎河，具历夏书，咸图雍部。及博望之寻河也，创开大夏之名；轩皇之游梦也，初述华胥之国。贰师之伐大宛，定远之开铁门，由余入秦，日仕汉，声荣覆於葱岭，帝德亘於耆山。赫奕皇华，其徒繁矣！而方土所记，人物所宜，风俗之沿革，山川之卓诡，虽陈之油素，略无可纪。岂不以经途辽远，游诣之者希乎？以事讨论，纵有传说，皆祖行人，信非躬睹。相从奔竞，虚为实录，何以知其然耶？故积石河源，西瞻赤县，昆仑天柱，东顾神州，鸣砂以外，咸称胡国，安用远筹，空传缃简。是知身毒之说，重译臻焉，神异等传，断可知矣！
    自佛教东传，荣光烛汉，政流十代，年将六百。轩继接，备尽观方，百有馀国，咸归风化，莫不梯山贡职，望日来王。而前後传录，差互不同，事迹罕述，称谓多惑。覆寻斯致，宗归译人。昔隋代东都上林园翻经馆沙门彦琮，著《西域》传一部十篇，广布风俗，略於佛事，得在洽闻，失於信本。余以为八相显道，三乘陶化，四仪所设，莫不逗机，二严攸被，皆宗慧解。今圣迹灵相，杂沓於华胥；神光瑞影，氤氲於宇内。义须昌明形量，动发心灵。洎贞观译经，尝参位席，傍出西记，具如别详。但以纸墨易繁，阅镜难尽。佛之遗绪，释门共归，故撮纲猷，略为二卷，贻诸後学，序之云尔。
    ○释迦氏谱序
    古德流言，祖佛为师，羞观佛（阙）之本系。绍释为姓，耻寻释氏之根源。以今据量，颇为实录，既云革俗，义匪凭虚。昔南齐僧律师者，学通内外，行总维持，撰《释迦谱》一帙十卷。援引事类，繁缛神襟，自可前修博观，非为後进标领。科年迫秋方，命临悲谷，屡获劝勉，力复陈之。试举五科，用开三返，想同族法种，详斯意焉。
    ○昙无德部四分律删补随机羯磨序
    原夫大雄御，岂惟拯拔一人；大教膺期，总归微显一理。但由群生著欲，欲本所谓我心，故能随其所怀，开示止心之法。然则心为生欲之本，灭欲必止心元，止心由乎明慧，慧起假於定发。发定之功，非戒不宏，是故特须尊重於戒。故经云：“戒为无上菩提本，应当一心持净戒。”持戒之心，要惟二辙，止持则戒本最为标首，作持则羯磨结其大科，後进前修，妙宗斯法。故律云：“若不诵戒羯磨，尽形不离依止。”
    自慧日西隐，法水东流。时兼像正，人通淳薄。初则二部五部之殊，中则十八五百之别，末则众锋互举，各竞先驱。人或从缘，法无倾坠。然则道由信发，宏之在人。人几颠危，法宁澄正？所以羯磨圣教，绵历古今。世渐增繁，徒盈卷轴。考其实录，多约前闻，其宗绪，略无本据。师心制法者不少，披而行诵者极多；轻侮圣言，动挂形网，皆务异同之见，竞执是非之迷，不思返隅，更增昏结，致使正法，与时潜地矣！
    故佛言：若作羯磨，不如白法作白，不如羯磨法作羯磨。如是渐令正法疾灭，当随顺文句，勿令增减。违法毗尼，当如是学。慈诰若此，妄指实难。昔己在诸关辅撰行事钞，其罗种类，杂相毕陈，但为机务相讠州，卒寻难了。故略举羯磨一色，别标铨题。若科择出纳，兴废是非者，彼钞明之。此但约法被事，援引证据者，在卷行用。然律藏残缺，义有遗补，故统关诸部，撮略正文。必彼俱无则理通，决例并至，篇具显便，异古藏迹。夫羯磨虽多，要分为八，始从心念，终乎白四，各有成济之功，故律通标一号。敢就其时用显要者，类聚编之。文列十篇，义通七众，岂令传诸学司，将以自明恒务也。
    ○古今佛道论衡实录序
    若夫无上佛觉，回出笼樊，超三界而独高，截四流而称圣。故使提封所渐，区宇统於大千；声教所覃，沐道г於八部。所以金刚御座，峙阎浮之地心；至觉据凭，布英圣之良术。遂有天人受道，龙鬼皈心。挹酌不相之方，散释无明之患。然夫圣人所作，起必因时。时有邪倒之夫，故即因而陶化。天竺盛於六谛，神州重於二篇，遂使儒道互先，真伪交正。自非入证登位，何由分析殊途？致令九十六道，竞饰浇词；六十二见，各陈名理。在缘或异，大约斯归，莫不谓无想为泥洹，指梵主为生本。故二十五谛，开计度之街衢；六大论师，立神我之真宰。居然设教，亿载斯年，摄统尘蒙，九土崇敬。考其术也，轻生而会其源；论其行也，封固而登其信。故有四韦陀论，推理极於冥初；二有天根，寻生穷於劫始。臆度悬远，冒罔生灵，致有赴水投岩，坐热卧棘，吸风露而曰仙，袒形骸而号圣，守死长迷，莫知回觉。如来哀彼黔黎，降灵赤泽。曜形丈六，金色骇於人天；敷扬四辩，慧解畅於幽显。能使魔王列阵，千军碎於一言；梵主来仪，三轮摧於万惑。於是钅腹戴炉之辈，结舌伏於道场；敬日重火之徒，洗心仰於觉教。舍卫城侧，大偃邪锋；坚固林中，倾倒巢穴。能事既显，将务宏通。玉关扬正道之秋，金相表乘机之瑞。清凉台上，图以灵仪；显节陵中，陈兹圣景。度人立寺，创广仁风。抑邪通正，於斯启辙。於斯时也！喋喋黔首，无敢抗言；琐琐黄巾，时牵异议。然其化被不及於龙勒，名位无践於槐庭，王何达其上贤，班马隆其褒贬，安得与夫释门相抗，雷同混迹者哉？斯何故耶？良以博识既寡，信保常迷，今则通观具瞻，义必爽开前惑。且夫其流易晓，阚泽之对天分；其理难通，孙盛之谈海截。然犹学未经远，情弊疏通，邪辩通真，能无猜贰？孔子之在东鲁，尚启虚盈；卜商之据西河，犹参疑圣。自馀恒俗，无足讨论。今以天竺胥徒，声华久隔；震旦张葛，交论实繁。故商榷由来，铨衡叙别，笔削无滥，披图藻镜，总会聚之号，曰《佛道论衡》，分为上、中、下三卷，如有隐括，览者详焉。
    ●卷九百十
    ☆道宣（二）
    ○四分律删补随机羯磨疏序
    观夫圣人之利见也，妙以清澄界系亡我倾倒以为言焉。故张三学之教源，显八正之道业；扬四部之清训，树五众之良规。莫不横厉重关，高翔极有者矣！然则学虽多位，诚戒居先。岂不以众善宏基，依因之所本也？自古详教，咸分两途：化教则通被道俗，专开信解之门；行教则局据出家，惟明修奉之务。三轮则摄於忆念，四藏则统在毗尼，义约则行教所收，从文则归承法聚。止作两善，名实昧於即机；受随二戒，愿行标於时众。所以前修後进，成诵维持，代渐浮讹，不无沿滥。
    自法流东夏，开务实繁，戒本羯磨，净分异辙，良由受体止持，摄修之极，无越戒本，据行作持。量处之要，其惟羯磨。戒本序致，如别所陈。羯磨众氏，义须详显。或单翻出（即古本曹魏所翻者），或依律文（即令一家依本直诵），或准义用（即光师所述首云三藏者），或引缘据（即愿师後述广子注者）。雠校诸本，成务纷纶。增减繁略，互见得失。单翻则失於文旨，包举难寻；依本则得在执据，前後易惑。准义理虽无爽，藏迹可嫌；缘据似是具周，止存别见。并随事寻诵，臧否冥然，惟可卷收，信如龟鉴。又依本缀疏，广引游辞，附文摘义，逢其器。逮於近世，继有作者，盛解律文，空张辞费；至於行事，未见其归，抚务怀仁，实增劳想。
    今不揆庸昧，试纂圣言，削彼繁芜，增其遗漏，具依正量，傍出行用，各显部类，仍随义举。指瑕则知过宜改，摘理则思择有踪，时务则广树厥仪，同废则略题名相。本虽行世，於理未陈，故复相从，勒开文义。余老矣！恐徒移日晷，妄损正功，耽滞无益之辞，以送有涯之命，诚不可也。大集法行之言，律颁常一之教，此而不审，馀竟何言？所题“昙无德”者，中梵本音，唐言译之，名为“法镜”。部谓党类之别名，运起正法之初位，四分即说之断章，言律乃行所诠教。对彼繁略，故题删补，对彼潜务，故曰随机。羯磨天音，人翻为业，凡百所被，莫不成济。且开大略，广要如後。
    ○四分律含注戒本疏序
    四分戒本者，斯乃通万行之关键，实三乘之阶辙者也。昔梦ふ告徵，机分利钝之本；喻金显道，教无离合之宗。然则二部五部，随务或张；五百十八，任缘时举。同孚声教，并会真空，导达化源，通明理性。故能乘津五众，覆焘群萌，开务摄持，允符元旨。至如四分肇兴，祖习绵远，正法初百，便列其宗。斯人博考三机，殷鉴两典，包括权实，统收名理，集结兹藏，通被时实。故使韦编成规，钦承无绝。自诸部远流，咸开衢术，独斯一宗，未坏支派，良由师禀有踪，知时不坠故也。蕴结西土，千有馀年，译传东夏，将四百载，诸有传授，同异非无。元魏季历，慧光律师随义约文，重出一本，首题“归敬”者是也。此与姚秦觉明所出，颇得相符。高齐末祀，法愿律师诵律计文，又出一本，略於归敬，首题“戒德”者是也。
  </div>
  <div class="pagination">
   <a href="全唐文_page541.html">
    上一页
   </a>
   <span>
    ...
   </span>
   <a href="全唐文_page537.html">
    537
   </a>
   <a href="全唐文_page538.html">
    538
   </a>
   <a href="全唐文_page539.html">
    539
   </a>
   <a href="全唐文_page540.html">
    540
   </a>
   <a href="全唐文_page541.html">
    541
   </a>
   <span class="current-page">
    542
   </span>
   <a href="全唐文_page543.html">
    543
   </a>
   <a href="全唐文_page544.html">
    544
   </a>
   <a href="全唐文_page545.html">
    545
   </a>
   <a href="全唐文_page546.html">
    546
   </a>
   <a href="全唐文_page547.html">
    547
   </a>
   <span>
    ...
   </span>
   <a href="全唐文_page543.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
