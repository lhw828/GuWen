<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 194 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 194 页/共 658 页</h1>
    <div class="content">　　长短有命，存亡有分。故圣人制礼，或抑或致，以求厥中。防墓有不修之俭，嬴博有不归之魂，夫大人动合天地，垂之无穷，又大德不逾闲，动为师表故也。八岁下殇，礼所不备，况未期月，而以成人礼送之，加为制服，举朝素衣，朝夕哭临，自古以来，未有此比。而乃复自往视陵，亲临祖载。愿陛下抑割无益有损之事，但悉听群臣送葬，乞车驾不行，此万国之至望也。闻车驾欲幸摩陂，实到许昌，二宫上下，皆悉俱东，举朝大小，莫不惊怪。或言欲以避衰，或言欲于便处移殿舍，或不知何故。臣以为吉凶有命，祸福由人，移徙求安，则亦无益。若必当移避，缮治金墉城西宫，及孟津别宫，皆可权时分止。可无举宫暴露野次，废损盛节蚕农之要。又贼地闻之，以为大衰，加所烦费，不可计量。且由吉士贤人，当盛衰，处安危，秉道信命，非徙其家，以宁乡邑，从其风化，无恐惧之心。况乃帝王万国之主，静则天下安，动则天下扰；行止动静，岂可轻脱哉？（《魏志·陈群传》）
　　◇谏营治宫室疏（青龙三年三月）
　　禹承唐、虞之盛，犹卑宫室而恶衣服，况今丧乱之后，人民至少，比汉文、景之时，不过一大郡。加边境有事，将士劳苦，若有水旱之患，国家之深忧也。且吴、蜀未灭，社稷不安。宜及其未动，讲武劝农，有以待之。今舍此急而先宫室，臣惧百姓遂困，将何以应敌？昔刘备自成都至白水，多作传舍，兴费人役，太祖知其疲民也。今中国劳力，亦吴蜀之所愿。此安危之机也。惟陛下虑之。（《魏志·陈群传》）
　　◇又疏谏治宫室（青龙三年三月）
　　昔汉祖唯与项羽争天下，羽已灭，宫室烧焚，是以萧何建武库、太仓，皆是要急，然犹非其壮丽。今二虏未平，诚不宜与古同也。夫人之所欲，莫不有辞，况乃天王，莫之敢违。前欲坏武库，谓不可不坏也；後欲置之，谓不可不置也。若必作之，固非臣下辞言所屈；若少留神，卓然回意，亦非臣下之所及也。汉明帝欲起德阳殿，锺离意谏，即用其言，後乃复作之；殿成，谓群臣曰：「锺离尚书在，不得成此殿也。」夫王者岂惮一臣，盖为百姓也。今臣曾不能少凝圣听，不及意远矣。（《魏志·陈群传》）
　　◇谏追封太后父母
　　陛下以圣德应运受命，创业革制，当永为後式。案典籍之文，无妇人分土命爵之制。在礼典，妇因夫爵。秦违古法，汉氏因之，非先王之令典也。（《魏志·卞后传》）
　　◇荐管宁
　　臣闻王者显善以消恶，故汤举伊尹，不仁者远。伏见徵士北海管宁，行为世表，学任人师，清俭足以激浊，贞正足以矫时，前虽征命，礼未优备。昔司空荀爽，家拜光禄；先儒郑玄，即授司农。若加备礼，庶必可致。至延西序，坐而论道，必能昭明古今，有益大化。（《魏志·管宁传》注引《傅子》）
　　◇奏请魏王受禅
　　汉自安帝已来，政去公室，国统数绝，至于今者，唯有名号，尺土一民皆非汉有，期运久已尽，历数久已终，非适今日也。是以桓、灵之间，诸明图纬者皆言「汉行气尽，黄家当兴」。殿下应期，十分天下而有其九，以服事汉，群生注望，遐迩怨叹。是故孙权在远称臣，此天人之应，异气齐声。臣愚以为虞夏不以谦辞，殷周不吝诛放，畏天知命，无所与让也。（《魏志·武帝纪》注引《魏略》，侍中陈群、尚书桓阶奏。）
　　◇奏定历
　　历数难明，前代通儒，多共纷争。黄初之元，以四分历久远疏阔，大魏受命，宜正历明时。韩翊首建黄初，犹恐不审，故以乾象互相参校。其所校日月行度，弦望朔晦，校历三年，更相是非，舍本即末，争长短而疑尺丈，竟无时而决。案三公议，皆综尽典理，殊途同归。欲使效之玑，各尽其法。一年之间，得失足定，合于事宜。（《晋书·律历志中》，《宋书·历志上》。）
　　◇复肉刑议
　　臣父纪以为，汉除肉刑而增加笞，本兴仁恻而死者更众，所谓名轻而实重者也。名轻则易犯，实重则伤民。《书》曰：「惟敬五刑，以成三德。」《易》著劓、刖、灭趾之法，所以辅政助教，惩恶息杀也。且杀人偿死，合于古制；至于伤人，或残毁其体而裁翦毛发，非其理也。若用古刑，使淫者下蚕室，盗者刖其足，则永无淫放穿窬之奸矣。夫三千之属，虽示可悉复，若斯数者，时之所患，宜先施用。汉律所杀殊死之罪，仁所不及也。其馀逮死者，可以刑杀。如此，则所刑之与所生足以相贸矣。今以笞死之法易不杀之刑，是重人支体而轻人躯命也。（《魏志·陈群传》）
　　◇追尊始祖太王为高皇议（太和三年六月）
　　周武追尊太王、王季、文王皆为王，是时周天子以王为号，追尊即同，故谓不以卑临尊也。魏以皇帝为号，令追号皇曾祖，中常侍大长秋特进君为王，乃以卑临尊也。故汉祖尊其父为上皇，自是以后，诸侯为帝者，皆尊其父为皇也。大长秋特进君宜号高皇。载主宜以金根车，可遣大鸿胪持节，乘大使车，从驺骑奉印绶，即邺庙以太牢告祠。（《通典》七十二）
　　◇诸王国相不应为国王服斩议
　　诸王相国不应为国王服斩，古今异制，损益不同。古者诸侯专国子人。至汉初，患诸王子强暴，夺之权，食租而已。乃选贤，能代王居国，相王为善，否则弹纠。国家置王以下之吏，非陪臣之谓也。《礼记》虽有「与诸侯为亲服斩」者，盖谓异于国臣，与有亲于王斩耳。虽陪臣，不亲，犹不为服。岂专帝臣，而为蕃王服斩？未有实不为臣而名称臣。若欲假虚名以优王者，欲崇君臣而服，纠其罪。名实既借，君臣义乖，遗礼失教，难以为典。近防辅小吏，尚不称臣，况剖符帝臣而称臣妾于藩王！若使正名为王臣，则尚书当称陪臣，则王正臣不可不服，则不宜还纠王罪。若不称陪臣，俱言臣者，此为王与天子同臣也。（《通典》八十八）
　　◇与诸葛亮书问刘巴消息
　　刘君子初。（《蜀志·刘巴传》）
　　◇汝颖人物论
　　荀文若、公达、休若、若，仲豫，当今并无对。（《魏志·荀传》注引《荀氏家传》。）
　　◎田豫
　　豫字国让，渔阳雍奴人。少事刘先主，去，从公孙瓒，守东州令。曹公召为丞相军谋掾，除颖阴朗陵令，历弋阳、南阳二郡太守。文帝初，迁使持节护乌丸校尉，明帝时转汝南太守，加殄夷将军，寻以本官督青州诸军事。济王时迁使持节护匈奴中郎将，加振威将军，领并州刺史，征为卫尉。屡乞逊位，拜太中大夫，食卿禄。卒年八十一。
　　◇答司马宣王书
　　年过八十而以居位，譬犹钟鸣漏尽，而夜行不休，是罪人也。（《魏志·田豫传》）
　　◎孙炎
　　炎字叔然，乐安人，受学郑康成之门，征为秘书监，不就。有《礼记注》三十卷，《尔雅注》三卷。
　　◇答或问
　　或问：「长吏迁，在传舍而死，彼迎吏未至，此二国吏服谁当轻重？」孙叔然答曰：「古者诸侯以国为家，卫出其君于襄牛，不书出奔，以未出境也。」卫侯奔死乌，《传》曰：「犹在境内，则卫君也。」虽出传舍，固当以君服之彼迎吏，依「娶女有吉日，夫死斩吊」，既葬除之。《通典》九十九
　　◎董遇
　　遇字季直，弘农人。建安初举孝廉，稍迁黄门侍郎，後转冗散。黄初中出为郡守。明帝时历侍中大司农。有《周易注》十卷，《春秋左氏传章句》三十卷，《老子训注》二卷。
　　◇祖腊议
　　土行之君，故宜以未祖，以丑腊，为得盛终之节，不可以戌祖辰腊也。（《初学记》四《腊十三》引《魏名臣奏》。大司农董遇议云云，又见《御览》三十三）
　　◎韩暨
　　暨字公至，南阳堵阳人。刘表辟除宜城长，曹公平荆州，辟丞相士曹属，迁乐陵太守。黄初初封宜城亭侯，寻迁太常，进封南乡亭侯。青龙中为太中大夫。景初二年逊位，加司徒。卒，谥曰恭。
　　◇临终上疏
　　生有益于民，死犹不害于民。况臣备位台司，在职日浅，未能宣扬圣德，以广益黎庶。寝疾弥留，奄即幽冥。方今百姓农务，不宜劳役，乞不令洛阳士民供设丧具。惧国典有常，使臣私愿不得展从，谨冒以闻，惟蒙哀许。（《魏志·韩暨传》注引《楚国先贤传》）
　　◇奏外祖母无服
　　天子降周，为外祖母无服。（《通典》八十一太和六年，明帝有外祖母之丧，太常韩暨奏。）
　　◇临终遗言
　　夫俗奢者示之以俭，俭则节之以礼，历见前代。送终过制，失之甚矣。尔曹敬听吾言，敛以时服，葬以土藏，穿毕便葬，送以瓦器，慎勿有增益。（《魏志·韩暨传》注引《楚国先贤传》）
　　◎司马芝
　　芝字子华，河南温人。避乱荆州，曹公以为管长，历济南主簿，迁广平令，又迁大理正，历甘陵、沛、阳平太守。黄初中入为河南尹。明帝即位，封关内侯，拜大司农。
　　◇考竟曹洪乳母等事无涧神上疏
　　诸应死罪者，皆当先表须报。前制书禁绝淫祀以正风俗，今当等所犯妖刑，辞语始定，黄门吴达诣臣，传太皇太后令。臣不敢通，惧有救护，速闻圣听，若不得已，以垂宿留。由事不早竟，是臣之罪。是以冒犯常科，辄敕县考竟，擅行刑戮，伏须诛罚。（《魏志·司马芝传》。）
　　◇奏请崇本抑末
　　王者之治，崇本抑末，务农重谷，《王制》：「无三年之储，国非其国也。」《管子·区言》以积谷为急。方今二虏未灭，师旅不息，国家之要，唯在谷帛。武皇帝特开屯田之官，专以农桑为业。建安中，天下仓廪充实，百姓殷足。自黄初以来，听诸典农治生，各为部下之计，诚非国家大体所宜也。夫王者以海内为家，故《传》曰：「百姓不足，君谁与足！」富足之由，在于不失天时而尽地力。今商旅所求，虽有加倍之显利，然于一统之计，巳有不赀之损，不如恳田益一亩之收也。夫农民之事田，自正月耕种，耘锄条桑，耕种麦，获刈筑场，十月乃毕。治廪系桥，运输租赋，除道理梁，堇涂室屋，以是终岁，无日不为农事也。今诸典农，各言「留者为行者宗田计，课其力，势不得不尔。不有所废，则当素有余力」。臣以为不宜复以商事杂乱，专以农桑为务，于国计为便。（《魏志·司马芝传》）
　　◇议盗官练事
　　夫刑罪之失，失在苛暴。今赃物先得而後讯其辞，若不胜掠，或至诬服。诬服之情，不可以折狱。且简而易从，大人之化也。不失有罪，庸世之治耳。今宥所疑，以隆易从之义，不亦可乎！（《魏志·司马芝传》迁大理正，有盗官练置都厕上者，吏疑女工，收以付狱，芝曰云云，太祖从其议。）
　　◇与群下教
　　盖君能设教，不能使吏必不犯也。吏能犯教，不能使君必不闻也。夫设教而犯，君之劣也；犯教而闻，吏之祸也。君劣于上，吏祸于下，此政事所以不理也。可不各勉之哉！（《魏志·司马芝传》）
　　◇门干盗簪辞不符下教
　　凡物有相似而难分者，自非离娄，鲜能不惑。就其实然，循行何忍重惜一簪，轻伤同类乎！其寝勿问。（《魏志·司马芝传》）
　　◇与刘节书
　　君为大宗，加股肱郡，而宾客每不与役。既众庶怨望，或流声上闻，今条同等为兵，幸时发遣。（《魏志·司马芝传》）
　　◇答刘绰问
　　河南尹丞刘绰问曰：「士孙德祖以乐陵太守被书迁陈留，已受印绶，迎吏虽未至，左右已达，未入境而亡。不知乐陵送故吏当持重乎？陈留迎吏当持重乎？」河南尹司马芝答曰：「德祖见陈留太守，故乐陵守耳。乐陵吏以旧君服，复何疑也？」（《通典》九十九）
　　刘绰难云：「虽去乐陵，其义未绝，陈留虽迎，其恩未加。今使恩未加而服重，恩未绝而服轻乎？《礼》『娶女有吉日而女死，婿齐衰而吊，既葬除之。』谓乐陵宜三年矣。」芝答：「德祖已受帝命，君名已定，乃欲以成名之君，比未成之妇，何邪！」（同上）
　　绰又难：「陈留之吏，既未相见，而使三年，是责非时之恩。《礼》云：『仕而未有禄，违而君薨，弗为之服，明服以恩，不以名也。』」（同上）

卷二十七·魏二十七
◎刘晔
　　晔字子扬，淮南成德人，光武子阜陵王延之后。曹公辟为仓曹掾，转主簿，迁行军长史兼领军。文帝受禅，进侍中，赐爵关内侯。明帝即位，进封东亭侯，后以疾为太中大夫，转大鸿胪，复逊位为太中大夫。卒，谥曰景侯。
　　◇议追尊宜不过高皇疏
　　圣帝孝孙之欲褒崇先祖，诚无量已。然亲疏之数，远近之降，盖有礼纪，所以割断私情，克成公法，为万世式也。周王所以上祖后稷者，以其佐唐有功，名在礼典故也。至于汉氏之初，追谥之义，不过其父。上比周室，则大魏发迹自高皇始，下论汉氏，则追谥之礼不及其祖。此诚往代之成法，当今之明义也。陛下孝思中发，诚无已已，然君举必书，所以慎于礼制也。晔思以为追尊之义，宜齐高皇而已。（《魏志·刘晔传》，《通典》七十二）
　　◇遗鲁肃书
　　方今天下豪杰并起，吾子姿才，尤宜今日。急还迎老母，无事滞于东城。近郑宝者，今在巢湖，拥众万馀，处地肥饶，庐江间人多依就之，况吾徒乎？观其形势，又可博集。时不可失，足下速之。（《吴志·鲁肃传》）
　　◎满宠
　　宠字伯宁，山阳昌邑人。少为郡督邮。曹公辟从事，又辟署西曹属，除许令，迁汝南太守，从平荆州，还行奋威将军，屯当阳；复召为汝南太守，赐爵关内侯，屯樊城，封安昌亭侯。文帝时拜扬武将军，更拜伏波将军，封南乡侯，迁前将军。明帝时进封昌邑侯，领豫州刺史，代曹休都督扬州，拜征东将军。景初中征为太尉，正始三年卒，谥曰景侯。
　　◇重请合肥移城表
　　《孙子》言：「兵者，诡道也。」故能而示之以弱，不能，骄之以利，示之以慑。此为形实不必相应也。又曰：「善动敌者形之。」今贼未至而移城却内，此所谓形而诱之也。引贼远水，择利而动，举得于外，则福生于内矣。（《魏志·满宠传》）
　　◇请备无强口疏
　　曹休虽明果而希用兵，今所从道，背湖旁江，易进难退，此兵之洼地也。若人无强口，宜深为之备。（《魏志·满宠传》）
　　◇请合肥移兵更立城疏
　　合肥南临江湖，北远寿春，贼攻围之，得据水为势，官兵救之，当先破贼大辈，然後围乃得解，贼往甚易，而兵往救之甚难，宜移城内之兵，其西三十里，有奇险可依，更立城以固守，此为引贼平地而掎其归路，于计为便。（《魏志·满宠传》）
　　◇敕诸将
　　今夕风甚猛，贼必来烧军，宜为其备。（《魏志·满宠传》）
　　◇敕留府长史
　　若凌欲往迎，勿与兵也。（《魏志·满宠传》）
　　◇为王凌报孙布书（太和五年）
　　知识邪正，欲避祸就顺，去暴归道，甚相嘉尚。今欲遣兵相迎，然计兵少则不足相卫，多则事必远闻。且先密计以成本志，临时节度其宜。（《魏志·满宠传》）
　　◎郭淮
　　淮字伯济，太原阳曲人。建安中举孝廉，除平原府丞，迁丞相兵曹议令史，从征汉中，留为夏侯渊司马。渊败，复为张司马。文帝即王位，赐爵关内侯，转镇西长史，行征羌将军。黄初中擢雍州刺史，封射阳亭侯。太和中加建威将军，转扬武将军。正始中拜前将军，进封都乡侯。嘉平中迁征西将军，都督雍凉诸军事，加车骑将军，仪同三司持节，进封阳曲侯。正元二年卒，追赠大将军，谥曰贞侯。
　　◇白司马宣王书
　　五子哀母，不惜其身；若无其母，是无五子；无五子，亦无淮也。今辄迫还，若于法未通，当受罪于主者，觐展在近。（《魏志·郭淮传》注引《世语》，又《世说》亦有约文。）
　　◎何夔
　　夔字叔龙，陈郡阳夏人。建安初，曹公辟司空掾，出为城父令，迁长广太守，徵还参丞相军事，寻拜乐安太守，入为丞相东曹掾。魏国建，拜尚书仆射，迁太仆。文帝受禅，封成阳亭侯。卒，谥曰靖侯。
　　◇制新科下州郡上言
　　自丧乱已来，民人失所，今虽小安，然服教日浅。所下新科，皆以明罚敕法，齐一大化也。所领六县，疆域初定，加以饯馑，若一切齐以科禁，恐或有不从教者。有不从教者，不得不诛，则非观民设教随时之意也。先王辨九服之赋以殊远近，制三典之刑以平治乱。愚以为此郡宜依远域新邦之典，其民间小事，使长吏临时随宜，上不背正法，下以顺百姓之心。比及三年，民安其业，然后齐之以法，则无所不至矣。（《魏志·何夔传》）
　　◇入为丞相东曹掾上言
　　自军兴以来，制度草创，用人未详其本，是以各引其类，时忘道德。夔闻以贤制爵，则民慎德；以庸制禄，则民兴功。以为自今所用，必先核之乡闾，使长幼顺叙，无相逾越。显忠直之赏，明公实之报，则贤不肖之分，居然别矣。又可修保举故不以实之令，使有司别受其负。在朝之臣，时受教与曹并选者，各任其责。上以观朝臣之节，下以塞争竞之源，以督群下，以率万民，如是，则天下幸甚。（《魏志·何夔传》。）
　　◎杨阜
　　阜字义山，天水冀人。建安初为安定长史，去官。後丞相府，州表留参军事，以平马超功赐爵关内侯，寻为益州刺史，拜武都太守，在郡十馀年。明帝徵拜城门校尉，迁将作大匠。
　　◇谏治宫室发美女疏
　　臣闻明主在上，群下尽辞。尧、舜圣德，求非索谏；太禹勤功，务卑宫室；成汤遭旱，归咎责己；周文刑于寡妻，以御家邦；汉文躬行节俭，身衣弋绨；此皆能昭令闻，贻厥孙谋者也。伏惟陛下奉武皇帝开拓之大业，守文皇帝克终之元绪，诚宜思齐往古圣贤之善冶，总观季世放汤之恶政。所谓善治者，务俭约、重民力也；所谓恶政者，从心恣欲，触情而发也。惟陛下稽古世代之初所以明赫，及季世所以衰弱，至于泯灭，近览汉末之变，足以动心戒惧矣。曩使桓、灵不废高祖之法，文、景之恭俭，太祖虽有神武，于何所施其能邪？而陛下何由处斯尊哉？今吴、蜀未定，军旅在外，愿陛下动则三思，虑而後行，重慎出入，以往鉴来，言之若轻，成败甚重。顷者天雨，又多卒暴，雷电非常，至杀鸟雀。天地神明，以王者为子也。政有不当，则见灾谴。克己内讼，圣人所记。惟陛下虑患无形之外，慎萌纤微之初，法汉孝文出惠帝美人，令得自嫁；顷所调送小女，远闻不令，宜为後图。诸所缮治，务从约节。《书》曰：「九族既睦，协和万国。」事思厥宜，以从中道，精心计谋，省息费用。吴、蜀以定，尔乃上安下乐，九亲熙熙。如此以往，祖考心欢，尧、舜其犹病诸。今宜开大信于天下，以安众庶，以示远人。（《魏志·杨阜传》）
　　◇代蜀遇雨上疏（太和四年秋）
　　昔文王有赤乌之符，而犹日昃不暇食；武王白鱼入舟，君臣变色。而动得吉瑞，犹尚忧惧，况有灾异而不战竦者哉？今吴蜀未平，而天屡降变，陛下宜深有以专精应答，侧席而坐，思示远以德，绥迩以俭。间者诸军始进，便有天雨之患，稽阂山险，以积日矣。转运之劳，担负之苦，所费以多，若有不继，必违本图。《传》曰：「见可而进，知难而退，军之善政也。」徒使六军困于山谷之间，进无所略，退又不得，非主兵之道也。武王还师，殷卒以亡，知天期也。今年凶民饥，宜发明诏，损膳减服，技巧珍玩之物，皆可罢之。昔邵信臣为少府于无事之世，而奏罢浮食；今者军用不足，益宜节度。（《魏志·杨阜传》）
　　◇谏帝送葬平原公主疏
</div>
    <div class="pagination">
<a href="全上古三代秦汉三国六朝文_page193.html">上一页</a><span>...</span><a href="全上古三代秦汉三国六朝文_page189.html">189</a><a href="全上古三代秦汉三国六朝文_page190.html">190</a><a href="全上古三代秦汉三国六朝文_page191.html">191</a><a href="全上古三代秦汉三国六朝文_page192.html">192</a><a href="全上古三代秦汉三国六朝文_page193.html">193</a><span class="current-page">194</span><a href="全上古三代秦汉三国六朝文_page195.html">195</a><a href="全上古三代秦汉三国六朝文_page196.html">196</a><a href="全上古三代秦汉三国六朝文_page197.html">197</a><a href="全上古三代秦汉三国六朝文_page198.html">198</a><a href="全上古三代秦汉三国六朝文_page199.html">199</a><span>...</span><a href="全上古三代秦汉三国六朝文_page195.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
