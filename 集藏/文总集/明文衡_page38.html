<!DOCTYPE html>
<html>
<head>
    <meta charset="UTF-8">
    <title>明文衡 - 第 38 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文衡 - 第 38 页/共 53 页</h1>
    <div class="content">　　杜环小传

　　杜环字叔循其先庐陵人侍父一元游宦江东遂家金陵一元固善士所与交皆四方名士环尤好学工书谨饬重然诺好周人急父友兵部主事常允恭死于九江家破其母张氏年六十余哭九江城下无所归有识允恭者怜其老告之曰今庆安守谭敬先非允恭友乎盍徃依之彼见母念允恭故必不遗弃母母如其言附舟诣谭谭谢不纳母大困念允恭尝仕金陵亲戚交友或有存者庶万一可冀复哀泣从人至金陵问一二人无存者因访一元家所在问一元今无恙否道上人对以一元死已乆惟子环存其家直鹭洲坊中门内有双橘可辨识母服破衣雨行至环家环方对客坐见母大惊颇若甞见其面者因问曰母非常夫人乎何为而至于此母泣告以故环亦泣扶就坐拜之复呼妻子出拜妻马氏解衣更母湿衣奉糜食母抱衾寝母母问其平生所亲厚故人及幼子伯章环知故人无在者不足付又不知伯章存亡姑慰之曰天方雨雨止为母访之茍无人事母环虽贫独不能奉母乎且环父与允恭交好如兄弟今母贫困不归他人而归环家此二父导之也愿母无他思时兵后歳饥民骨肉不相保母见环家贫雨止坚欲出问他故人环令媵女从其行至暮果无所遇而返坐乃定环购布帛令妻为制衣衾自环以下皆以母事之母性褊急少不惬意辄诟怒环私戒其家人顺其所为勿以困故轻慢与较母有痰疾环亲为烹药进匕筯以母故不敢大声语越十年环为太常赞礼郎奉诏祠会稽还道嘉兴逢其子伯章泣谓之曰太夫人在环家日夜念少子成疾不可不早往见伯章若无所闻第曰吾亦知之但道逺不能至耳环归半岁伯章来是日环初度母见少子相持大哭环家人以为不祥止之环曰此人情也何不祥之有既而伯章见母老恐不能行竟绐以他事辞去不复顾环奉母弥谨然母愈念伯章疾顿加后三年遂卒将死举手向环曰吾累杜君吾累杜君愿杜君生子孙咸如杜君言终而气絶环具棺椁敛殡之买地城南锺家山葬之岁时常祭其墓云环后为晋王府録事有名与余交
　　史官曰交友之道难矣翟公之言曰一死一生乃知交情彼非过论也实有见于人情而云也人当意义相得时以身相许若无难事至事变势穷不能蹈其所言而背去者多矣况死而能养其亲乎吾观杜环事虽古所称义烈之士何以过而世俗恒谓今人不逮古人不亦诬天下士也哉

　　蒋贞妇传

　　蒋贞妇徳新世居歙之黄山自幼庄静父忠甫为之择配鲜有当意者年二十有八始归同郡罗宣明宣明鄂州刺史诸孙家法素谨贞妇奉尊章处先后咸成礼度中外称之弗置至正壬辰蕲黄妖冦起破州郡屠刘人如刈草菅蔓延将至歙宣明散家赀募兵保障乡井已而兵大集歙城陷官军复者再三宣明功为多癸已夏四月元帅沙布迪音治歙城以宣明慷慨仗义俾分筑一百三十尺宣明之家索于用兵其计无所从贞妇尽售奁中物相之宣明忘其忧乙未冬十二月祁门黟县恶少年构浮梁剧盗来犯歙宣明谓贞妇曰我素负杀贼名贼必不贷我汝宜相从军中如何贞妇曰妇人在军中兵气恐不扬子独不闻之乎妾有兄弟在香山砦栅颇可守妾往依之君努力自爱勿以妾为念也遂洒泣而别丙申春正月歙城复陷宣明请兵江浙行中书贼闻宣明妻孥在香山攻之益力二月天雨雪寨破贼大肆焚掠初贞妇以宣明从征不忍茹酒肉至是炮炙行觞命左右醉饱以二子驴儿马儿属苍头奴詹寄詹胜寳曰事势至此我誓不受辱一死决矣然不可使罗氏无后汝宜护二儿还主翁也言讫胜寳负驴儿出媵人挟马儿继之贞妇又继之遇贼石崖上贼遂褫其衣贞妇力拒贼攫贞妇髪贞妇啮其臂爪其面出血骂曰死狗奴汝何不杀我贼怒斫其臂以刀舂之坠崖而死驴儿见母死哭骂曰贼贼争忍杀吾母他冦曰何等小物敢尔邪横槊刺其背死胜寳遁寄不胜怒执木戟击伤数冦与媵人皆遇害日将夕冦退贞妇从侄蒋志道从积尸中縁崖下见贞妇尸如生傍有衣箧类有物窣窣然动启视之马儿在焉亟抱以归宣明云
　　太史公曰丧乱之余女妇以节著者有矣若歙之蒋氏何其烈哉夫以柔脆之身竟欲抗如虎之盗自非义激于中视死如归其气不如是之明也大抵故家遗俗诗书之泽弗替宣明又能奋扬而饬导之使一门之内妇死于夫子死于母而一苍头之微亦能为其主捐躯此殆难以声音笑貎为也然则宣明亦贤矣哉贤者宜有后箧中之儿所以能获全于今也

　　考定伯夷传　　王祎

　　伯夷叔齐孤竹君之二子也伯夷名允字公信叔齐名致字公达夷齐其谥也始墨胎氏父曰初字子朝（自伯夷名允以下据韩诗外传吕氏春秋增入）父欲立叔齐及父卒叔齐譲伯夷伯夷曰父命也遂逃去叔齐亦不肯立而逃之国人立其中子于是伯夷叔齐闻西伯昌善养老盍往归焉及至西伯卒武王载木主号为文王东伐纣伯夷叔齐扣马而谏曰父死不葬爰及干戈可谓孝乎以臣弑君可谓仁乎左右欲兵之太公曰此义人也扶而去之武王已平殷乱天下宗周而伯夷叔齐耻之曰吾闻古之士遭治世不避其任遇乱世不为茍存今天下乱周徳衰其并乎周以涂吾身也不若避之以洁吾行（自曰吾闻古之士以下据庄子增入）义不食周粟隠于首阳山采薇而食之及饿且死作歌其辞曰登彼西山兮采其薇矣以暴易暴兮不知其非矣神农虞夏忽焉没兮我安适归矣于嗟徂兮命之衰矣遂饿死于首阳山太史公曰夫学者载籍极愽犹考信于六艺诗书虽缺然虞夏之文可知也尧将逊位让于虞舜舜禹之间岳牧咸荐乃试之于位典职数十年功用既兴然后授政示天下重器王者大统传天下若斯之难也而说者曰尧让天下于许由许由不受耻之逃隠及夏之时有卞随务光者此何以称焉孔子序列古之仁圣贤人如呉太伯伯夷之伦详矣余登箕山其上盖有许由冢云余以所闻由光义至高其文辞不少槩见何哉（此太史公将称伯夷让国之节故先述帝尧让位之难及由尤不受让之义因以见由光虽义高其事见扵经史而伯夷之节则赖孔子序列古名传也）孔子曰伯夷叔齐不念旧恶怨是用希求仁得仁又何怨乎余悲伯夷之意睹轶诗可异焉或曰天道无亲常与善人若伯夷叔齐可谓善人者非邪积仁洁行如此而饿死由是观之怨邪非邪（此举孔子称道伯夷之辞言其求仁得仁固若无怨然兄弟让国乃至饿死莫能无怨乎盖言其若有怨所以明其实无怨也）且七十子之徒仲尼独荐颜渊为好学然回也屡空糟糠不厌而卒蚤夭天之报施善人其何如哉盗跖日杀不辜肝人之肉暴戾恣睢聚党数千人横行天下竟以寿终是遵何徳哉此其尤大彰明较著者也至若近世操行不轨専犯忌讳而终身逸乐富厚累世不絶或择地而蹈之时然后出言非公正不发愤而遇祸灾者不可胜数也余甚惑焉傥所谓天道是邪非邪（此引言颜子有徳而早夭盗跖暴戾寿终又极言操行不轨者乃富厚累代公正发愤者反遇祸灾所以反复致意于伯夷以让国之贤而至于饿死也）孔子曰道不同不相为谋亦各从其志也故曰富贵如可求虽执鞭之士吾亦为之如不可求从吾所好岁寒然后知松柏之后凋举世混浊清士乃见贾子曰贪夫徇财烈士徇名夸者死权众庶凭生岂以其重若彼其轻若此哉（此言人之志善恶不同为善者因众人之恶而愈见然则盗跖曷尝为足重而伯夷虽饿死岂足为轻哉）易曰同明相照同类相求云从龙风从虎圣人作而万物覩君子疾没世而名不称焉伯夷叔齐虽贤得夫子而名益彰颜渊虽笃学附骥尾而行益显岩穴之士趋舍有时若此类名堙灭而不称悲夫闾巷之人欲砥行立名者非附青云之士恶能施于后世哉（末又申言为善者必待于圣人以著名而恶没世之后善名之不着所以深幸伯夷得孔子而名彰颜渊由附骥尾而行显也）
　　太史公伯夷传自汉以来论者莫不称其文章之竒伟万喙一辞无异议者以予论之则有不然迁作史记体制最正其列传之体必首著名氏乡里世系继序行能功烈之始终而其末论断之辞则别称太史公曰云云以补所未备之事发所不尽之意观乎老庄管晏申韩孙呉等传为体皆然独伯夷传首述载籍愽考等语次述太史公曰余登箕山等语乃始及夷齐之事而遂以天道无亲等语终之辞意不伦体制乖舛意者必有错简而后世承讹袭谬不以为非也司马贞索隠张守节正义不过随文生意曲为注解予窃病之因为考寻其指意易置其文辞之先后而订定之间复援据古说补其一二而颇加笺训庶几其体正而义明读而习之者有所取法也或曰太史公之文至矣后学顾乃妄议而窃更之不已僭乎曰非然也予之考定是传也实因其本文而更次第之曷有妄赘一辞哉且书之武成礼之大学既列为圣人之经而在先儒悉尝更改则予于是而考定之乃所以成其美也而奚僭之为况乎史记本不完之书故禇少孙小司马氏辄为之补益设以僭罪予则于二人也其又将何尤庸志诸传后以竢览者详焉

　　熊孝子传

　　熊孝子者名仁聸唐洪州海昏县人也性至孝仕为左卫府叅军袁州宜春县丞丧母奉柩而归卜宅兆于县西之归义乡而其地冈阜峻崄丧轝莫能致也仁聸念非水道不可达誓倾家赀掘地为川以通江方庀工俄而天大雨水自墓旁近地涌出成川与江流接舟以得达而窀穸之事遂矣既葬结庐墓侧居六年有慈乌来巢共称异焉于是江西观察使路嗣恭列其孝行以闻大厯十年秋勅旌表其门闾仁聸后再调江州司户又迁越州萧山县令卒于官年七十有三世因名其川曰孝子港桥曰孝感所居里门曰孝锡坊海昏至宋改建昌隶南康军淳熈六年新安朱熹守南康首命有司依准勅令护其墓且遣使祭之其文曰熹假守兹土考诸图经以求此邦前贤潜徳隠行之实于建昌得陈太中大夫司马暠从事中郎司马延义以及熊君皆以孝徳闻而熊君精诚所感独致涌水成川之应私心窃敬仰焉乃复以其事请于朝有旨洊加旌表继而嘉禾陆徳舆来为守闻而叹曰熊孝子事前守朱文公之所表章也吾其敢不成其志则大书有唐熊氏旌表门闾八字勒诸石俾县令郑伯承新作其里门厥后为守令者咸护视之惟谨莫或能废也孝子子孙相继绵衍至于今十一世矣
　　太史氏曰余家乌伤县县人有颜氏者秦人也盖葬其亲而躬土焉羣乌衔土来助乌吻皆伤故汉即其地县且名之至唐又改名义乌表孝行也及余得建昌熊孝子事至慈乌来巢与吾颜氏事颇相类为之于邑乆之因窃叹曰至哉孝乎一念之烈其感物固如是夫传曰孝弟之至通于神明信哉

　　明文衡巻五十七

　　●钦定四库全书

　　明文衡巻五十八

　　（明）程敏政 编

　　○传

　　汪同传　　赵汸

　　汪同字仲玉始名武同避叔父讳也其父徳润以子不育故祷于雷坛是夕梦神降雷作觉而同生身长瘦黒其先世多业儒同独不肯事笔墨躝踉不检束母夫人叶氏怒其不成器辄自矜曰同儿成器乃与人异与羣牧戏为分队立长教以坐作进退法曰吾为将帅则于某处立营于某处置旗鼓羣牧悉听命见者异之十五渡淮北行买马交游诸军校习骑射所有赀货尽丧不能归过庐江县鹭鸶桥问沽遇贫道者与饮道者曰吾能推命汝勿忧十年后当以武功显冠幞头骑善马名传天下官二品愼保令终语讫出门即不见及归所假称贷不能偿父怒同曰兄为偿之吾力耕以养父母不累于兄兄叡儒者也信其言且曰勿诒父母忧偿盈其数计钱二千四百二十缗终亦不事耕耨至正壬辰兵起蕲黄号红巾破江饶闰三月二十一日陷婺源知州张士谦力御不克被擒死江州乡里遭焚掠逃窜无所乃推同为首依山谷保聚捍御之同分署部众后乘五岭前倚溪谷冦不敢犯兄叡走官军所陈策以决进取平章萨木丹巴勒喜曰得子兄弟无忧矣癸已三月萨木丹巴勒统军自严复徽以元帅韩邦彦镇抚哈宻军复湖州广徳以会于徽三月同率众破贼栅歼渠首开五岭道路献馘辕门于是特古勒徳尔军由回岭进元帅埒克托音军由亭子岭进同先领兵直趋州城四月一日复婺源州捷闻平章遣使赍白金盂色段新楮二万券赏之署义兵千户率义兵恊辅官军由浮梁界田迎合邦彦哈宻军马复饶郡四月十六日率先官兵由浇岭迎会浮梁二十二日冦兵大至邦彦分队逐敌大破之积尸满野三战乘胜前趋五月一日复饶州捷闻平章遣使赍劳同为余千州同知叡为浮梁州同知叡即辞归邦彦苦留之对曰叡本田家不闲军旅遭冦荼毒忠愤激切以至此仰叨战胜之威饶既平定则婺源山中可以少安上养亲下敎子其素心也功名非所望弟同为国吾当为家耳秋冦再至时岁旱饥甚故饶之民竞趋焉同从邦彦军七月至十二月大小八十余战毎先锋破敌往往运鐡简冒矢石出入贼中或出其后众皆披靡无能当者由是同之勇鋭善战无不称服左丞罗罗至饶首嘉劳之萨木丹巴勒曰同战功多亦数危殆宜稍优之甲午正月委镇圆沟八磵桥时饥馑之余盗出没掠人以食八磵桥驿道百余里无人烟使人行商不敢过同设法招谕择害人者殪其一二以警由是驿道无虞七月调守浮梁贼至辄败去先是万户田汪保移镇西营贼无所忌不意同至战败自相谓曰不料汪老子又来此同夜率壮士突贼营火之汪保愤已无功乃曰吾守西营同知自往守景徳镇汪保居西营未逾月贼破西营擒之即据浮梁州同往复之请官镇御且辞病归使者踵至同曰吾随军守饶身经百战不敢侥朝廷官爵但士卒饥疲多亡溃吾亦病弗能堪矣时福通元帅镇徽知同还家举为府判乙未三月到郡四月往镇祁门元帅马国实信左右谤语同谢病还休宁七月宣州陷江东宪使周伯琦得脱贼庭来驻徽礼请同会元帅杨英军复宣进遇苖军帅杨旺札勒欲拉同徃杭同不行以病还婺源饶自平章萨木丹巴勒去后朝廷以托克托阿勒呼木并为元帅分统萨木丹巴勒军遇贼剿捕叅政温宁布军镇州城镇抚哈宻素以战功不受约束由是军不统一贼得乗隙而进官军溃温寜布军还驻婺源以束帛玄纁起同知婺源州事贼已至境内诸军无鬬志十二月同与贼战于横槎严坑还谓诸帅曰军士宜并力为国除贼婺源不守又退往何地人无应者明日贼至城西同方给诸军粮未甲即上马出北门溪旁遇贼与鬬道狭劔戟弓矢皆莫能施贼乗高下矢石同稍却马失足坠荷池同跃出拔劔鬬且却贼还视不敢逼十二月之二十五日也因歩追及温寜布军于开化之蒻溪身被数创温寜布躬傅善药埒克托音解衣衣之畀所乘马扬于众曰汪知州胆勇才略诸将孰能及之同驻开化之马金募兵守险阨休寜俞嵋集民兵据岭南溪西之险以抗贼兵不能胜以其从兄士英岳卿来告急同曰我军士未集乏器械不可往士英强之曰嵋于公为懿亲以公故据险抗贼以待公一往兵气自倍不往则乡里之人旦夕齑粉矣同不得已出白霁岭应之丙申正月十三日也军士粮乏嵋请进兵同曰贼初至必众我军士未集刍粮器械皆无进不成功徒祸乡里此行不过为声援耳十五日同退驻马金贼众大至嵋走士英逃匿贼追获杀之其子茂逃从同为先锋长叅政温寜布以休寜县尹起叡招谕休寜婺源人人响应于是兵益集四月同分部署严队伍令汪徳贤汪圭为左右翼器械稍备呉观国呉止善叶宗茂汪周来从者众而观国宗茂即为播弄握权之机矣叡心恶其奸贪邪媚不与同事四月十七日兵渡马金岭至羊栈岩贼来战败之至鳯林又败之高枧渡又败之二十三日复休寜五月二日复徽州会深渡官兵进驻徽城升府治中实授承直郎徽州路府判五日领兵复黟县六日复祁门同毎先锋破贼军士乗鋭气所向无前矣牒万户朱文选守祁门还军休寜道见有父子代牛耕者下马抚问以牛与之逺近感悦叡方奉二亲开化温寜布遣使要叡至委集余兵督守诸险阨以为同声援其父谓叡曰婺源乃祖宗坟墓所在汝留意况汝弟左右持忠心者甚少叡于是招谕婺源遗同书刻日会兵中平五月十九日同军渡五岭二十日复婺源会合元帅逹年等军驻守二十五日还驻军休寜升浙东道佥都元帅叡驻中平结集民兵以卫乡里六月二十一日贼复来婺源守兵溃二十六日叡领兵与贼遇辄胜进复婺源升摄婺源知州分兵设策守饶境贼不敢过会元帅达年特穆尔万户王敬田松山军来婺源不肯驻州治于河西寅坑口树栅自固纵军四出杀掠不已八月叡见诸军不进自领兵破汪可梅田砦九月同领军二万余众破西坑充田鳯游山诸贼砦直抵浮梁州连与贼战皆捷将乗胜往复饶城因多年二帅忌其成功要絶饷馈乃还军欲与战叡力止而和解之遂还休寜元帅刘玖来镇徽贪暴为甚同征浮梁呉观国以帅府都事权府不以礼交玖又徇私专杀以造衅端人以忠言告者皆为观国所抑遏叡甞言赵汸学高识逺可为师表事宜咨而后行汪幼鳯正直可为辅至是汸极以书言继又面论其故并幼鳯皆为观国所短毁不听用玖先以小恚收其枭将汪圭曹马汪徳贤杀之将以计取同同手杀其骑兵五人夺其马擒其一人而语之曰纵汝还语刘元帅我与元帅俱为国家除强暴岂料肆贪暴之欲少不遂意即以计杀害忠良如必欲战请元帅约日亲阵吾不避勿为此盗贼见识玖知同不陷其计曰吾不可留也还军驻严赵小九元帅以私愤与玖战玖败走衢宋监司杀之十二月使者至升同为朝列大夫郡府治中兼浙东同知副都元帅郡帅巴尔斯请同俱守徽同至郡即议修城垒且曰近有强敌退无所归宜完城为固守计有司皆惮其烦劳巴尔斯懦而无断同曰决在元帅元帅世守此郡同亦生长此土不宜再为严陵客也巴尔斯应曰汪元帅且饮酒明日议之同曰国家大计岂可以酒废议元帅如不欲修城则元帅精兵皆在祁门宜令还驻郡同以所镇休寜兵进守祁门庶亦两便巴尔斯曰甚善同还休寜巴尔斯又听左右言以祁门军不可移而止同曰是岂可与同事丁酉三月镇南王专使致书嘉劳江浙省平章强通萨木丹巴勒书问不絶五月丞相逹实特穆尔以天子所赉酒赐同七月邓院判由宣来取徽逾三日同日夜往攻之有备弗克而元帅特穆尔达年由婺源攻其后叡方以母忧家居呉观国潜逃遂安李克鲁本以进士为帅府都事与同甚相得时留邓军中以书告曰元帅前后受敌计将安出幸至中途论心不必疑也同先以宗茂全善往克鲁果于黄墩候之曰吾谓汪公必至乃疑我邪须面可言耳宗茂还言克鲁候于黄墩元帅勿惜一行也至黄墩从者曰前途具饍候元帅数歩即是过黄墩则壮士百数骑突出克鲁曰主将请元帅相见同抽刃欲自刺克鲁走抱止之曰天下豪杰自有人元帅平日以意气相许与亲见然后知之即驰马偕至郡邓院判请往金陵遂见相国俾平婺源寅坑口营栅还居郡城戊戌从邓取严还送妻拏往金陵居而已与院判镇婺源筑城治兵始戊戌十二月岁已亥冬告完为四门门各重檐复屋城上环树杨栁官舍仓廪一新于是饶之徳兴浮梁皆来附儒贤并归军集食足分兵教战名誉甚隆初呉观国逃遂安依长鎗邢同佥邢自归于婺州观国叛邢以归縁同族父周以请同欣然招之叡闻与同书曰观国当危难则逃事有绪则来岂可再令隳成业乎同得书笑曰寜人负我观国再至日言事艰厥成又福建以省叅政致同江浙以枢密同佥徕同庚子六月同领军征饶驻太阳渡竟单骑潜往浙丞相达实特穆尔奏为枢密同佥且曰虚此以待君有日矣张太尉又以礼召至姑蘓同见张心不纯潜迫致丞相逹实特穆尔诸大臣于死乃往淮安与史左丞见气义殊洽与议中原事曰李察罕公忠足任往一见之可也乃行见李公曰明公以身任天下之重宜广揽英杰为天子扫清寰宇建万世不拔之基李公曰善相见恨晚曰吾中原事定平江南当自姑蘓始君逺来必朝见主上竭所欲言还则与君定约同朝京拜资善大夫淮南等处行中书省左丞御笔褒宠曰江南忠义之士还江南见李公公曰张士诚非忠于国家者旦夕当声罪致讨君与史君宜恊力焉同曰诺还淮安史适与张有隙亦委心于李未几而李为贼降将田丰所害史曰不幸及此志不获施宜要金陵兵往取姑蘓则不暇我谋可待中原事定寻为之计乃遣使授书往金陵使本姑蘓人至中途叹曰吾寜往姑蘓为保妻子计张得其所通金陵书大怒出兵高邮张四平章与史素相得招与言事同曰往不可测也史曰将卒家留姑蘓必有所顾一也中原事如此后援未可恃二也金陵兵未即向太湖三也我辈姑待时可也未必便害我辈况四平章我昔甞救解其危急宜不至此八月二十五日往会于高邮二十八日登舟九月二日达姑蘓士诚即拘同问曰我待汝极厚何负于汝而反我邪同曰我之来以汝为元太尉忠于国家今汝既叛我岂得从汝反邪四平章力营救之且具酒馔为别同曰为语平章甚荷厚意吾能死忠不为无义生也但我死后诸公亦不能乆于富贵耳十二日遇害临刑颜色不少变方去高邮而朝廷以为荣禄大夫淮南省平章命下而同死矣伤哉其子澄随母留金陵岁癸卯八月朱先生升为取之还乡里
　　论曰昔云长为曹操刺杀颜良于万众中以报徳而卒徃从昭烈者义气之所存也昭烈为汉室之胄雄才大略足以有为云长不违昭烈义也卒死于战谋不胜勇故也同出保乡井立勲于国义声昭著心之终始不变其初其勇而义与云长类焉天理民彝不可泯于人心固如此视茍乎富贵者为何如哉

　　洛下遗民传　　徐一夔

　　余游虎林盖甞登于伍大夫之山而望焉见夫山川回合城郭宏固邑屋鳞次叹曰由宋渉元休养生息其盛极矣自罹兵燹于兹二纪其殷庶之积视他郡县犹盛夫岂无瓌伟不羣之士杂处里闾而不自衒者安得见之以冩我忧下至山址见有一士长七尺余戴古冠巾穿白练袍色如雪束黄丝絙齐曵地目瞳子炯然风约疎髯洒洒可数行通衢中高视阔歩世俗莫能溷余甚异之而未敢即也从其所之前遇高丘辄蹑屦而上仰而若吁俯而若思歌曰陟彼高丘兮面彼圻矣维谷则崇兮陵则夷矣代有禅续兮罔测其微矣彼沦以胥兮而我则遗矣西山之人兮吾将从之归矣莫测其所以余揖而问之曰先生为谁瞪目熟视余乆之徐曰我洛下遗民也安用问我为余不敢诘谨识之他日见汝南生以问焉生曰此吾故人程彦泽君也君盖河南先生纯公之后其大父尝为言官至元大徳之间以直道着君少有气节高自称许欲树立竒勲名恒自诵曰夫人具性命道徳之藴通天地万物之情达礼乐刑政之用充而大之使民与物不失其所是乃天职不然是自弃尔夫欲有为要必为天子辅相乃可此外不足尽力复自叹曰嘻有命焉自古有志之士其不能致者盖亦多矣纵能致之不如伊尹之于汤傅说之于高宗诸葛孔明之于蜀先主亦具臣尔然又自度上不系于天下不系于人而能有功徳及人独惟医尔然我亦不喜为世俗医侥幸射利必为神医其立志如此其后游于五湖有葛先生者以医鸣其术甚神先生已人疾死可立起五湖间人称为神医君闻而喜曰是真吾师也乃营绍介为先容先生不许曰吾术不以与庸夫君弗为沮一日躬执贽币诣先生门下求见以刺通先生素傲睨不即出见稍揽衣起从户隙窥君见君神采奕然曰非庸夫也是能昌吾道者遂出见尽以其术授君故君为医大类葛先生会天下大乱君择地避曰虎林地大人众易以浮没故来居焉方是时专制方面者多自官人有荐君者辄避去曰我何可污我何可污未几今天子革元命向之有官者不问仕辍悉就遣而君夷然如常时方自诧曰吾故民也吾故民也因本其所自出称洛下遗民云汝南生陈君翰也呜呼世有斯人哉吾恒记幼时读诗见诗人叙述武王克商时事其称有曰殷士肤敏祼将于京第曰帝王革命大率然尔不知其为悲也及夫运去物改亲见其事始三复而悲之曰嗟乎士固有如此者今程彦泽氏当乱世在众人中而不同于众人卒能自全其道哆然以遗民称若欲自附于古之贤人者不其伟欤孔子曰斯民也三代之所以直道而行也谁毁谁誉今去孔子虽逺若遗民者亦其人也吾何言哉吾何言哉

　　明文衡巻五十八

　　●钦定四库全书

　　明文衡巻五十九

　　（明）程敏政 撰

　　○传

　　撄寜生传　　朱右

　　撄寜生出滑伯后名寿字伯仁世为许襄城大家元初祖父官江南自许徙仪真而寿生焉性警敏习儒书于韩说先生日记千余言操笔为文辞有思致尤长于乐府京口王居中客医仪真治方脉术有时名寿数往叩之居中曰医祖黄帝岐伯其言佚不传世传者唯素问难经子其习之乎寿遂受之既终巻乃进请其师曰素问为说备矣篇次无绪不无错简愚将分藏象经度脉候病态摄生论治色脉针刺阴阳标本运气彚萃凡十二类钞而读之难经又本素问灵枢之旨设难释义其间荣卫部位藏府脉法与夫经络腧穴辨之博矣而阙误或多愚将本其旨义注而读之何如居中曰甚矣子之善学也善哉子学之得其道也予守师说者子识卓理融契悟前训子过我矣他日以医名世其子也耶自是寿学日进益叅考张仲景刘守真李明之三家而大同之摅其所得投之所向莫不中肯綮既又传针法于东平髙洞阳得其开阖流注方圆补泻之道又究夫十二经走会属络流输交别之要至若阴阳维蹻冲带六脉虽皆有系属而唯督任二经则苞乎腹背而有専穴诸经满而溢者此则受之宜与十二经并论乃取内经骨空诸论及灵枢本输篇所述经脉着十四经发挥三巻疏其本旨释其名义通考隧穴六百四十有七而施治功以尽医之神秘他如读伤寒论钞诊家枢要痔瘘篇及聚诸书本草为医韵皆有功后学故其行有治验所至人争延致以得撄寜生诊视一决生死为无憾生无问贫富皆往治报不报弗较也遂知名吴椘间在淮南曰滑寿在吴曰伯仁氏在鄞越曰撄寜生云生年七十余颜容如童行歩轻捷饮酒无筭人有请虽祁寒暑雨弗惮世多徳之其治法往往竒中人间能言之故记者颇多其徒日采表著者成编以传其在仪真御史中丞巴沁亦家焉其内人病艰于小溲中满喘渴中丞公亦颇知医投以瞿麦栀苓诸滑利药而閟益甚召寿候其脉三部皆弦而濇寿曰经云膀胱者州都之官津液藏焉气化则能出矣所谓水出髙源者也膻中之气不化则水液不行病因于气徒行水无益也法当治上焦乃制朱雀汤倍以枳桔煎用长流水一饮而溲再饮气平数服病已端君寳母六十余亦病小溲閟若淋状小腹胀口吻渇邀寿诊其脉沉且涩曰此病在下焦血分阴火盛而水不足法当治血血与水同血有形而气无形有形之疾当以有形法治之即以东垣家滋肾丸服之而愈三宝廉使仲子之妻台哈布哈尚书妹也病滞下昼夜五七十起后重下廹且娠九月众医率为清暑散滞痛苦尤甚寿至诊视曰须下去滞众以娠不肯寿曰素问有云有故无损亦无损也动即正产乃以消滞导气丸药进之得顺利再进滞去继以清暑利溲苦坚之剂病愈而果孕不动足月乃产童氏妇年三十每经水将来三五日前脐下■〈疒丂〉痛如刀刺状寒熟交作下如黑豆汁既而水行因之无妊招寿诊视之两尺脉沉涩欲絶余部皆弦急曰此由下焦寒湿邪气搏于冲任冲为血海任主胞胎为妇人血室故经事将来邪与血争作■〈疒丂〉痛寒气生浊下如豆汁宜治下焦遂以辛散苦温理血药为剂令先经期十日服之凡三次而邪去经调是年有孕丘仲山女纔八岁病伤食煎煿内閟闷口干唇舌燥黒腹痛不可忍或以刚燥丸药利之而痛閟益甚寿遂以牵牛大黄清快药为丸以伏其燥利而愈天寜寺僧病发谵妄视人皆为鬼寿诊其脉累累如薏苡子且喘且搏曰此得之阳明胃实素问云阳明主肉其经血气并盛甚则弃衣升髙踰垣妄骂寿以三化汤三四下复进以火剂乃脱然如故马万户妻体肥而气盛自以无子尝多服暖宫药积久火甚迫血上行为衂衂必数升余面赤脉燥疾神怳怳如痴医者犹以治上盛下虚丹剂镇坠之寿曰经云上者下之今血势俱盛溢而上行法当下导奈何实实耶即与桃仁承气汤三四下积瘀既去继服既济汤二十剂而愈杨子县吏陈某当腊月鼻衂至正月凡十三日始定其脉实而数治法与前证同盖马妇过服刚剂陈过食煎炙饮醇酒皆积热所致也邓千户二婢子七八月间同患滞下寿至诊视一婢脉鼓急大热喘闷曰此必死一婢脉洪大而虚软微热而小便利曰此可治即下之已而调以苦温苦坚之剂果一死一愈张佛儿暑月患中满泄泻小便赤四肢疲困不欲举自汗微热口渴且素羸瘠众医以虚劳将峻补之邀寿至诊视六脉虚微曰此东垣所谓夏月中暑饮食劳倦法宜服清暑益气汤投三剂而病如失记其在仪真时所治若是什无一二焉至正间赵琏守杭州以同里知寿具邀之与俱过嘉兴汪泽民病怔忡善忘口澹舌燥多汗四肢疲软发热小便白而浊众医以内伤不足拟进茸附赵彦博争之未决因招伯仁至视其脉虚大而数曰是由思虑过度厥阳之火为患耳夫君火以名相火以位相火代君火行事者也相火一扰能为百病况厥阳乎百端之起皆自心生越人云忧愁思虑则伤心汪君平生志大心高所谋不遂抑郁积乆致内伤也然抱薪救火望安奚能遂命服东垣补中益气汤朱砂安神丸空心则进小坎离丸月余彦博抵书云汪之疾瘳矣尹安卿妻妊五月病咳痰气逆恶寒咽膈不利不嗜食者浃旬招伯仁诊视其脉浮弦形体清羸伯仁曰此上受风寒也越人云形寒饮冷则伤肺投以辛温剂与之致津液开腠理散风寒而嗽自安矣既之钱塘馆郡守第时出治病即愈属县有不能治之证皆来就伯仁临安沈君彰者病自汗如雨不少止面赤身热口燥心烦舆来杭城舎客楼盛暑中帷幕周密自云至虚亡阳服术附药已数剂伯仁诊其脉虚而洪数视其舌上胎黄曰前药误矣轻病重治医者死之素问云必先岁气无伐天和术附之热其可轻用以犯时令耶又云脉虚身热得之伤暑暑家本多汗加以刚剂脉洪数则汗益甚悉令撤幕开牕初亦难之少顷渐觉清爽为制黄连人参白虎等汤三进而汗止大半诸证亦稍解既而兼以既济汤渴则用氷水调天水散服七日而病悉去后遍身发疡疹更服防风通圣散乃已其同县陈元善病气发则脐下筑筑渐上至心下呕涌痛懑手足冷喉中淫淫而痒眉本疼酸目不欲视头不欲举神昏昏欲睡而不寐恶食气睪九控引小便数而欠年未三十尫瘠若衰耄人劣劣不自持伯仁视其脉沉弦而涩曰是得之忧郁愤怒寒湿风雨乘之为肝疝也属在厥阴故当脉所过处皆病焉厥阴肝也张从正云诸疝皆属肝素问云肝欲散亟以辛散之遂取吴茱萸佐以姜桂及治气引经药兼制回练等丸每十日一温利之三月而病愈俞彦良亦临安人病呕血或满桮或盈盆盎且二三年其人平昔嗜市利不惮作劳中气因之侵损伯仁视之且先与八宝散一二日服黄芩芍药汤少有动作即急进犀角地黄汤加桃仁大黄稍间服抑气宁神散有痰用礞石丸其始脉芤大后脉渐平三日而愈彦良遂以此法治他人皆验宋可与妾暑月身冷自汗口干烦燥欲卧泥水中伯仁诊其脉浮而数沉之豁然虚散曰素问云脉至而从按之不鼓诸阳皆然此为阴盛隔阳得之饮食生冷坐卧风露煎真武汤冷饮之一进汗止再进烦燥去三进平复如初杭妓有患心疾狂歌痛哭裸裎妄骂问之则瞪视黙黙其父母固邀伯仁诊视脉沉坚而结曰得之忧愤沉郁食与痰交积胸中涌之皆积痰裹血复与火剂清上膈数日如故既而左丞杨谔勒哲统苖兵守江浙民颇不安居会故旧陈性中王叔雨招乃挈家渡浙江往来鄞越居虞姚间最乆人皆称之曰撄宁生初叔雨寓钱塘病伤寒他医至皆以为痓证当进附子持论未决其弟熈旸谒撄宁生曰舎兄病亟唯几生忍坐视不救乎至切其脉两手俱沉实而滑四末觉微清以灯烛之徧体皆赤斑舌上胎黒而燥如芒刺身大热神恍惚多谵妄语撄宁生曰此始以表不得解邪气入里里热极甚若投附必死乃以小柴胡剂益以知母石膏饮之终夕二进次日以大承气汤下之调治兼旬乃安比来上虞熈旸馆于魏氏一日乘盛暑肩舆入邑途中吐血数口亟还则吐甚胸巨痛体热头眩病且殆或以为劳心焦思所致与茯苓补心汤生至诊其脉洪而滑曰是大醉饱胃血壅遏为暑迫上行先与犀角地黄汤继以桃仁承气汤去瘀血宿积后治暑即安陆用和病恶寒发热头体微痛苦呕下泄五日矣其亲亦知医以小柴胡汤治之不解招撄宁生诊视脉弦而迟曰是在阴当温之为制真武汤其亲争之强与人参竹叶汤进即泄甚脉且陷弱始亟以前剂服之连进四五剂乃效人始服撄宁生之贤于人逺矣余子元病恶寒战栗持捉不定两手背冷汗浸淫虽厚衣炽火不能解撄宁生即与真武汤凡用附六枚一日病者忽出人怪之病者曰吾不恶寒即无事矣或以问撄宁生生曰其脉两手皆沉微余无表里症此盖其体虚受寒亡阳之极也初皮表气隧为寒邪壅遏阳不得伸而然也是故血隧热壅须用硝黄气隧寒壅须用桂附阴阳之用不同者无形有形之异也魏士圭妻徐病寒为疝自脐下上至心皆胀满攻痛而胁痛尤甚呕吐烦懑不进饮食撄宁生视之脉两手沉结不调曰此由寒在下焦宜亟攻其下无攻其上为灸章门气海中脘服玄胡桂椒佐以蘹木诸香茯苓青皮等十日一服温利丸药聚而散之也士圭守其法治之果效王宗祥之父年老病脐腹■〈疒丂〉痛其里医为温中散寒率无验宗祥固邀撄宁生往视脉两尺搏坚而沉曰此大寒由外入也寒喜中下因为疝治宜在下加沉降之剂引入下焦数服寻愈陈伯英病肺气焦满撄宁生视之曰病得之多欲善饮且殚营虑中积痰涎外受风邪发即喘渴痰咳不能自安为制清肺泄满降火润燥苦辛等剂服之既安众诘之曰是出何方书名何散饮生应之曰是为混沌汤闻者皆大笑曰混沌汤有用也潘子庸得感冒症已汗而愈数日复大发热恶寒头痛眩晕呕吐却食烦满咳而多汗撄宁生诊之脉两手三部皆浮而紧曰在仲景法劳复证浮以汗解沉以下解今脉浮紧且证在表当汗众以虚惫难之且图温补生曰法当如是为作麻黄葛根汤三进更汗旋调数日乃愈时淮南丞相方公分省四明闻撄宁生名礼致见之馆谷留城中一日公壻戴颖仲以使事往奉化雪中且进冷食病内外伤恶寒头痛腹心痛而呕诊之脉沉且紧时伏而不见曰在法下利清谷当急救里清便自调当急救表今所患内伤冷饮食外受寒沴清便自调救表里急以桂枝汤力微遂为变法与四逆汤服之晬时服附子一两明日则脉在肌肉唯紧自若外症已去内伤独存乃以丸药下去宿食后调中气数日即安方惟益患消渴众医以为肾虚水竭阳不能上升合附子大丸服之既服渴甚旧有目疾兼作其人素丰肥因是顿痩损仓皇中召撄宁生视之生曰阴阳之道相为损益水不足则济以水火不足则济以火未闻水不足而以火济之不焦则枯乃令屏去前药更寒剂下之荡去火毒继以苦寒清润之制竟月乃平复适方明礼宠姬新产受寒四肢逆冷脉沉弱亟令取向所制附子大丸三四粒饵之立效生曰不得于彼而得于此盖用有不同耳丘彦材平居苦胷中痞满愦愦若怔忡状头目昏痛欲吐不吐忽忽善忘时一臂偏痹召撄宁生视之当关以上脉溜而滑按之沉而有力撄宁生曰积饮滞痰横于胷膈盖得之厚味醇酒肥腻煎炙蓄热而生湿湿聚而痰涎宿饮皆上甚也王氷云上甚不已吐而夺之法当吐俟春日开明如法治之以物撩咽中须臾大吐异色顽痰如胶饴者三四升一二日更吐之三四次则胸中洞爽平复矣龙君泽分院余姚其室张暑月中病经事沉滞身寒热自汗咳嗽有痰体痩悴腹脐刺痛招撄宁生至诊视脉弦数六至有余生曰此二阳病也素问云二阳之病发心脾女子得之则不月二阳阳明也阳明为金为燥化今其所以不月者因其所遭也阳明本为燥金适遭于暑暑火也以火铄金则愈燥矣血者水类金为化源宜月事沉滞不来也他医方为制归茸桂附丸以温经而未进生曰夫血得寒则止得温则行得热则搏搏则燥复加燥剂血益干则病必甚亟令却之更以当归柴胡饮子为之清阳泻火流湿润燥三五进而经事通余病皆除龙君曰微生几为人所误矣宋无逸余姚大儒也病疟瘠损饘粥难下咽六十余日殆甚撄宁生闻而往视之脉数两关上尤弦疾乆体瘠而神则完生曰是积热居脾且滞于食饮法当下众疑而难之药再进而疾去其半复制甘露饮柴胡白虎等剂浃旬而起如故后四岁无逸客昌国病头面肿赤妨于饮食或进以姜附撄宁生为制剂清上散火而愈无逸曰向得清凉药以济危急否则误于刚剂矣徳之不忘尝以语人云夏思忠病胸膈胀痛心怔忡呕逆烦懑不食情思惘惘不暂安目■〈目荒〉■〈目荒〉无所睹撄宁生视之六脉皆结涩不调无复参伍甚怪之既徐而察之其人机深忧思太过加之脾胃内伤积为痰涎郁于上膈然也素问云思则气结又云阴气者静则神藏躁则消亡饮食自倍肠胃乃伤其是之谓乎为制祛顺丸服之旋复平和思忠曰吾疾诸治罔效始以为天下无药兹服生祛顺丸乃知天下有药矣金丙病韩自行邀撄宁生往视之脉数而散体寒热咳血痰生曰此二阳病也在法不治当以夏月死至立夏果死自行愀然曰撄宁生能知死必能知人生矣乎方徳明七月内病发热盛令其服小柴胡汤必二十六剂乃愈如其言服之未尽二剂则升发太过多汗亡阳恶寒甚肉瞤筋惕乃固请撄宁生视脉微欲无即以真武汤进七八服稍有绪更服附子七八枚然后愈夏子韶妻始病疟当六七月他医以为脾寒胃弱乆服桂附后疟虽退而积火燔炽致消谷善饥日数十饭犹不足终日端坐如常人第目昏不能视足弱不能履腰胯困软肌肉虚肥至初冬子韶谒撄宁生往候脉洪大而虚濡曰此痿症也长夏过服热药所致盖夏令湿当权刚剂太过火湿俱甚肺热叶焦故两足痿易而不为用也东垣有长夏湿热成痿之法当以此治之食日益减目渐能视至冬末忽自起下榻行步如故其侄夏仲儒因拘留赴海积恐怖心常惕惕如畏人捕之状撄宁生视之脉豁豁然虚大而浮体热多汗曰此病得之从高坠下惊仆击搏留滞恶血皆从中风论终归厥阴此海藏之说也盖厥阴多血其化风木然也有形当从血论无形当从风论今仲儒之疾是走无形也从风家治之兼为化痰散结佐以铁粉朱砂丸良愈郑高卿母倪病疟寒热呕涌中满而痛下痢不食年五十余殊困顿他医为清脾气理中腕不效邀撄宁生视脉沉而迟生曰是积暑与食伏痰在中当下之或曰人疲倦若是且下痢不食乌可下方拟进参附生曰脉虽沉迟按之有力虽痢而后重下迫不下则积不能去病必不已其母弟倪仲权独是之乃以消滞丸药微得通利即少快明日复加数服之宿积肠垢尽去向午即思食旋以姜橘参苓淡渗和平饮子调之旬余乃复王敬仲母病反胃每隔夜食饮至明日中昃皆出不消化他医以暖胃之药悉试之罔效敬中诣撄宁生言且固请往视脉在肌肉之下甚微而弱生揆众医用药无逺于病何至不效心歉然未决一日读东垣书谓吐有三证气积寒也上焦吐者从于气中焦从于积下焦从于寒其脉沉而迟朝食莫吐莫食朝吐小溲利大便秘为下焦吐也法当通其秘温其寒气复以中焦药和之生得此说而喜起叹曰其合于王母之证欤但王母大便不秘遂再往视专治下焦散寒以茱萸茴香为君丁桂半夏为佐服至二三十剂而饮食晏然生曰经不云乎寒淫所胜平以辛热其是之谓欤俞徳明尝病伤寒经汗下病既去而人虚背独恶寒脉微细如线汤熨不应撄宁生乃以理申汤剂加姜桂藿附大作服外以荜拨良姜吴榝桂椒诸品大辛热为末和姜糊为膏厚传满背以纸覆之稍干即易如是半月竟平复不寒矣此尤治法之变者也顾机仲病伤寒后劳复发热自汗经七日或以为病后劳将复补之撄宁生曰不然劳复为病脉浮以汗解奚补为以小柴胡汤三进再汗而愈胡茂林子妇魏仲彬妹也新产二日恶路不行脐腹痛头疼身寒热当隆冬时众医皆以为感寒温以大附益大热手足搐搦语谵目撺仲彬固邀生往诊脉弦而洪数面赤目闭语喃喃不可辨舌黒如■〈火舌〉燥无津润胸腹按之不胜手葢燥剂搏其血内热而风生血蓄而为痛也生曰此产后热入血室因而生风即先为清热降火治风凉血两服颇爽继以琥珀牛黄等稍解人事后以张从正三和散行血破瘀三四服恶露大下如初时产已十日矣于是诸证悉平方明礼内人盛暑病洞泄厥逆恶寒胃腕当心而痛自腹引胁转为滞下呕哕不食人以中暑霍乱疗之益剧撄宁生诊其脉三部俱微短沉弱不应呼吸曰此阴寒极矣不亟温之则无生理内经虽曰用热逺热又曰有假其气则无禁也于是以姜附温剂三四进间以丹药脉稍有力厥逆渐退更服姜附七日众证悉去遂以丸药除其滞下而脏腑自安矣生之活人率类此然颇有不尽述者生尝语其徒曰予在仪真时闻友人王徳全言江西有医士曰黄子厚为术精诣其治往往出人意表有富家子年十七八病徧体肌肉拆裂召子厚治子厚偕门生四五辈往诊视各以所见陈论皆未当子厚乃屏人诘病者曰童幼时曽近女色犯天真乎曰当十三四曽近之已子厚曰得其说矣禇澄云精未通而御女则四体有不满之处后日有难状之疾在法为不可疗后果恶汁淋漉痛楚而死又邻郡一富翁病泄泻弥年礼致子厚诊疗浃旬莫效子厚曰予未得其说求归一日读易至干卦天行健朱子有曰天之气运转不息故阁得地在中间如人弄椀珠只运动不住故在空中不坠少有息则坠矣因悟向者富翁之病乃气不能举为下脱也又作字持水滴吸水初以大指按滴上窍则水满筒放其按则水下流无余乃豁然悟曰吾可治翁证矣即治装往翁家惊喜至即为治艾灸百会穴未及四十创泄泻良巳因教以前灸即愈子厚在至治天厯间术甚行虞文靖公尝有赠医士黄子厚诗云史右曰予幼喜业医遇医士辄近之覩其治往往误药死若以试其术然予惧阴杀人而莫之罪必不逭于天刑遂弃不复习襄城撄宁生寿能活人反掌间而竒验若此时人为之语曰世以人试术生以术活人其相去奚啻千万予闻卢扁曰闻病之阳论得其阴闻病之阴论得其阳仓意曰吾以脉法治之而愈生其有得于二子者欤

　　唐珏传　　张孟兼

　　唐珏字玉潜会稽人也少孤能力学以明经教授乡里子弟而养其母至元戊寅西僧嘉木扬喇勒智利宋■〈歹赞〉宫金玉故为妖言惑主聴发之珏独怀痛忿乃货家具行资得白金若干为酒食阴召诸恶少享于家众皆惊骇前请曰平日且不敢见今召我饮食过礼不审欲何为虽死不避珏因泣数行下谓之曰尔辈皆宋人吾不忍陵寝之暴露已造石函六刻纪年一字为号自思陵以下欲随号收殡之众皆诺中一人曰此固义事也然今无有知者恐万一事露祸不测不得终志奈何珏曰吾已筹之矣要当易以他骨焉众如珏言夜往收贮遗骸瘗兰亭山后上种冬青树为识约明日复来会岀金帛为人人寿戒勿泄也僧又易宋内为诸浮图乃裒陵骨杂马牛枯骼筑白塔号曰镇南以为陵骨良已镇而不知真之他存也亡何汴人袁俊为越治中招珏为子师间问曰吾闻越有唐姓葬宋诸陵骨岂君耶坐有指珏者俊大竒之手加额曰先生义士哉豫让不及也窃闻高义之日乆矣不意得与先生处因询珏以故甚贫俊亟为买田宅居之先是珏卧病一夕梦吏持文来召曰帝召君速之行至见宫阙邃丽一人冕旒中坐旁一人延上殿又数黄衣进揖珏曰赖收遗骸无以报俄曰第报良田二顷有妻孥以养乃复揖及阙翻然而觉亦莫省谓何已而会俊料理事如梦中始悟梦中见也有谢翱者文丞相客也与珏友善尝感珏事为作冬青树引语甚凄苦时读者莫不洒泣翱字皋羽闽人亦竒士传者曰余读晋世家知赵氏有后矣非程婴公孙杵臼而莫存其孤今十七庙不食而暴骸之难独珏能瘗之甚义乎哉呜呼珏一布衣尔盖其义视程公孙何媿哉千载而下有国士之风者非珏谁欤吾所以传之毋亦使其无传焉

　　郑烈妇传　　宋濓

　　烈妇姓石氏金华人讳胜字文素敏慧而勤柔顺而婉嫁为浦江义门郑洪妻郑氏以礼法齐家石氏奉尊能敬事夫尽礼处众以和上下咸悦而安之洪性聪敏受业太史宋公通尚书要旨识见明达临事机变国朝开基建业今曹国李公分镇严陵辟洪参谋军事陈善效忠甚见礼重乆之用荐者入朝为引礼郎转江西行省照磨有能声秩满改内藏库提点未几同官有坐法者以辞累洪竟死于狱石氏从处官寓悲号痛哭若不欲生吏议当配石氏仰天恸曰生为郑氏妇死则为其鬼耳吾夫已亡岂使污其身以玷旌门乎遂絶粒不食邻媪强以糜粥不聴如是者八日求其死而弗得引绳自絶公卿朝士闻者皆称为烈妇事闻皇上嘉叹曰此真义门妇矣濓承乏国史既登载其事复着为家传而归之郑氏云
　　史官曰余居金华熟闻郑氏孝义之着礼法之盛今观石氏操行皎如白日可谓难能者矣虽其染濡家训亦天性然也称为烈妇不亦宜哉使其守志不坚茍幸以偷生其于旌门宁不有玷乎今蒙玉音之嘉美公卿之称誉则其门益有光矣庸表而出之以励风俗云

　　丰本传　　唐肃

　　丰本盖古仙人也一号乆视先生相传伊耆氏之世磵居学道得不死术后出仕于周其为醢人属与昌氏菁氏茆氏共掌俎豆凡祭祀燕飨王及后世子之内羞咸取给焉故周公天官书列其职戴氏礼记载其名豳七月诗亦歌其仲春荐庙事周亡不知所之或云隠畦町间与农圃者伍人多怪之或执而髠其首或戕其支体寻复生完众始知先生为仙人也汉时与处士郭林宗友林宗馆于家客至辄命与同食晋卫尉石崇豪侈擅一世知先生贤咄嗟召之先生亦不拒往就然策崇必败曰不去将累我我固不忧为彼累也遂逸去南齐侍中庾杲之家贫好清士每延先生共饭人皆曰庾郎得丰本为不贫矣唐隠者卫宾与拾遗杜甫善甫尝过宾宿先生亦冒雨至相与酣饮甚适甫有诗美之载甫集中先生貌苍古緑髪白趾常被翠羽衣所栖止人望之恒有气郁葱然即之咀嚼其言论有至味令人洒然忘俗寿莫知其几也今游会稽岩壑中时时过山人韩氏亭上吟翁炼士多见之者云
　　野史氏曰列仙传不载丰本失矣其所载亦未有寿如丰本至今尚存者庄生言古之大椿以八千岁为一春物且寿若是矧仙乎丰本仕于周间出于汉晋齐唐所与皆有徳者独齐奴否耳然左慈见曹孟徳颇类盖和光同尘玩世不羁仙之常也今在越不之他独之韩氏韩亦郭庾杜卫之流欤

　　明文衡巻五十九

　　●钦定四库全书

　　明文衡巻六十

　　（明）程敏政 编

　　○传

　　铁崕先生传　　贝琼

　　铁崕先生者名维桢字廉夫姓杨氏世为绍兴山阴县人母李氏梦金钩自月堕于懐既寤生先生少颖悟好学日记书数千言父宏为筑万巻楼铁崕山中使读书楼上惧性弗颛易怠去梯辘轳传食积五年贯穿经史百氏虽老师弗及因号铁崕登元泰定丁卯进士第授承事郎天台县尹未几丁父忧服阕改绍兴钱清场司令坐损盐久不调遂放浪钱塘与道士张雨游西湖南山穷日夜为乐至正初诏征天下儒臣修辽金宋三史先生不得预史成正统讫无定论乃着正统辨其词曰正统之说何自而起乎起于夏后传国汤武革世皆出于天命人心之公也统出于天命人心之公则三代而下厯数之相仍者可以妄归于人乎故正统之义立于圣人之经以扶万世之纲常圣人之经春秋是也春秋万代史宗也首书王正于鲁史之元年者大一统也五伯之权非不强于王也而春秋必黜之不使奸此统也吴楚之号非不窃于王也而春秋必外之不使僭此统也然则统之所在不得以割据之地僭伪之名而论之也尚矣先正论统于汉之后者不以刘蜀之祚促与其地之偏而夺其统之正者春秋之义也彼志三国降昭烈以侪吴魏使汉嗣之正下与汉贼并称此春秋之罪人矣复有作元经自谓法春秋者而又帝北魏黜江左其失与志三国者等尔以致尊昭烈续江左两魏之名不正而言不顺者大正于宋朱氏之纲目焉或问朱氏述纲目主意曰在正统故纲目之挈统者在蜀晋而抑统者则秦昭襄唐武氏也至不得已以始皇之廿六年而始继周汉始于高帝之五年而不始于降秦晋始于平吴而不始于泰和唐始于羣盗既夷之后而不始于武徳之元又所以法于春秋之大一统然则今日之修辽金宋三史者宜莫严于正统与夫一统之辨矣自我世祖皇帝立国史院尝命承旨百一王公修辽金二史矣宋亡又命词臣通修三史矣延佑天厯之间屡勤诏旨而三史卒无成书者岂不以三史正统之议未决乎夫其议未决者又岂不以宋渡于南之后拘于辽金之抗于北乎吾尝究契丹之有国矣自呼纽氏之部落始广其所传初祖乃呵特之事文不雅驯荐绅先生多难言之八部之雄至安巴坚披其党而自尊迨耶律光而其势浸盛契丹之号立于梁贞明之初大辽之号改于汉天福之日自安巴坚讫于天祚凡九主歴二百一十有五年夫辽固唐之属国也乘唐之衰草窃而起石晋氏通之且割幽燕以与之遂得窥衅以起而石晋氏不得不亡矣而议者以辽承晋统吾不知其何统也金之有国始于完颜氏实又臣属于契丹者也至阿固逹倔然自奋于道宗之世遂浸与辽人为敌而奄有其国自称国号于宋重和之元相传九主凡歴一百一十有七年而议者又以金之平辽克宋帝有中原而谓接辽宋之统吾又不知其何统也议者又谓完颜氏世为君长保有肃慎至太祖时南北为敌国素非君臣辽祖神册之际宋祖未生辽祖比宋前兴五十余年而宋尝遣使卑词以告和结为兄弟晚年辽为翁而宋为孙矣此其说之曲而陋者也汉之匃奴唐之突厥不皆兴于汉唐之前乎而汉唐又与之通和矣吴魏之于蜀也亦一时角立而不相统摄者也而秉史笔者必以匃奴突厥为纪传而以汉唐为正统必以吴魏为分系而以蜀为正统何也天理人心之公阅万世而不可泯者也议者之论五代又以朱梁氏为簒逆不当合为五代史其说似矣吾又不知朱晃之簒克用氏父子以为仇矣契丹氏背唐兄弟之约而称臣于梁非逆党乎春秋诛逆重诛其党契丹氏之诛当何如哉且石敬塘事唐不受其命而簒其国亦非正矣契丹氏掳出帝改晋为辽汉兴而人心应汉谓之承晋又可乎纵承晋也谓之统可乎又谓东汉四主逺兼郭周宋至兴国四年始受其降遂以周为闰以宋统不为受周禅之正也吁茍以五代之统论之则南唐李昪尝立大唐宗庙而自称为宪宗五代之孙矣宋于开寳八年灭南唐则宋统继唐不优于继汉继周乎但五代皆闰也吾无取其统吁天之厯数自有归代之正闰不可紊千载厯数之统不必以承先朝续亡主为正则宋兴不必以膺周之禅接汉接唐之闰为统也宋不必膺周接唐以为统则夫谓欧阳子不定五代为南史为宋膺周禅之张本者皆非矣当唐明宗之祝天自以武人不任社稷生灵之主愿天早生圣人自是天人交感而宋太祖生矣天厌祸乱之极使之君主中国非欺孤弱寡之所致也朱氏纲目于五代之年皆细注于岁之下其遗意固有待于宋矣有待于宋则直以宋接唐统之正矣而又何计其受周禅与否乎中遭阳九之厄而天犹不泯其社稷瓜瓞之系在江之南子孙享国又凡百有五十有五年金泰和之议以靖康为游魂余魄比之昭烈在蜀则泰和之议固知宋有遗统在江之左矣而金欲承其未絶为得统可乎好党君子遂斥绍兴为伪宋吁吾不忍道矣张邦昌迎康邸之书曰由康邸之旧藩嗣宋朝之大统汉家之厄十世而光武中兴献公之子九人而重耳尚在兹惟天意夫岂人谋是书也邦昌肻以靖康之后为游魂余魄而代有其国乎邦昌不得革宋则金不得以承宋是则后宋之与前宋即东汉西汉之比尔又非刘蜀牛晋族属疏逺牛马疑迷者之可以同日语也论正闰者犹以正统在蜀正朔相承在江东矧嗣祚亲切比诸光武重耳者乎而又可以伪斥之乎此冝不得以渡南为南史也明矣再考宋祖生于丁亥而建国于庚申我太祖之降年与建国之年亦同宋以甲戍渡江而平江南于乙亥丙子之年而我王师渡江平江南之年亦同是天数之有符者不偶然天意之有属者不茍然矣故我世祖平宋之时有过唐不及汉宋统当絶我统当续之喻是世祖以厯数之正统归之扵宋而以今日接宋统之正自属也当时一二大臣又有奏言曰其国可灭其史不可灭也是又以编年之统在宋矣论而至此则得天之统正而大者皆不在辽金而在于天付生灵之主也昭昭矣然则论我元之大一统者当在平宋而不在平辽与金之日又可推矣夫何今之君子昧于春秋大一统之旨而急于我元开国之年遂欲接辽以为统至于咈天数之符悖世祖君臣之喻逆万世是非之公论而不恤吁不以天数之正一统之大属之我元承乎有宋如宋之承唐唐之承隋承晋承汉也而妄分闰代之承欲以荒外非统之统属之我元吾又不知今之君子待今日为何时待今圣人为何君也哉呜呼春秋大一统之义吾已悉之请复以成周之大统明之于今日也文王在诸侯位凡五十年至三分天下有其二遂诞受天命以抚方夏然犹九年而大统未集必至武王十有三年伐纣有天下商命始革而大统始集焉盖革命之事间不容髪一日之命未絶则一日之统未集当日之命絶则当日之统集也宋命一日而未革则我元之大统亦一日而未集也成周不急于文王五十年武王十三年而集天下之大统则我元又岂急于太祖开国五十年及世祖十有七年而集天下之大统哉抑又论之道统者治统之所在也尧以是传之舜舜以是传之禹汤禹汤以是传之文武周公孔子孔子没几不得其传百有余年而孟子传焉孟子没又几不得其传千有余年而濓洛周程诸子传焉及乎中立杨氏而吾道南矣既而宋亦南渡矣杨氏之传为豫章罗氏延平李氏及于新安朱子朱子没而其传及我朝许文正公此歴代道统之源委也然则道统不在辽金而在宋在宋而后及于我朝君子可以观治统之所在矣呜呼世隔而后其议公事久而后其论定故前代之史必修于异代之君子以其议公而论定也晋史修于唐唐史修于宋则宋史之修宜在今日而无譲矣而今日之君子又不以议公论定者自任而又诿曰付公论于后之儒者吾不知后之儒者又何儒也此则余为今日君子之痛惜也今日堂堂大国林林巨儒议事为律吐词为经而正统大笔不自竖立又阙之以遗将来不以贻千载纲目君子之笑为厚耻吾又不知负儒名于我元者何施眉目以诵孔子之遗经乎洪惟圣天子当朝廷清明四方无虞之曰与贤宰臣亲覧经史有志于圣人春秋之经制故断然定修三史以继祖宗未遂之志甚盛典也故知其事大任重以在馆之诸贤为未足而又遣使草野以聘天下之良史才负其任以往者有其人矣问之以春秋之大法纲目之主意则概乎其无言也呜呼司马迁易编年为纪传破春秋之大法唐儒萧茂挺能议之孰谓林林巨儒之中而无一萧茂挺其人乎此草野有识之士之所甚惜而不能倡其言于上也故私着其说为宋辽金正统辩以俟千载纲目君子云若其推子午夘酉及五运之王以分正统之说者此日家小技之论王勃儿軰之佞其君者尔君子不取也吾无以为论辨出见者韪之谓其正大光明虽百世之下无以易之者欲献不果去游吴兴遂至姑苏而华亭大姓吕翁延于家诲子弟八年始除杭州四务提举同年杨子宣为江浙省参知政事惜其才欲荐于朝疏未上卒十二年汝颍兵起南北骚然先生既受代即辟地富春山后依元帅刘齐齐克于建徳齐齐克败后挈家归钱塘艰难困踣啸歌自若十八年太尉张士诚知其名欲见之不往继遣其弟来求言因献五论及复书斥其所用之人其略曰阁下乘乱起兵首倡大顺以奬王室淮吴之人万口一词以阁下之所为有今日不可及者四兵不嗜杀一也闻善言则拜二也俭于自奉三也厚给吏禄而奸贪必诛四也此东南豪杰望阁下之可与有为也阁下孜孜求治上下决不使相徇也直言决不使遗弃也毁誉决不使乱真也惟贤人失职四民失业者尚不少也吾惟阁下有可畏者又不止是动民力以揺邦本用吏术以括田租铨放私人不承制出纳国廪不上输受降人不疑任忠臣而复贰也六者之中有其一二可以丧邦阁下不可以不省也况为阁下之将帅者有生之心无死之志矣为阁下之守令者有奉上之道无恤下之政矣为阁下之亲族姻党者无禄飬之法有奸位之权矣某人有假佞以为忠者某人有托诈以为直者某人有饰贪虐以为廉良者阁下信佞为忠则臣有靳尚者用矣信诈为直则臣有赵髙者用矣信贪虐为廉良则跖蹻者进随夷者退矣又有某绣使而拜冦乞生某郡太守望敌而先遁阁下礼之为好人养之为大老则死节之人少卖国之人众矣是非一谬黒白俱紊天下何自而治乎及观阁下左右叅议赞宻者未见其砭切政病规进阁下于逺大之域者使阁下有可为之时有可乘之势而迄无有成之效其故何也为阁下计者少而为身谋者多则误阁下者多矣身犯六畏衅阙多端不有内变必有外祸不待智者而后知也阁下狃于小安而无长虑此东南豪杰又何望乎仆既老且病爵禄不干于阁下惟以东南切望于阁下幸采而行之毋蹈羣小误人之域则小伯可以为钱镠大伯可以为晋重耳齐小白也否则麋鹿复上姑苏台始忆东维子之言于乎晚矣东维子盖晚年所号也众恶其直且目为狂生时四境日蹙朝廷方倚承相逹寔特穆尔为保障而纳贿不已复上书风之由是不合久之徙松江受业者益众虽武夫悍卒识与不识皆知得其文为重大明革命召诸儒考礼乐洪武三年正月至京师年已七十有六有疾得请归夏六月卒太守林孟善为买地葬之先生为人不尚峻絶之行接引人物称之恒过其实士以此感附之而于负者亦未尝校曲直他日遇之如初有贵游子既破产流落淞上数踵其门竟持所购倪云林画去左右欲辱之曰吾哀其困使往见一达官以书画为介耳非盗也务掩人过如此性不好饮特溺扵音乐出必从以歌童舞女为礼法士所疾一日游盘龙塘夜抵普门寺宿盗伺其亡尽窃所蓄物黎明家人往白之赋诗不辍直语客曰老鐡在是区区长物又奚恤众服其器家隐三吴屡迁其居有曰草玄阁曰藉景轩曰拄颊楼其曰小蓬台者以绍兴之山名蓬莱示不忘鄊里云后止台上不复下且榜于门曰客至不下楼恕老懒见客不答礼恕老病客问事不对恕老黙发言无所避恕老迂饮酒不辍乐恕老狂所著春秋大意左氏君子议史钺丽则遗音及志序碑铭赞颂古乐府近体五七言诗铙歌鼔吹曲凡若干巻行于世论曰元继宋季之后政龎文抏鐡崕务铲一代之陋上追秦汉虽词渉夸大自姚虞而下雄健而不窘者一人而已湖南李祈评其文曰玉光剑气自不可掩身屡诎而名益昌伤已仕止典市官卒不大用噫君子之所贵岂以位哉

　　南宫生传　　高启

　　南宫生吴人伟躯干博渉书簿少任侠喜击剑走马尤善弹指飞鸟下之家素厚藏生用周养宾客及与少年饮博游戏尽丧其赀逮壮见天下乱思自树功业乃谢酒徒去学兵得风后握竒阵法将北走中原从豪杰计事会道梗周流无所合遂泝大江游金陵入金华会稽诸山搜覧瓌怪渡浙江泛具区而归家居以气节闻衣冠慕之争往迎候门止车日数十两生亦善交无贵贱皆倾身与相接有二军将恃武横甚殴辱士类号虎冠其一尝召生饮或曰彼酗不可近也生笑曰使酒人恶能勇吾将柔之矣即命驾往坐上座为语古贤将事其人竦听居樽下拜起为寿至罢会无失仪其一尝遇生客次頋生不下巳目慑生而起他日见生独骑出从健儿带刀策马踵生后若将肆暴者生故缓辔尚中道进不少避知生非懦儒遂引去不敢突冒诃避明旦介客诣生谢请结驩生能以气服人类如此性抗直多辩好箴切友过有忤已则面数之无留怨与人论议蕲必胜然援事析理众终莫能折时藩府数用师生私策其隽蹶多中有言生于府欲致生幕下不能得将中生法生以智免家虽以贫然喜事故在或馈酒肉立召客与饮啖相乐四方游士至吴者生察其贤必与周旋欵曲延誉上下所知有丧疾不能塟疗者以告生辄令削牍疏所乏为请诸公间营具之终隐其徳不言故人皆多生谓似楼君卿原巨先而贤过之乆之稍厌事阖门寡将迎辟一室庋歴代法书周彛汉砚唐雷氏琴日游其间以自娱素工草隶逼锺王患求者众遂自閟希复执笔歆慕静退时赋诗见志怡然处约若将终身生姓宋名克家南宫人自号云赞曰生之行凡三变每变而益善尚侠末矣欲奋于兵固壮然非士所先晚乃刮磨豪习隐然自将履藏器之节非有徳能之乎与夫不自知返违逺道徳者异矣

　　天刑生传  苏伯衡

　　天刑生者名阙天刑生其号也生生而病兔阙因名阙而自号阙翁及年壮更得盲瞶拘挛病生伤目之不明也耳之不聪也手之不能执也足之不能履也曰类若吾矐吾熏吾攦吾釱者孰为之天也天何刑我酷也吾殆有隠慝乎古之刑几而吾今具四刑悲夫以此更今号曰天刑生云或曰生尝坐族子徳修干没内库物簿録其家就逮南京今天子烛其非辜卒还其家财而纵之归天子即天也今天子不忍生罪而谓天且刑生孰信之或曰生大父父仕皆不大显未尝窃主柄作威福倚法报复鬻狱而渔色淫刑而黩货亦未尝武断而兼并极奢穷欲而暴殄天物生又读书循理未尝多行不义事熟视之不得所以致疾状而生乃有斯疾信隐慝致邪夫天于人也隐慝犹且察之而矐之薫之攦之釱之如此则阳为不善者又当何如人之窃主柄以作威福者倚法以报复者鬻狱渔色淫刑黩货者武断而兼并者极奢穷欲而暴殄天物者多行不义事者可劓可刵可刖可戮者何可胜数不于彼是劓是刵是刖是戮顾乃阴矐生目薫生耳攦生手釱生足不既失刑乎所谓福善祸淫者非邪或曰天人曷尝相干生者生死者死吉者吉凶者凶天何与焉而生乃谓天刑之不亦厚诬天也欤哉或曰若生者而信天刑之则亦天之未定耳天定且将以刑生者而刑其可劓可刵可刖可戮者善者可怠而恶者可肆邪生俱弗之答骤然歌卫人之诗曰已焉哉天实为之谓之何哉生姓潘氏金华人其先世仕宋中书舍人黙成先生最显后六世而宋亡又二世乃至生生通经能诗文而诗出语尤絶人生口吃然喜面臧否人是非得失期期言不已喜怒一弗頋人以此严惮之有阴事惟恐生知之而发之见生辄趋避去之生今杜门不复出遇事犹辄作诗风刺向令生不疾废诏起文学儒生且首推上生使生得如汪何軰拜御史亦且谔谔如乃祖而生竟以疾废矣君子皆为之太息曰不幸云论曰天道无亲常与善人若潘生者得不为善人乎而其疾患至于此然而仲尼不得位颜渊短命死冉伯牛而有疾子夏而丧明圣贤且如此独潘生乎人皆谓生之自号为激察其言乃可谓能自反者庄周云知其无可奈何而安之若命者其潘生之谓欤

　　二孝子传　　王叔英

　　余在众中往往闻孝子悌弟义妇事未尝不为之感激流涕欲録传之以为世劝而恨不得其详洪武某年间有兄弟二人以其伯兄坐法当死各自缚为当刑者哀诉于午门愿代兄死上问其故二人者言曰臣少无父非兄无以至今日今兄当刑臣诚不忍见兄死而独存故愿以二身赎兄一身惟陛下听之上疑其非诚或有教之者因许其代而戒行刑者曰第试其人如有难色则杀之无难色则舍之二人者皆延颈待刃遂止不杀一时见闻者无不叹息泣下上大嗟异之将赦其兄命未下御史大夫陈寜独以为不宜以是得赦卒杀其兄此可谓悌弟也又得妇四人焉其一人夫为弁得罪临刑戒之曰吾死汝年少贫无以为守当再嫁耳慎勿嫁军人农人樵夫庶可相保也语时当深堑上谓夫曰汝尚未知吾志乎遂投于堑而死其一人夫临刑脱首簪市酒肉啖之曰吾当与子共死也竚视其夫河桥上夫既死即自投于河又其二人妯娌也其夫兄弟以党人受戮家人财产尽没于官妇人则当给为官婢其妯娌二人相谓曰吾夫已死吾二人纵无他辱于义犹难独生况又有他辱乎遂皆自经而死是四妇者可谓义矣余欲各为之传以传于世既不得其人之姓名与其事之详以是辄不得发以余一人所闻如此则余之所不闻者可胜道哉余观前代史传求其事之卓卓如此者盖寡岂多有其事将亦如余之不闻其详而不得録邪抑异时诚少有之而特盛于今邪余固不得而深辨矣然幸而得其详者乌可使之无传乎余于同邑得一人焉曰陈圭于同郡得一人焉曰朱煦皆孝子可书也作二孝子传陈圭字锡玄台州黄岩人也其父叔弘与其鄊人多雠圭常谏之后其雠人以赃告叔弘罪当死圭以状告于通政司曰圭为子不能谏其父以陷于不义得罪死此圭之不孝所致义当死罪于圭之身原圭父使将自新诚不胜重愿通政司以闻上大喜曰不意今日乃复有孝子宜赦其死俟天下百官朝觐将播告之为天下劝顷之刑部尚书开济奏曰罪有常刑不宜屈法以开侥幸之路请论如法遂听圭代父死而谪其父叔弘隶兵云南闻者皆叹圭之孝而惜其死呜呼圭之死固圭之志也扵圭何憾哉朱煦台州仙居人也家世儒者母杨氏性严急遇诸子未尝借色辞少不如指必笞击至驯伏乃已煦事之尽恭顺之道其伯父二人长季敬次季诚煦皆善事之二伯父俱有令望尝称之曰是侄真犹子也其父季用由荐知福州府洪武十八年诏天下尽革今岁以上有司积岁官吏为民害者季用视事仅五月尔以例偕入亰吏一以法论罪作城须役严偿重日用钱数十缗季用又病痢被楚谓煦曰吾赀力岂足堪此吾旦夕死矣汝勿深忧但收吾骸归塟耳煦惶惧不敢离左右复戒二弟熊正共守不敢少寐季用由是不得死时役告枉者甚众令益严告而谪隶兵云南者二人被极刑者四人矣煦不頋死而阴与父僚友同役者谋曰吾无术以脱吾父矣诉不诉皆死万一吾父由诉获免虽戮死万万无憾遂陈其词于通政司通政司为陈于上上观其情遂赦季用而复其官同时以煦告得免复官者一十四人皆拜煦父谢曰微君有孝子吾侪骨肉为城下土矣已而煦感疾死其十四人者哀临犹巳子季用伤煦死病益甚亦死或者以煦冒死得免为幸而又以其父子终俱死为命呜呼为煦者知尽子职而巳其它曷足计哉

　　罗先生传　　杨士竒

　　罗先生名性字子理以字行罗故泰和儒家宋有为芦沟主簿曰伯寿尝刲服和药起亲疾县表其所居坊曰旌孝者先生曽伯祖也曽祖伯霖祖见可父谷祯先生少孤贫自奋扵学初受易于乡先生韦干干继登康山长宗武之门苦志毕力愽记精思夙夜不懈既冠遭元季兵乱走避岩谷﨑岖困穷未尝废书巻性耿介一言一行必端不与俗人接虽至戚或渉邪行辄絶之然口未尝言海桑先生陈心吾尝称先生及杨子渊有氷玉之操洪武初诏郡县立学御史刘昭先知县采誉望聘先生及子渊邓彦髙三人为之师时号杨罗邓四年中鄊贡进士明年赴春官奉刺免会试授徳安府同知先是有冦号糟李万户者以众入府治刼杀郡守以下掠库藏官捕其众悉就戮独糟李逸去久不获诏捕益急踪迹所过宿逮系数百人诸邑骚然先生初下车民有负一囊诣府言糟李实死矣此其遗骸也问死几何时矣曰一岁曰始死时曷为不言又验其须髪皆在而皓然白也曰糟李年未四十此安得是邪笞而逐之悉出所系数百人谕之曰朝廷但欲得糟李耳糟李旦出即汝軰暮皆寜家何为不自爱体肤乃甘受楚毒而庇一贼邪能从吾言今与汝等期十日获贼即汝皆良民众叩头曰府公欲生我敢不尽死力乃悉纵之七日生缚糟李至庭下民皆以获贼劳而遣之命下赋民鐡造军器时兵乱初定商旅未通郡民猝无所办先生居第后治蔬圃得窖鐡万余觔民争趋求售同官亦劝以售民先生曰固天以济民岂为我也悉以代民充赋有余皆入官库铢两不私焉其氷蘖之操愈厉而恤民之心寝食不忘为政以寛恕为本惟赃吏无所假应城县吏刘仁盗官麦事觉府逮治之仁惧逃慝会按察佥事朱逢吉过徳安仁出诬告先生他事将就鞫湖广叅政陶凯吴云按察副使刘某闻之驰召逢吉还谓曰君不知徳安有罗同知邪廿七府之贤守纔三人其可以枉忠贤哉（岳州马知府沔阳彭知府及先生三人也）逢吉卒白其诬而正仁盗麦之罪在郡四年阙知府皆先生总之秩满诣京师坐擅用枣木染军衣为陈寜所劾谪戍西安行槖无数百钱怡然就役不以得失置意既至西安之达官贵人皆敬礼之而安于处贱未尝一毫干人郡诸生从之受经后多举进士去是时四方老师硕儒在西安者数十人吴中邹奕独曰合吾軰所读书庶几罗先生之半盖先生学甚博为文章切深诗古体宗汉魏近体宗盛唐书法锺元常年及七十卒士竒少孤五岁先生取而敎育之有父道焉明年官徳安又挈以行又三年先生有陜西之役屡遣书督其学文廿年而捐馆当是时所以诲不肖者虽不能尽记而为道之大要不敢忘也恒窃私念先生所以修诸躬施诸人者皆当追配古人而今之人知之者寡矣谨述其概为传手録一通以寄其子宾畿盖又欲其子若孙皆图不辱云

　　周是修传

　　周是修讳徳以字行周吉之泰和爵誉里名家其先讳矩者尝显于南唐至宋累累有科第其支裔徙灉江里是修之所自出也是修少孤贫自奋于学从游鄊先生胡渚樵渚樵以孙妻之又从国子学録萧执先生明诗经初举霍丘县学训导入见太祖髙皇帝擢为周府奉祠正高皇帝上宾之明年有告言王过失事王府官属皆下吏是修以尝諌得免改衡府纪善预修纂翰林数陈论国家大计及指斥用事者误国用事者怒众共挫折之是修屹不为动太宗文皇帝靖难之师既渡江驻金川门宫中悉自焚明日是修留书其家别其友江仲隆解大绅胡光大萧用道杨士竒且付后事暮入应天府学自经六月十五日也又明日臣民推戴文皇帝继大统数月御史言是修不顺天命请加进戮上曰彼食其禄自尽其心一无所问是修内贞外和有孝友忠信之行非其义不茍取襟懐坦明洒落而冲澹悠然其学自经史百氏下至阴阳医卜之说靡所不通为文章未尝缔思援笔立就而雍容雅赡词理条逹稍暇著述吟咏不虚寸晷所著有诗小序诗集义诗谱论语类编广衍太极图观感録纲常懿范迩言家训刍荛集进思集是修汲汲导诱人善人有过失恒为之隐以是无少长贱贵皆乐亲之明于人所荐士如梁用之刘叔毖皆知名当世是修之学虽间未纯然于明纲常为世道计必身履之而不徒托之空言岂非卓然特立者欤是修卒年四十有九时解胡萧江皆见诸文字然属仓卒不及详今二十有八年矣知是修者独余在每追念君子清白之节文皇帝日月之明既照其心岂当遂至泯没故述为小传以授其子辕使传焉
</div>
    <div class="pagination">
<a href="明文衡_page37.html">上一页</a><span>...</span><a href="明文衡_page33.html">33</a><a href="明文衡_page34.html">34</a><a href="明文衡_page35.html">35</a><a href="明文衡_page36.html">36</a><a href="明文衡_page37.html">37</a><span class="current-page">38</span><a href="明文衡_page39.html">39</a><a href="明文衡_page40.html">40</a><a href="明文衡_page41.html">41</a><a href="明文衡_page42.html">42</a><a href="明文衡_page43.html">43</a><span>...</span><a href="明文衡_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
