<!DOCTYPE html>
<html>
<head>
    <meta charset="UTF-8">
    <title>文苑英华 - 第 480 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 480 页/共 634 页</h1>
    <div class="content">　　为留守羣官谢恩诏表　　　顔师古
　　臣某等言守太常少卿崔敦礼至京师俯降神笔曲垂诲奬祗奉欣戴伏深抃跃臣等详观史防歴选前王损益相承质文递变遗风余烈昭然可观自尧舜之后殷周已降政道蹖杂淳风斯寝干戈日用防乱宏多悠悠千载莫能澄廓况乎有隋失德区宇分离九鼎鳬飞八纮鱼烂圆首方足俱委骸于原野蹠实排虚同取毙于防毒乱极则治命实有归河清啓期天祚攸底陛下独运神武援手濡足陶甄庶类屈已忘劳日月之所照临天地之所覆载皆受更生之赐俱荷裁成之力加以留情庶政昧旦丕显扫涤烦苛澄清礼乐远迈开辟之功牢笼帝王之表时和岁稔玉烛遐被嘉祉灵贶金英自臻朱明炎暑聊因多暇蹔廻鸾跸廵幸甘泉伏承摄卫攸冝圣躬万福下情庆幸率土咸赖臣等材质庸陋谬荷超擢俯循薄劣惧不克堪谨当夙夜战兢自相朂励竭心罄力以酬鸿造使百僚率职仰副天心四方祗勉俱称慈泽臣无任
　　谢勑书表　　　　　　　　许敬宗
　　臣某言奉今月十一日勑伏开瑶检等凿窍而覩虹霓戴荷丝言似假翼而腾云汉臣以愚劣本乏词情比加衰耄更増才尽年逾郭北滞守周南引领天庭望丹霄而结恋驰魂魏阙惧黄落而长违忽预闻韶方申击壤之慰词均郑璞匪无辽豕之慙精卫御刍岂究灵鼇之境秋萤继日安测阳羽之升天泽旁濡恩光曲照剪拂锡其容彩吹嘘饰其羽毛雕朽为妍窃比铿【一作丝】金之响涸鳞霑润纵游陆海之深不胜抃跃之至谨附右崇卫副率贺拔俨奉表陈谢以闻谨言
　　为刘少傅等谢勑书慰劳表　杨　炯
　　臣某等言司马郎中王知敬至伏奉今月日手诏璿玑下照覩天象之三光玉检前开见河洛之八卦发挥珪璧感召风云不知手之舞之足之蹈之者也臣等稽之天地名山辟长男之宫步之日星乐府奏重光之典【疑作曲】二王所以立教者天子为先万国所以称贞者元良是寄伏惟天皇御中道践平陛对扬文武之休命绍伏古先【一作先王】之大业洛京朝市义叶于省方秦地山河事资于监守皇太子一物三善四方继明孝以承亲显于直地之路明以照下验于长寿之术虔奉丝纶躬亲政事德刑详矣既远安而迩肃博爱先之亦途歌而里咏固以礼成恭敬道洽温文知寳厯之无疆信苍生之幸甚臣等窃循愚蔽谬荷恩私或位聨辅弼职在台衡希少阳之末光自韬萤火洽重海之余润色【疑】息牛涔不谓殊奬曲覃真文俯及载之眉首奉以周旋听葛天氏之歌方慙此庆闻有虞氏之石未均斯喜但知怀璧之罪不可越乡岂敢贪天之功以为已力倾诚毎积朱鸟于南宫拜德无因限苍龙于左阙臣无任
　　谢问表　　　　　　　　　张　説
　　臣説言内给事髙力士至伏奉墨制【集作勑】圣慈绸缪言及旧昔拜舞捧读且惊且喜【集作且喜且慙】臣闻汉主眷骖乘之臣魏君忆同游之客诚以故旧不弃而光隂易往今之圣情实过于昔臣曩蒙侍文北阁倍宴东堂庭阙一遥寒暄二载不意逢春之草承清【集作湛】露之惠渥容光之隙引迟日之晖华无任荷恩恋主之至谨附髙力士奉表陈谢以闻
　　谢恩慰喻表　　　　　　　李　邕
　　臣某言伏奉今年某月日恩防恕臣重责护臣小才日月之明早曜丝发雷雨之施振起昆虫臣某中谢臣二十余年数从远谪流离辛苦契阔死生因陛下兴圣谋行天讨救万人之命解四海之悬臣所以脱于往危保于今泰者为此顷岁昌宗执柄三思弄权臣与宋璟同论桓敬俱奏贬臣为常【李邕传作富】州司戸实荷陛下诛韦氏之后收正人之余特拜臣左台侍御史此陛下活臣之命贷臣之荣一也顷岁谯王重福谋立东都臣当留台与洛州司戸【日知传作马】崔日知挫其逆形收其余孽东都底定知臣之功自文林郎拜朝散大夫除戸部员外郎岑曦崔湜之軰以臣再用徃还并忌崔隐甫倪若水等恐为陛下之助与臣同制各贬官仍聨翩左迁为崖州舍城县丞及陛下正位紫宸臣又自岭南九品远恶官除朝散大夫戸部郎中又荷陛下活臣之命贷臣之荣二也顷嵗陛下东封将还臣路左谒见猥承圣顾广録旧文朝议恐陛下用臣薛自勤与外生库狄履温罗织臣至死仍承陛下免其罪授臣官又荷陛下活臣之命贷臣之荣三也臣出入岭南自经一纪自沣州司马加朝散大夫兼此州牧解青绶埀彤襜去瘴毒之艰遂江山之性又荷陛下活臣之命贷臣之荣四也且臣远览前书颇闻故事一食之惠尚可杀身况臣蒙圣主千年之恩救愚臣万死之急至若训诲委积率喻再三蚊力负山不胜其重萤火向日徒失其晶必当闭戸絶交澄心去欲下以安所部上以报所天岂徒殒躯防元焚妻夷族而已无任生死肉骨恐惧感戴之至
　　同前　　　　　　　　　　崔　沔
　　臣某言伏奉某月日勑书慰问跪捧抃跃不胜感戴臣某中谢臣东鄙孤贱名节未立比州述职绩用无闻诚愧王尊倾河羡溢德慙吕望恒雨霖霪加以擅散国储輙违常宪权稽兵赋不防严程虽事切忧人而迹冐平法鞠躬夕惕侧足屏营伏待刑书岂期恩命陛下明逾日月施重丘山察求瘼之心弛慢公之责紫泥加命降自云霄泽殊私旁霑草木振穷之际散发廪之深拯溺之辰矜泛舟之小惠恤下诸吏咸知向方徒杀征夫卒获宁止猥承天造安敢名言徒誓微躯何能答効臣某限以守职不获蹈舞阙庭无任
　　代河南裴尹谢墨勑赐衣物表
　　臣某言今月日进甆器官某郎行河南尹巩县主簿蒋清还伏奉墨制仍赐臣衣一副瑞锦一端恩垂北阙荣照东园捧戴殊私载兢载惕臣某中谢伏惟开元天寳圣文神武应道皇帝陛下兼上圣之姿运大明之照雨露万国陶甄百灵履无为而抚域中躬自然而化天下犹复勤劳睿念祗奉宗祧以亿兆为心慈俭为寳臣曲延休盻叨据天官上报无阶致身惟谷任土修贡臣子率由之礼自天降祐君父非常之恩宸翰昭囬圣慈稠叠宁期水土之浅上简乾坤之心天下幸甚复淳风于大古小俭德于前王特垂悬象之明俯赐名臣之服恩铭骨髓泽被宗门不胜庆幸且重锦之赐取贵春秋解衣之赏见髙汉代服以宫中之制耀其机上之文潢潦献微邱山报重又臣所进新米特奉手诏更闻丰岁知万国之至和式洁秋尝明一人之孝理无任手足蹈舞之至
　　谢诏许濠泗两州割属淮南表【代相公】
　　刘禹锡
　　臣某言伏奉十一月二十九日诏书其濠泗两州令依前收管臣谬承宠光作镇淮海位均九伯权揔十连内省无堪常恐不逮岂谓恩私曲被封略有加慙无报政之勤重受分忧之寄伏以兵戎方息闾里未安谨当奉宣皇风慰彼黔首且责成于牧宰期不失于澄清伏惟圣明俯赐照【集作昭】鉴臣无任
　　谢手诏慰抚表
　　臣某言臣监军使判官刘寄至伏奉勑书手诏兼奉宣口勑奏事官王穆廽又奉尺书手诏兼宣口勑并慰抚问臣及将士等圣慈稠叠感戴无阶臣某中谢臣迹忝总戎力慙致果一昨励兵秣马破贼攻城皆承睿略指【一作发】踪庙谋制胜岂臣庸妄敢窃勲劳每佳冯异推功见称良史常恶乐羊求赏飜谢谤书拳拳血诚天实谅只但以孤根独立众口易诬销骨为虞抚心是惧树杨恐拔非独一人采葛畏防信如三月忘寝与食以荣为忧陛下圣聪听卑宸鍳烛远天书轸念口诏宣慈特荷知臣之明累矜报主之効许之纯直慰以贞坚北阙之恩谬加倚赖东门之倚又切防虞宠兼腹心泽浸骨髓载欣载跃感戴无阶岂惟剪逆枭凶独申微効实冀粉身灰骨上答殊私臣无任
　　谢恩存问表
　　臣某言王敬仁至奉口勑存问微臣悯其踈远之悲慰其违离之思臣某中谢臣自今春分司入洛即属陛下受命承天企揖让之盛仪隔肃雍之大礼英匝岁日使怀归白云在天阙庭难见岂期廷瓌为寳尚忆他山之石贞明溥临远及容光之地仁深行苇眷甚遗簮草木之诚何酬造化无任感恩慕恋之至
　　谢墨诏表
　　臣某言中使陈日华至奉宣圣防存问兼赐臣墨诏又以臣所奏罗及裴靖政理有方今各赐手诏激赏者恩降重霄泽流下土义敦奬劝荣冠等夷臣某中谢臣昨以罗珦裴靖励精吏理効用着明人感悦安俗致殷阜恐湏甄録以劝在官輙献封章具陈成绩伏蒙睿览【集作慈】俯亮愚嘉治行之尤光示丝纶之深防守道者益以固志怀慝者由是悛心激俗化人于慈为大臣谬司廉察职在澄清幸遇旌善之时获免蔽贤之责
　　二
　　臣某言中使陈日华至奉宣圣旨慰劳臣及将佐官吏僧道耆寿百姓等兼赐臣墨诏恩降紫泥泽流下土跪捧自天之命遥倾捧日之心臣某中谢伏以皇帝陛下凝旒穆清轸念黎献已洽雍熈之化尚存宵旰之勤远降王人特纡宸翰慰问【集作安】稠叠晓谕便蕃任重力微不知上答应縁戎旅庶务谨具别状奏闻伏乞皇明俯赐照鉴无任
　　谢手诏表【诏后批云朕自书】
　　臣某言中使阎忠信至奉宣圣旨存问兼赐臣手诏拜捧紫泥跪伸金简承防见圣神之略感恩知身命之轻臣某中谢臣素乏异能幸逢昌运猥当旄钺之寄未靖妖氛荣分台鼎之名何阶啓沃窃位斯乆速尤是虞岂谓化曲成鸿私荐及特纡睿思【英华作异恩非】亲洒仙毫降自九天粲然五色初喜丽天之象远烛辉光旋惊垂露之踪曲覃霈泽鸾鹤廽【集作鸾鳯骞】翔而变态烟云舒卷以呈姿赋彩飞空耸神荡目恭惟国寳何幸家藏感极涕零莫知上答应縁军旅庶务谨具别状奏闻无任屏营之至
　　同前　　　　　　　　　　苻　载
　　臣某言今月日中使郭忠政至伏奉手诏以臣微疾尚轸圣怀日月私临于幽【一作隂】虫雨露曲霑于旱草感戴所廹若无精魂臣某中谢臣初中风疾状侯颇剧自蒙圣泽特赐神方酌和剂之冝备甘辛之味曽不信宿已觉痊平伏以圣意纒绵此方神异思虑超古今之表重轻得损益之中故以药攻病如水灌火且以鸿恩为汤饵何荣卫之不调以造化为岐和何膏肓之不去丘山至重草芥极微报恩之分杀身后已不胜激切危恳之至谨奉表陈谢以闻
　　二
　　臣某言中使某至伏蒙诏旨褒臣政事慰臣疾病并示除改庐州刺史路应等五色丝纶九霄雨露光华润泽并集微臣捧戴兢惶无地容措臣某中谢臣伏见自淮而南天下重镇臣叨受旄钺仅二十年人无夭昬嵗属丰稔瞻彼疆域小有康宁此皆陛下睿谋鸿化之所被及岂臣薄劣自能致理臣所患风疾自然降损饭食甘适肢体便安此皆陛下神方秘术之所攻疗非臣调护所能平愈伏见除改诸州刺史等路应和而明裴靖才而通罗珣断而达李正臣强而毅陛下或以赏受或以能迁或増之以宪司或擢之以棘寺实所谓宸鉴髙远睿奬宏深虽虞舜官人之羙无以过此臣才非申甫恩重嵩华惟局地以彷徨敢窥天之远近不胜恳切慺慺之至谨奉表陈谢以闻
　　谢潘侍郎到宣慰表　　　　杨于陵
　　臣伏奉八月二十四日勑陛下以江淮旱歉轸虑蒸黎命度支盐铁转运使戸部侍郎兼御史中丞潘孟阳宣谕慰安蠲除疾苦以今月二十九日到臣本州颁赐诏书以示恩化臣及官吏百姓等咸蒙圣慈特加存问爰自城邑达于里闾喜气浮川欢声被野臣忝守藩服恭承德音荷戴宠光局蹐无地中谢臣闻天覆无私虽幽必烛人心有系惟圣能通伏惟皇帝陛下德冠君临泽均子爱一物失所如轸于纳隍一人不获载怀于驭朽敷求至理建太和明命施行率土欣戴臣实庸叨领方隅奉陛下亭育之仁当海濵旱歉之后人多迁徙赋亦逋县夙夜忧兢冰炭交战忽承慈旨特降使臣优贷俯及于藩条勤恤遍加于凋瘵以制国用思致于均平以朂庶官俾甄其课効发号而生灵交畅先春而和气导迎宇虽广而煦妪必周天虽髙而感通【一作应】宁远臣幸逢昌运荐沐殊私誓将罄竭驽骀上禆万一无任激励踊跃感恩之至谨遣讨击副使曹序奉表陈谢以闻
　　谢恩宣慰并赐手诏表
　　臣某言押领日本国朝贡使廽伏奉宣圣旨并赐臣手诏宠私累降荷戴难胜臣某中谢伏惟皇帝陛下重光嗣圣德升闻九有来王万方率职以日本国使远献琛贽毕事旋归言念梯航之劳厚其行李之费恭承诏旨伏见天慈臣当道发遣素有旧例今则稍加丰备上副怀柔已具别状分析闻奏臣无任
　　谢手诏许受吐蕃信物表
　　臣某言奏事官戴诚廽伏奉墨勑慰问臣并以臣所进助山陵材木收纳讫及吐蕃东道都元帅尚乞悉罗与臣及邵崇政等信物并蒙圣慈许令收领者殊私累降感抃难胜臣某中谢臣以庸钝叨膺任寄慿奉圣略藩守疆陲而亭障无虞戎夷献款每示绥怀之德愿输臣妾之心昆夷喜附于汉疆礼物遗通于边将陛下以覆载之广延纳是宏假其专受之名外示不疑之礼仰承宏贷俯积兢慙今臣及邵崇政所与廽答信物并凖诏据旧例量事发遣讫其敬国清已牒本鎭令勘待报到续具文奏又蒙宸慈特赐答蕃书本宣威示信体远怀人俾无饰诈之虞实感曲成之道誓当戮力以俟一时永絶虗名乃臣职分无任感荷屏营之至
　　谢勑书宣慰表
　　臣某言中使冯仙鹤至伏奉手诏兼宣口勑慰抚臣及将士等圣恩曲被戴荷无阶臣某中谢臣谬承驱防荡灭凶残役未逾时恩无旷日九天之上诏下斯湏千里而遥威如咫尺示臣攻守之势朂臣进取之期断敌用竒皆凭睿略指纵制胜尽出宸但当戮力悉心捐躯致命冀申微効仰答鸿私臣无任
　　为判官郭彦郎中谢手诏表
　　臣某言监军使判官马某至伏奉勑书奉宣口勑慰抚臣及将士等恩奬殊常宠惊无地臣某中谢臣幸承朝命切佐戎旃无借筯之谋讵申微効有挈瓶之智备守成规戮力彼军悉心留务虽事皆关白旌斾非遥而职在防虞城池是切岂谓常忧罪戾忽降纶言每惊宠辱特荷恩私圣泽载覃不遗于细物天书忽降曲赐于贱臣手捧紫泥心驰丹阙以欣以抃戴荷无阶上答殊恩百生多幸俯慙微命万死难酬臣无任
　　代裴相公谢赐批答表　　　杜　牧
　　臣某言臣伏奉今月日批答令臣冝断来表不许牢让者仰承鸿泽跪捧芝缄战越失图啓处无地臣某诚惶诚恐顿首顿首臣昨奉制【集作诏】书付以魁柄自顾斗筲之噐朴樕之才乘恩宠时窃栋梁任只合効蔡谟坚卧孔霸恳辞尚犹拜谢天顔进见卿士荣忝既积忧慙【集作惶】实深是以拜章上陈恳词自叙冀廻圣鉴更择时贤岂意睿旨重临纶言再下不令徇志且遣守官大君之成命已行微臣之丹恳不遂誓当戮力尽瘁粉骨捐躯知无不为有【集作见】死不避冀答君亲生成之德用酬乾坤覆载【集作育】之恩无任感激血诚慙惶战越之至谨奉陈谢以闻

　　文苑英华卷五百九十八
　　钦定四库全书
　　文苑英华卷五百九十九　宋　李昉等　编请听政
　　中书门下请听政表三首
　　劝释服听政表三首
　　劝听政表三首
　　宰臣等请听政表七首
　　礼部为文武百官请听政表二首
　　中书门下请听政表　　　　于　邵
　　臣某言臣及文武百寮上乞奉遵遗诏俯埀听政迨于再三尚阻羣请所天未覆何地自容伏自焦惶罔知攸处臣以因心之感是陛下私戚顾命之重是先帝至公未有因私戚而忘至公居大寳而怀小节者也且汉文昔王之贤者岂欲埀训作则自亏其道而后嗣忘其孝思盖所以埀时制礼从权体国千载不易直道而行曾参闵损俯就者家也周康汉景抑就者国也安以一家之行而隳万国之务乎今陛下礼以自拘【阙】为全孝臣谓从而观志存其中则明遗制不可狥礼而忽万务不可一日而矌臣又闻之子事父以无违臣事君以替否臣陪陛下霑承末命臣言未感受不忠陛下固辞岂得称孝特乞受凭儿之顾托损蓼莪之哀思以时阐皇纲创帝范副人之所望恱亿兆之心宁止宗社焉依实将教缺速及披肝屡啓冀获哀从无任崩迫彷徨之至
　　第二表
　　臣等钦承顾命遵守旧章冐陈至理上喧霄极冀廽三舍以幸万方而呼天未闻触地无厝庶僚何恃而不恐率土何仰而不忧至如仙驾在天猷未远穷崩之慕臣子之极同况陛下新离供养纒哀风树诚不宜屡黩严纩仰伤圣心臣等备位台衡与国休戚所顾者小节所全者大体是用频烦干奏陨越为期臣某中谢窃以三汉成规备乎六册六宗遗范列在史官歴羣圣无以易其仪贯百王无以更斯制则知圣人达节而俯就王者屈已以狥时故周发誓师当未葬之日康王作诰继凭几之辰夫大孝在于述先执礼惩乎发【疑作废】命所以伯鱼止恸禀趋庭之规孝景抑情循易月之制弛张期乎得中压降在于适时今中夏虽宁而外郊犹警幸属千年嗣圣九有惟新顾循问竖之初迨今宅忧之日已交朏魄不决外虞普天率土任重事殷一日暂旷万务所拥况翌日之诏手泽犹存敢忘导以塞恩顾且小大之理须禀圣规听断之期已违先防庶政羣情惟上帝之降命属陛下以黎元宜以阐皇纲创帝范副灵祗之望悦兆庶之心焉得极蓼莪之哀忽宗社之重伏惟陛下仰思无改之道俯戒在予之责抑损至情覧决庶务存万代之固遗一介之善率繇大道克允至公天下幸甚天下幸甚
　　第三表
　　臣某言称情立制礼经美人道之文屈已从冝前史称我王之孝故魏文腷臆以莅事晋襄缞绖而从师诚有由然非不怀也伏惟皇帝陛下属当圣业纒思遗弓至性出于自然孝情禀于天质虽考妣之恸被于含齿而皇王之道宁有常心天下之志宜通太阳之照难阙况百度惟始万目未张遂呌帝阍期抑舜慕虽封章累至而阊阖不开九服失图羣司沮色岂悟至诚不昧有感必通今日中使某至伏蒙昭廻天鍳允纳穷款皇风广被神诏沛然观象于天同伏羲之始画奉先思孝狭武丁之不言厌极【二字疑】爱于祖宗体前行之覆育周汉所以继理政术魏晋由是经纶理道实足埀风万古作范百王豁亿兆惶惑之心示人祗闻奏之路百谷荷膏雨之泽羣生覩天地之初以悲以欢载号载惧【云云】
　　劝释服听政表
　　臣某等言再奉恩勑【一作旨】圣心永慕未忍割哀过大祥则素衣练冠衘恤听政当外除则降从禫服以终防纪者羣臣等重于荒廹之中频奉不忍之诏精防飞越兢惶失图臣某等中谢伏惟皇帝陛下孝心自天孝道逾礼宅忧之日痛感人神顾命之文兴言不忍微臣等前后五表昧死上陈虽皇恩抑从而犹至十日自鼎湖升驭俯及祥除其间唯见羣臣礼展哀感又伏闻杖不能起哭不絶声常膳顿减至于一溢【一作并一】以王者之尊过子臯之毁然臣等伏以三年之防古称云达礼者前王之旧制也三日而听政二十七日而释服者先皇之遗令【一作命】也今陛下不胜罔极之痛欲遂因心之哀远追前古之礼近废无违之义愚臣荒塞莫知死所且梓宫未迁于陵隧圣虑方切于哀号【一作迷】虽释服从【一作临】朝慰抚臣子犹恐天顔惨戚率土不安羣臣未通庶事皆阙今方以练冠为易月之服制终谅闇之防羣臣进见莫胜忧戚又安敢议及时政下延兆庶者哉遐迩幽明同知不可伏乞圣情深思园陵兴作之务仰顺先圣殷忧之説上尊祖宗传袭之典精释服之注俯从有司衘哀永怀岂有时日万人之命悬在圣躬今臣等昧死请不奉诏上冐宸严心防兢悸言辞失序无任忧国切【一作荒】廹之至
　　第二表
　　臣等至哀至切昧死上表乞奉遗诏顺时释服日月有期而精诚未达率土臣子未【类表作莫】知所从况在朝行伏待斧锧臣等伏以昔汉文帝初制易月之礼以为帝王者不可因丧而废政若君上重服则率土何心爰建此仪以重后叶自尔至今殆千载矣岂无哲王皆所尊奉圣朝奄有四海抚宁万邦重光睿图孝理天下臣不敢备引前古以烦圣听【英华作德非】乞畧陈宗先帝即位故事耆老当日所闻见者皆以日易月依礼外除有司继存仪注尚在臣敢罔冐伏受严刑且先王制礼禫服止于两月为日正当两日今诏防降从禫服【类表作服】以终防臣虽固【类表作愚】陋不达礼本今服禫三载实所未闻况君者天也岂有天意惨怆万物得遂其性父怀隐痛赤子得安其心哉陛下若固违羣言未奉遗诏非唯臣子哀惧实恐蛮貊不安非阳和发生之道圣人顺物之义愚臣等心之所切抵冐国章形神悚越文理繁秽频黩旒扆庶感天心虽死之日将无所恨无任荒悚之至
　　第三表
　　臣某等言伏闻事有至公不敢避责确守臣节不敢逃刑天心未从有死无二臣伏以大行皇帝凭几顾命俾二十七日而释服者盖以天下事重轸虑于怀陛下至孝【一作情至】纯深必多损毁窃恐因创巨之痛忘艰难之业累圣鸿绪万邦赤子或一事不得其所岂非重服伤生之患哉所以当大渐之辰托殷忧之命盖縁社稷之远计须抑陛下之至情遗旨若此犹未忍割哀况【一作向】无制命则如何上请且攅宫尚临于前殿陵寝方兴于复【英华作厚非】土朝野缟素殆将三旬虽听政俯在于天心而庶务未亲其万一今又服终制普告四方典章文物何所设施【一作将何所设】且西戎北狄顷岁未賔凉秋气髙每伺邉隙今若闻国有大故防又未除奸谋或生事则非远【一作远虑】虽皇威遐振应时扫除然思患之道【一作前】必戒不虞善师不阵盖在此也今陛下若御常服决大务不逾月之内天声被于八极凡厥夷貊耸听皇猷自然大者畏威小者怀德稽颡率赋疆场无虞告成之功上荐于帝则先皇帝之遗旨【一作命】行矣天子之大孝备矣羣下之所愿遂矣万国之兆庶安矣陛下不思此事之利害忍违臣子之诚心此臣等所以兢惶无措哀廹失图叩心三请上冒天宪死而利国臣不敢辞臣之丹心天地明察无任兢廹之至
　　劝听政表　　　　　　　　陈　谏
　　臣某言伏以大行皇帝导天命付陛下以宗社托陛下以殷忧俾抑情以顺人节哀以听政伏惟皇帝陛下哀思至孝与天罔极不忍遵奉防过乎哀羣臣上陈未蒙降允荒廹之至不知所措伏以上天降祸率土号慕哭泣之哀防纪之节凡在臣子所冝同哀【一作怀】岂合此时再三陈请但四郊尚有师旅万国未登和平众事从宜兆人思理当通变之日非慕已【疑】之时陛下临之浃辰则雍熈可覩废之一日则忧虑或生所以遗旨殷勤俾三日而听政非欲抑陛下至哀之情盖为社稷万人之计不得不尔也臣闻周称成康汉称文景咸为至理之主百王则而象之然成王有顾命康王翌日而践祚文帝着遗令景帝释服而视朝夫岂无私怀为至公抑也伏惟陛下省当时安危之理顺普天延企之望睿谋光于八叶成天子不匮【英华作遗】之孝答先圣乃眷之情【一作怀】凢在生灵孰不悲戴臣等时逢继圣位忝通班犬马之心不胜哀恳
　　第二表
　　臣某言臣闻先王立礼所以安邦国【一作国家】定社稷也帝王防制之义古今损益不同盖时有安危礼有沿革当万邦无事可以谅闇属百度思理固当节哀时殊事异不得不然至于罔极之情【一作怀】孝思【一作因心】之感皆由率天性隐痛深焉或不在防服之轻重临朝之迟速也臣谨案孝经云事天明事地察德教加于百姓刑于四海盖天子之孝也又礼中庸曰武王周公其达孝乎夫孝者善继人之志善述人之事者也臣等伏考前典保宁家邦严荐胙【一作荐严社疑】于九庙流庆祚于万叶此所谓继先皇之志也哀痛既徃经营将来致干戈于不用登兆庶于寿域此所谓述先皇之事也陛下傥忘此二者未忍哀情固违百辟之诚请不咨前王之故实其若天地宗庙何其若万方四海何臣等位忝班行同国所戚不任哀迫之至
　　第三表
　　臣某等言昔袁盎以汉文孝过于曽参臣今伏以圣情之恸过于汉文远矣凡在羣下孰不归仁臣等荒迫之中窃有所感伏以大行皇帝深惟天下之重慿几顾命俾陛下三日而听政今颙颙万国企闻王言已七日矣而衘哀永慕未忍抑从尚【一作岂】可谓奉先皇之旨行天子之孝乎大行皇帝封植万邦传之陛下属艰难之运当金革之辰庶务权冝悬于晷刻如或一夫不获一事不理虽陛下心同大舜迹齐武丁岂可谓负荷祖业永和【一作安】兆庶之望也【一作乎】臣等荒愚未见其可所以前后三表血诚上请祗冒宸扆战越伏深无任忧戚【一作感】之至
　　宰臣等请听政表　　　　　林　逢
　　臣等闻王者之孝不可与士庶同万机不可以逡廵旷典策所载古今必然伏惟皇帝陛下出震纉图体干御极荷祖宗之丕烈啓运祚于雍熈自大故已来孝思罔极天地以之惨戚臣庶以之震骇而节文有变遗旨无违伏乞稍抑哀怀俯亲庶政冀使生灵获泰日月重明臣忝列台司谬叅枢务无任恳悃之至
　　第二表
　　臣某言伏以万机事繁不可乆旷今则披沥血诚乞亲庶政圣情哀塞未允愚夙夜兢忧是再陈啓伏惟皇帝诞受钦明夙诚【疑】睿哲道光王室运属承天而孝感因心悲摧过毁一自国故殆逾半旬诚四海哀号如防考妣而万灵颙若未覩乾坤伏冀思继体之大猷弃执哀之小节行帝王代天之法薄曽闵匹夫之情特抑哀怀俯躬朝政宗庙之业永遂和宁社稷之灵知其允答况事非为已道本狥公【一作人】仰惟圣慈俯塞羣望臣等叨逢景运获列枢衡昧死竭愚布露丹恳伏纸陨越庶重天鉴
　　第三表【此篇栁宗元集中误収作第二表晏元献公云是林逢作决非宗元】
　　臣伏奉大行皇帝知陛下至性自天恐陛下执哀过毁上惟九庙之重下念万务之殷故遗诏丁宁俾遵旧典今百辟卿士颙然在廷瞻望清光已七日矣固陈诚请犹未允从内外忧惶莫知所出臣闻大孝之本继志为难酌礼之情尚【栁集作得】中为贵是以哀迷期数哭泣有常俯而就之圣人所重知难继也君子不为伏愿少抑哀情【栁集作怀】仰尊理命以副神祗之望以安亿兆之心光祖业于无穷流德教于千古【柳集作化于天下】凡在臣子孰不悲戴不任哀恳诚切之至
　　第四表【此篇亦误入栁宗元集作礼部为文武百寮请听政第三表按表文云两河之冦盗虽除百姓之疮痍未合乃是穆宗敬宗时事宗元元和十五年卒误収何疑】
　　臣某等言伏以万机事【栁集作至】重遗旨难违再献表章上尘旒扆精诚徒竭天意未廻内外遑遑人神企望臣闻王者之孝异于匹夫礼不相沿道资适变向【栁集作当】承平之代故殷帝宅忧而不言遇有事之时则周王未葬而誓众况今戎车犹驾边候多虞两河之冦盗虽【栁集作难非】除百姓之疮痍未合乱者思理危者求安天下嗷嗷正在今日诚宜抑其至性以副羣心成先帝之大功继中兴之盛业岂可寝苫啜泣庶政阙然九庙之灵何报万方之望何塞臣等职参枢近诚切邦家若陛下未忍临轩尚持前志臣等有死而已不敢奉诏不胜哀迫恳切之至
　　第五表
　　臣闻树之元后以牧蒸人犹日月之照临不可以少旷如天地之覆育不可以暂亏故歴代明王取鍳于此必屈已以狥物遂抑哀而从冝期为彛章行于徃古圣心哀迫未体至公羣臣忧疑罔知所措伏惟皇帝陛下温恭允塞迈德文明承二百年之丕图当十三圣之大业生灵所属负荷不轻岂宜直【疑】貌棘心蹈小节而自遂寳符神器委大计而未临且万机事殷九有望切运当克构政在惟新颙颙苍生日有所冀伏乞皇帝以安黎庶为念以保社稷为心对越上克扬顾命俯从人愿用答天休臣之慺慺实在于此况万国将至七月匪遥须务山陵以申孝敬在于营奉不可旷违抑有前规固无徇已伏惟特膺顺变允叶情文抑至性而副羣诚畧小善而章大道则天下幸甚宇内和宁臣等生忝明时位当枢轴敬同羣品重啓宸严悃愊之诚至于死请云云
　　第六表
　　臣等昧死上表以陈备竭肝膈圣情超远未蒙听覧臣等中谢臣等谬膺爕赞猥奉恩私未廻日月之光是负股肱之寄岂臣心不忠无能感寤今者万机之旷四海同忧颙颙众心不安寝食以陛下听政之期未尅执防之志尚坚臣等当伏閤呌【一作扣】阍殒身碎首所期宸鉴下察微诚不胜迫切之至
　　第七表
　　臣等言今月日已后累陈七表请御万方忽蒙宣旨尚未听许臣等惊怖不知所裁敢征前言以奉万一伏惟汉朝诸帝文称明圣而着易月之典以为后代之法光武已降迄于我唐继有睿哲之君不无明圣之主岂皆乏殷宗之孝岂尽无陛下之心但以所守者祖考之丕图所临者生灵之重事不敢狥其已以屈万姓不欲申其志以盖百王具在典谟莫得逾越况元和已前十一圣矣皆以孝理化于万国迭承次守无议改缞大行皇帝恭承昌绪亦遵前训当陛下旧规或坠忠言莫从远弃汉文之风烈近乖先帝之遗躅独狥一时之至性臣恐掩祖宗之旧仪不足以流范越大行之性度不足以名夫防以敬为上哀亦次之着在礼经陛下之所鉴也伏惟以社稷为心以邦国为念以奉山陵为至敬以安社稷为至勤薄曽闵之菲名纂尧舜之盛业副中外之丹欵济苍生之血诚臣等慺慺不寕寝食况臣等备任宰衡时逢昌运答先朝之眷遇承陛下之文明伏乞俯察愚心允兹羣望期于得请昧死上陈今枢务之目旷废已乆朝野心惑人祗望切安可盘桓更延时日伏乞更赐允许以慰上下亿兆之诚立俟圣谕晷刻是望无任
　　礼部为文武百官【集作寮】请听政表
　　柳宗元
　　臣某等言臣闻大道必体于至公大孝无【集作莫】髙于善继上观列圣旁考前王罔不俯就礼文仰承大事严奉宗社【集作庙】慰安黎元然后德教惟新邦家永固伏惟皇帝陛下寝苫泣血号慕无时贯于【集作于】神明动于天地未临庶政犹狥至诚凡在人臣孰不哀惧伏以【集作惟】先圣遗旨俾陛下抑哀而听政本朝乏人使臣等竭忠而【集作以】奉上非敢惧死輙布恳辞期于必从以慰寰宇且王业至重军国方殷一日万机【一作万机之事】不可暂阙伏愿追遵顾命蹈履成规恢王者华夷之望顺上帝乃眷之怀臣等不胜哀迫诚恳之至
　　第二表
　　臣某等言臣闻圣凡殊途邦家异礼故王者舍已从物用身许天虽居达防犹以事夺伏以大行皇帝道成铸鼎仙等驭龙万姓长号九有颙望陛下以聪明睿圣嗣守寳图爰及宅忧迨兹累日而孝思罔极尚辍乃讙之言庶政未厘颇阙如丝之命臣等尝覧载籍粗知防纪若成周顾命歴代犹遵西汉遗诏前王所奉我国家以孝理天下文明应期上【类表作亦】用此法胥以传授盖事归至当则不可不遵礼贵从宜则不得不守理固然也臣等是敢【集作以】上陈愚恳轻黩宸严冀遂血诚俯亲国政而陛下执防逾切听理未闻亿兆嗷嗷不知所诉臣以为天子之孝在于保安社稷司牧蒸黎功超百王庆流万代亦何必守臣下之小节蔑皇王之大猷固阻羣情务成谦德伏愿以遗诏为念夺在疚之怀就临轩之制天下幸甚幸甚不胜哀惶恳迫之至










　　文苑英华卷五百九十九
</div>
    <div class="pagination">
<a href="文苑英华_page479.html">上一页</a><span>...</span><a href="文苑英华_page475.html">475</a><a href="文苑英华_page476.html">476</a><a href="文苑英华_page477.html">477</a><a href="文苑英华_page478.html">478</a><a href="文苑英华_page479.html">479</a><span class="current-page">480</span><a href="文苑英华_page481.html">481</a><a href="文苑英华_page482.html">482</a><a href="文苑英华_page483.html">483</a><a href="文苑英华_page484.html">484</a><a href="文苑英华_page485.html">485</a><span>...</span><a href="文苑英华_page481.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
