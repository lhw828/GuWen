<!DOCTYPE html>
<html>
 <head>
  <meta charset="utf-8"/>
  <title>
   文选注 - 第 21 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选注 - 第 21 页/共 67 页
  </h1>
  <div class="content">
   谢玄晖眺有庄在锺山东，游还作。

　　戚戚苦无悰，携手共行乐。戚戚，已见上文。《汉书》广陵王胥歌曰：出入无悰为乐亟。韦昭曰：悰，乐也。魏文帝《折杨柳行》曰：端居苦无悰，驾游博望山。杨惲《报孙会宗书》曰：人生行乐耳，须富贵何时。寻云陟累榭，随山望菌阁。寻云，已见上文。《楚辞》曰：层台累榭临高山。王逸曰：层累，皆重也。《尚书》曰：随山刊木。《楚辞》曰：菌阁兮蕙楼。远树暧仟仟，生烟纷漠漠。《广雅》曰：芊芊，盛也。仟与芊同。鱼戏新荷动，鸟散馀花落。不对芳春酒，还望青山郭。言野外昭旷，取乐非一。若不对兹春酒，还则望彼青山。魏武帝《短歌行》曰：对酒当歌。陆机《悲行》曰：游客芳春林。《毛诗》曰：为此春酒。

　　【从冠军建平王登庐山香炉峰一首（五言）】

　　沈约《宋书》曰：建平王景素，为冠军将军湘州刺史。刘璠《梁典》曰：江淹年二十，以五经授宋建平王景素，待以客礼。远法师《庐山记》曰：山东南有香炉山，孤峰秀起，游气笼其上，即樊蕴若烟气。

　　※江文通

　　广成爱神鼎，淮南好丹经。《神仙传》曰：广成子者，古之仙人也，居崆峒之山石室中。《抱朴子》曰：服九转丹，内神鼎中，夏至之后暴之。《神仙传》曰：淮南王刘安者，汉高皇之孙也。好道术之士，於是八公乃往，遂授以丹经。此山具鸾鹤，往来尽仙灵。张僧鉴《豫州记》曰：洪井西有鸾岗。旧说云：洪崖先生乘鸾所憩处也。鸾岗西有鹤岭，云王子乔控鹤所经处也。东方朔《十洲记》曰：昆仑山正东曰天墉城，其北户出承渊山，西王母之所治，真官仙灵之所宗也。瑶草正翕赩，玉树信葱青。瑶草，玉芝也。《本草经》曰：白芝，一名玉芝。《琴赋》曰：瑶瑾翕赩。《甘泉赋》曰：翠玉树之青葱。绛气下萦薄，白云上杳冥。王逸《楚辞注》曰：草木交曰薄。《楚辞》曰：杳杳冥冥而薄天。中坐瞰蜿虹，俯伏视流星。《西京赋》曰：瞰蜿虹之长鬐。《鲁灵光殿赋》曰：中坐垂景，頫视流星。不寻遐怪极，则知耳目惊。言未尽寻遐怪，则知其至此，耳目必惊也。郑玄《礼记注》曰：极，尽也。日落长沙渚，曾阴万里生。曾，重也。蔡邕《月令章句》曰：阴者，密云也。藉兰素多意，临风默含情。多意，多佳意也。含情，情未申也。隐显交虑，所以未申。《啸赋》曰：藉皋兰之猗靡。《楚辞》曰：临风悦兮浩歌。王仲宣《公宴诗》曰：今日不极欢，含情欲待谁。临风，已见《月赋》。方学松柏隐，羞逐市井名。方，犹将也。言将隐而弃荣利也。《楚辞》曰：山中人兮芳杜若，饮石泉兮荫松柏。市井，已见上文。幸承光诵末，伏思讬后旌。光诵，犹华篇也。后旌，犹后乘也。

　　【钟山诗应西阳王教一首（五言）】

　　徐爰《释部略》曰：建康北十里有钟山裴子野《宋略》曰：孝武封皇子子尚为西阳王。

　　※沈休文

　　灵山纪地德，地险资岳灵。《说苑》齐景公曰：天不雨，寡人欲祠灵山可乎？郑玄《周礼注》曰：镇名山，安地德者也。《周易》曰：地险山川丘陵。王隐《晋书》苟晞曰：淮阳之地，北阻涂山，南枕灵岳。终南表秦观，少室迩王城。《毛诗》曰：终南何有？有条有枚。《史记》曰：始皇表南山巅以为阙。南山，则终南也。《尔雅》曰：观谓之阙，戴延之《西征赋》曰：嵩，中岳也。东谓太室，西谓少室，相去十七里。嵩高，总名也。汉武帝作登仙台，在少室峰下。《东京赋》曰：然后以建王城。翠凤翔淮海，衿带绕神坰。凤翔淮海，喻宋之兴也。《东京赋》曰：龙飞白水，凤翔参墟。李斯上书曰：今陛下建翠凤之旗，然但引翠凤之文，不取旗义也。衿带神坰，并见上文。北阜何其峻，林薄杳葱青。其一。北阜，锺山也。《西都赋》曰：睋，北阜。陆机《拟古诗》曰：西山何其峻。又《赴洛诗》曰：林薄杳阡眠。发地多奇岭，干云非一状。《子虚赋》曰：其山则交错纠纷，上干青云。合沓共隐天，参差互相望。谢灵运《登庐山诗》曰：峦陇有合沓。杨雄《蜀都赋》曰：苍山隐天。《子虚赋》曰：岑崟参差。《尚书》曰：终南惇物，至于鸟鼠。孔安国注曰：三山名，言相望也。郁律构丹巘，崚嶒起青嶂。《西京赋》曰：隐辚郁律。巘，已见上文。《鲁灵光殿赋》曰：崱缯绫而龙鳞。势随九疑高，气与三山壮。其二。《楚辞》曰：道幽谷於九疑。《山海经》曰：南山昆仑，其气魂魂。《汉书》曰：蓬莱、方丈、瀛州，此三神山者，仙人在焉。九疑山在长沙零陵，三山在海中。即事既多美，临眺殊复奇。即事，即此山中之事也。《列子》曰：周之尹氏，有老役夫，昼则呻呼即事。南瞻储胥观，西望昆明池。储胥观昆明池皆在西京，此皆假言之。山中咸可悦，赏逐四时移。春光发垄首，秋风生桂枝。其三。多值息心侣，结架山之足。《大灌顶经》曰：息心达本源，故号为沙门。山足，已见上文。八解鸣涧流，四禅隐岩曲。《维摩经》曰：八解之浴池，定水湛然满。《大品经》曰：初禅、二禅、三禅、四禅。《山海经》曰：和山五曲。郭璞曰：曲，回也。窈冥终不见，萧条无可欲。《老子》曰：窈兮冥，其中有精。王弼曰：窈冥，深远貌，深远不可得而见。然而万物由之，不可得见，以定其真，故曰窈兮冥，其中有精。《老子》曰：不见可欲，使心不乱。所愿从之游，寸心於此足。其四。《家语》孔子曰：无声之乐，所愿志从。《庄子》曰：鲁有兀者王骀，从之游者与仲尼相若。《列子》文挚谓叔龙曰：吾见子之心矣，方寸之地虚矣。君王挺逸趣，羽旆临崇基。《说文》曰：挺，拔也。旆，旌旗之垂者。旌旗以羽为饰故云羽旆。陆机《乐府诗》曰：羽旗栖琼鸾。崇基，山也。《春秋运斗枢》曰：山者，地基也。白云随玉趾，青霞杂桂旗。玉趾，已见上文。曹毗《临园赋》曰：青霞曳於前阿。《楚辞》曰：辛夷车兮结桂旗。淹留访五药，顾步伫三芝。《楚辞》曰：攀桂枝兮聊淹留。《周礼》郑玄曰：五药，草木虫石穀也。《日出东南隅行》曰：顾步咸可懽。《苍颉篇》曰：顾，旋也。王逸《楚辞注》曰：步，徐行也。《抱朴子》曰：参成芝、木渠芝、建实芝，此三芝得而服之，白日升天。於焉仰镳驾，岁暮以为期。其五。岁暮，喻年老也。《韩诗》曰：蟋蟀在堂，岁聿其暮。薛君曰：暮，晚也。言君之年岁已晚。

　　【宿东园一首（五言）】

　　※沈休文

　　陈王斗鸡道，安仁采樵路。陈思王《名都篇》曰：斗鸡东郊道，走马长楸间。潘岳诗曰《东郊》叹不得志也：出自东郊，忧心摇摇，遵彼莱田，言采其樵。东郊岂异昔，聊可闲余步。《七启》曰：雍容闲步。野径既盘纡，荒阡亦交互。《子虚赋》曰：其山则盘纡岪郁。槿篱疏复密，荆扉新且故。谢灵运诗曰：插槿当列墉。郑玄《礼记注》曰：荜门，荆竹织门也。《殷仲堪诔》曰：荆门尽掩。树顶鸣风飚，草根积霜露。惊麇去不息，征鸟时相顾。《毛诗》曰：野有死麇。今以江东人呼鹿曰麇。《吕氏春秋》曰：征鸟厉号。高诱曰：征，犹飞也。郑玄《毛诗笺》曰：回首曰顾。茅栋啸秋鸱，平岗走寒兔。任预《雪诗》曰：寒鸢响云啸，悲鸿竟夜嗷。夕阴带曾阜，长烟引轻素。飞光忽我遒，宁止岁云暮。古董桃行曰：年命冉冉我遒。《毛诗》曰：岁聿云暮。若蒙西山药，颓龄傥能度。魏文帝诗曰：西山一何高，高高殊无极。上有两仙童，不饮亦不食。与我一丸药，光辉有五色。服药四五日，胸臆生羽翼。陆机《应诏》曰：悲来日之苦短，怅颓年之方侵。

　　【游沈道士馆一首（五言）】

　　※沈休文

　　秦皇御宇宙，汉帝恢武功。《过秦论》曰：始皇振长策而御宇内。《汉书》曰：武帝征讨四夷，锐志武功。懽娱人事尽，情性犹未充。何休《公羊传注》曰：充，满也。锐意三山上，讬慕九霄中。锐意，已见上注。《西征赋》曰：切讬慕於阙庭。潘岳书曰：长自绝於埃尘，超游身乎九霄。既表祈年观，复立望仙宫。《庙记》曰：祈年宫在城外，秦穆公所造。望仙宫在华阴，汉武帝所造。宁为心好道，直由意无穷。《汉武内传》曰：帝好长生之道。曰余知止足，是原不须丰。《老子》曰：知足不辱，知止不殆。《周易》曰：丰，多也。遇可淹留处，便欲息微躬。淹留，已见上文。山嶂远重叠，竹树近蒙笼。开衿濯寒水，解带临清风。曹子建《闲居赋》曰：愬寒风而开衿。所累非外物，为念在玄空。《慎子》曰：夫德精微而不见，聪明而不发，是故外物不累其内。《广雅》曰：玄，道也。然道体无形，故曰空。朋来握石髓，宾至驾轻鸿。袁彦伯《竹林名士传》曰：王烈服食养性，嵇康甚敬信之，随入山，烈尝得石髓，柔滑如饴，即自服半，馀半取以与康，皆凝而为石。郭璞《游仙诗》曰：驾鸿乘紫烟。都令人径绝，唯使云路通。《吴都赋》曰：径路绝，风云通。张昶《华山堂阙铭》曰：必云霄之路，可升而起。一举陵倒景，无事適华嵩。《汉书》谷永曰：及言世有仙人服食不终之药，遥兴轻举，登遐倒景，如淳曰：在日月之上，日月反从下照，故其景倒。《广雅》曰：陵，乘也。《列仙传》曰：呼子先者，汉中阙下卜师也，寿百馀年。夜有仙人，持二竹竿来至，呼子先，子骑之，乃龙也。上华阴山。又曰：王子乔好笙，浮丘公接以上嵩山。寄言赏心客，岁暮尔来同。岁暮，已见上文。

　　【古意酬到长史溉登琅邪城诗一首（五言）】

　　何之元《梁典》曰：到溉，字茂灌，为司徒长史。沈约《宋书》曰：南琅邪郡，琅邪国人随晋元帝过江。大兴三年，立怀德县，隶丹杨，无土地。成帝咸康元年，桓温领郡，镇江乘，县境立郡镇。舆地图曰：梁武改南琅邪为琅邪郡，在润州江宁县西北十八里。

　　※徐敬业何之元《梁典》曰：徐勉第三息悱，字敬业。晋安内史，有学业，最知名。卒於郡府。

　　甘泉警烽侯，上谷拒楼兰。《汉书》杨雄上疏曰：孝文时，匈奴侵暴北边，侯骑至雍，烽火通甘泉。又曰：上谷郡，秦置。又曰：鄯善国，本名楼兰，王治杅泥城。杅音乌。此江称豁险，兹山复郁盘。《蜀都赋》曰：豁险吞若巨防。《子虚赋》曰：其山则盘纡岪郁。表里穷形胜，襟带尽岩峦。《左氏传》咎犯曰：表里山河，必无害也。《汉书》田肯贺上曰：秦，形胜之国也。衿带，已见上文。《说文》曰：峦，小山而高。修篁壮下属，危楼峻上干。《子虚赋》曰：下属江河，上干，已见上注。登陴起遐望，回首见长安。《左氏传》曰：郑子产授兵登陴。杜预曰：陴，城上睥睨也。王仲宣《七哀诗》曰：南登霸陵岸，回首望长安。金沟朝灞浐，甬道入鸳鸾，戴延之《西征记》曰：御沟引金谷水，从阊阖门入。灞浐，二水名也。《雍州图经》曰：金谷水出蓝田县西终南山，西入灞水。小水入大水曰朝。《尚书》曰：江汉朝宗于海。甬道，阁道也。《淮南子》曰：甬道相连。潘岳《关中记》曰：未央殿东有鸳鸾殿。鲜车骛华毂，汗马跃银鞍。范晔《后汉书》曰：蜀地饶富，吏民鲜车驾马，以财货自达。《汉书》刘向上封事曰：今王氏一姓，乘朱轮华毂者二十三人。又公孙弘曰：臣愚驽，无汗马之劳。辛延年《羽林郎诗》曰：银鞍何煜爚，翠盖空踟蹰。少年负壮气，耿介立冲冠。《汉书·章义》曰：负，恃也。《韩子》曰：耿介之士。《史记》曰：蔺相如怒发上冲冠。怀纪燕山石，思开函谷丸。范晔《后汉书》曰：窦宪为车骑将军，与北单于战于稽落山。破之，遂登燕然山，刻石勒功，纪威德。又曰：隗嚣据天水，王元说嚣曰：东收三辅之地，案秦旧迹，表里山河，元请以一丸泥为大王东封函谷关，此万世一时也。岂如霸上戏，羞取路傍观。《汉书》曰：匈奴入边，遣宗正刘礼军霸上。帝劳军，直驰入。帝曰：乡者霸上军如儿戏。古乐府《日出东南隅行》曰：兄弟两三人，中子侍中郎。黄金络马头，观者满路傍。寄言封侯者，数奇良可叹。《汉书》李广与望气王朔语曰：自汉击匈奴，广未尝不在其中。而诸将校尉，以军功取侯者数十人，广不为人后。然终无尺寸之功以得封邑者，何也！岂吾相不当侯耶？又曰：大将军卫青，阴受上旨，以为李广数奇。孟康曰：奇，只不耦也。如淳曰：数为匈奴所败。  
　 
卷二十三　诗丙

　　◎咏怀

　　【咏怀诗十七首（五言）】

　　颜延年曰：说者阮籍在晋文代，常虑祸患，故发此咏耳。

　　※阮嗣宗臧荣绪《晋书》曰：阮籍，字嗣宗，陈留尉氏人也。容貌瑰杰，志气宏放，蒋济辟为掾，后谢病去，为尚书郎，迁步兵校尉。卒。

　　夜中不能寐，起坐弹鸣琴。薄帷鉴明月，清风吹我衿。《广雅》曰：鉴，照也。孤鸿号外野，朔鸟鸣北林。《广雅》曰：号鸣也。徘徊将何见，忧思独伤心。嗣宗身仕乱朝，常恐罹谤遇祸，因兹发咏。故每有忧生之嗟，虽志在刺讥，而文多隐避。百代之下，难以情测，故粗明大意，略其幽旨也。

　　二妃游江滨，逍遥顺风翔。交甫怀环珮，婉娈有芬芳。猗靡情欢爱，千载不相忘。《列仙传》曰：江妃二女，出游江滨。交甫遇之。馀与《韩诗内传》同。已见南都赋。王逸《楚辞注》曰：在衣曰怀。毛苌《诗传》曰：婉娈，少好貌。《子虚赋》曰：扶舆猗靡。倾城迷下蔡，容好结中肠。《汉书》李延年歌曰：一顾倾人城。《登徒子好色赋》曰：臣东家之子，焉然一笑，惑阳城，迷下蔡。感激生忧思，谖草树兰房。膏沐为谁施，其雨怨朝阳。赵岐《孟子章指》曰：千载闻之，犹有感激。《毛诗》曰：焉得谖草言树之背。又曰：岂无膏沐，谁適为容。又曰：其雨其雨，杲杲出日。郑玄曰：人言其雨其雨，杲杲然日复出，犹我言伯且来伯且来，则复不来也。伯且，君子字。如何金石交，一旦更离伤。沈约曰：婉娈则千载不忘。金石之交，一旦轻绝，未见好德如好色。善曰：《汉书》曰：楚王使武涉说韩信曰：足下虽自以为与汉王为金石交，然今为汉王所禽矣。

　　嘉树下成蹊，东园桃与李。颜延年曰：《左传》季孙氏有嘉树。善曰：班固《汉书·李广赞》曰：谚曰：桃李不言，下自成蹊。秋风吹飞藿，零落从此始。沈约曰：风吹飞藿之时，盖桃李零落之日。华实既尽，柯叶又雕，无复一毫可悦。善曰：《说文》曰：藿，豆之叶也。《楚辞》曰：惟草木之零落。繁华有憔悴，堂上生荆杞。言无常也。《文子》曰：有荣华者，必有愁悴。班固《答宾戏》曰：朝为荣华，夕为憔悴。《山海经》曰：雩夕之山，下为荆杞。郭璞曰：杞，枸杞。驱马舍之去，去上西山趾。西山，夷齐所居。言欲从之，以避世祸。一身不自保，何况恋妻子。沈约曰：荣悴去就，此人本无保身之术，况复妻子者乎。凝霜被野草，岁暮亦云已。沈约曰：岁暮风霜之时，徒然而已耳。善曰：繁霜已凝，岁亦暮止。野草残悴，身亦当然。《楚辞》曰：漱凝霜之纷纷。《字书》曰：凝冰坚也。《毛诗》曰：岁聿云暮。《苍颉篇》曰：已，毕也。

　　昔日繁华子，安陵与龙阳。《史记》华阳夫人姊说夫人曰：不以繁华时树本。《说苑》曰：安陵君缠，得宠於楚恭王。江乙谓缠曰：吾闻以财事人者，财尽则交绝。以色事人者，华落则爱衰。子安得长被幸乎？会王出猎，江渚有火若云霓，兕从南方来，正触王骖，善射者射之，兕死於车下。王谓缠曰：万岁后，子将谁与乐？缠泣下沾衣曰：大王万岁后，臣将殉，恭王乃封缠车下三百户，故江乙善谋，安陵善知时。龙阳君钓十馀鱼而弃，因泣下。王曰：有所不安乎？对曰：无。王曰：然则何为涕出？对曰：臣始得鱼，甚喜，后得益多，而又欲弃前之所得也。今以臣凶恶，而得拂枕席，今爵至人君，走人於庭，避人於途，四海之内，其美人甚多矣，闻臣人得幸於王，毕褰裳而趋王，臣亦曩之所得鱼也。亦将弃矣，安得无涕出乎？王乃布令：敢言美人者族。夭夭桃李花，灼灼有辉光。《毛诗》曰：桃之夭夭，灼灼其华。悦怿若九春，磬折似秋霜。《春秋·元命苞》曰：阳气数成於三，故时别三月，阳数极於九，故三月一时，九十日。宋衷曰：四时皆象此类，不唯春也。《尚书·大传》曰：诸侯来，受命周公，莫不磬折。流眄发姿媚，言笑吐芬芳。《神女赋》曰：陈嘉辞而云对，吐芬芳其若兰。携手等欢爱，宿昔同衣裳。《广雅》曰：宿，夜也。原为双飞鸟，比翼共翱翔。建安中无名诗曰：中有双飞鸟，自名为鸳鸯。丹青著明誓，永世不相忘。以财助人者，财尽则交绝。以色助人者，色尽则爱弛。是以嬖女不弊席，嬖男不弊舆，安陵君所以悲鱼也，亦岂能丹青著誓，永代不忘者哉。盖以俗衰教薄，方直道丧，携手笑言，代之所重者，乃足传之永代，非止耻会一时。故讬二子以见其意，不在分桃断袖爱嬖之懽，丹青不渝，故以方誓。善曰：《东观汉记》光武诏曰：明设丹青之信，广开束手之路。

　　天马出西北，由来从东道。《汉书》曰：天马来，从西极，涉流沙，九夷服。天马来，历无草，经千里，循东道。张晏曰：马从西而来东也。沈约云：由西北来东道也。春秋非有讬，富贵焉常保。沈约曰：春秋相代若环之无端，天道常也，譬如天马本出西北，忽由东道，况富之与贫，贵之与贱，易至乎？善曰：郑玄《礼记注》曰：讬止也。清露被皋兰，凝霜沾野草。迅疾也。《楚辞》曰：皋兰被径兮，斯露渐凝霜已见上文。古诗曰：白露沾野草。朝为媚少年，夕暮成丑老。自非王子晋，谁能常美好。王子晋，已见上文。

　　登高临四野，北望青山阿。应劭《风俗通》曰：葬於郭北北首，求诸幽之道。松柏翳冈岑，飞鸟鸣相过。仲长子《昌言》曰：古之葬，植松柏梧桐，以识其坟。感慨怀辛酸，怨毒常苦多。《苍颉篇》曰：怀，抱也。《史记》太史公曰：怨毒之於人甚矣哉。《广雅》曰：毒痛也。李公悲东门，苏子狭三河。求仁自得仁，岂复叹咨嗟。沈约曰：河南、河东、河北，秦之三川郡。古人呼水皆为河耳。苏子以两周之狭小，不足逞其志力，故去佩六国相印也。云二子岂不知进趋之近祸败哉，常以交利货余祸，故冒而行之，所谓求仁得仁也。松柏冈岑，丘墓所在也。古有皆死之义，莫有免者焉，达者安小大之涯，各遂分内之乐，委天任命，以至於俱为一丘之土。夫何异哉？故因此望山阿，而发此句，明徂谢之理虽同，夭逝之途则异也，感慨之来，诚逝者所不免。至於颠沛逆天，怨毒求生，苏子李斯张本也。善曰：李斯，已见《西征赋》。苏秦，已见左太冲《咏史诗》。《汉书》东方朔曰：汉兴，去三河之地，止霸产以西。《论语》子贡曰：伯夷叔齐何人也，子曰：古之贤人。曰：怨乎？曰：求仁而得仁，又何怨？

　　开秋兆凉气，蟋蟀鸣床帷。开秋，秋初开也。《楚辞》曰：开春发岁兮。《四子讲德论》曰：蟋蟀候秋吟。《毛诗》曰：十月蟋蟀，入我床下。感物怀殷忧，悄悄令心悲。古诗曰：感物怀所思。《韩诗》曰：耿耿不寐，如有殷忧。《毛诗》曰：忧心悄悄，愠于群小。多言焉所告，繁辞将诉谁。沈约曰：重言之，犹云怀哉怀哉。善曰：《论衡》曰：甘议繁辞，终不见信。微风吹罗袂，明月耀清晖。晨鸡鸣高树，命驾起旋归。《乐录》曰：鸡鸣高树颠。古辞。《孔丛子》孔子歌曰：巾车命驾，将適唐都。《毛诗》曰：薄言旋归。

　　平生少年时，轻薄好弦歌。《论语》曰：久要不忘平生之言。范晔《后汉书》曰：光武曰：孝孙素谨，轻薄儿误之。孝孙，刘嘉字。西游咸阳中，赵李相经过。颜延年曰：赵，汉成帝赵后飞燕也；李，武帝李夫人也。并以善歌妙舞，幸於二帝也。善曰：《史记》曰：秦作咸阳，徙都也。娱乐未终极，白日忽蹉跎。驱马复来归，反顾望三河。黄金百溢尽，资用常苦多，北临太行道，失路将如何。少年之日，志好弦歌及乎岁晚旋归，路失财尽，同乎太行之子，当如之何乎？《战国策》曰：魏王欲攻邯郸，季梁闻之，中道而反，衣焦不信，头尘不浴。往见王曰：今者臣来，见人於太行，乃北面而持其驾，告臣曰：我欲之楚。臣曰：之楚，将奚为北面？曰：吾马良。臣曰：虽良，此非楚之道也。曰：吾用多。臣曰：虽多，此非之楚之路也。曰：吾善御。此数者逾善，而离楚逾远耳。今王动欲成霸王，举欲信於天下，恃王国之大，兵之精，锐而欲攻邯郸以广地尊名，王之动逾数，而离王逾远耳，犹至楚而北行也。高诱曰：面，向也。驾，马也。之，至也。用，资也。贾逵《国语注》曰：一溢，二十四两。

　　昔闻东陵瓜，近在青门外。连轸距阡陌，子母相拘带。五色曜朝日，嘉宾四面会。轸当为畛。宋衷《太玄经注》曰：畛界也。《说文》曰：畛，井田间陌也。孔安国《尚书传》曰：距至也。子母五色，俱谓瓜也。《史记》曰：邵平者，故秦东陵侯。秦破，为布衣贫，种瓜於长安城东。瓜美，故时俗谓之东陵瓜。从邵平始也。《汉书》曰：霸城门，民间所谓青门也。《毛诗》曰：我有嘉宾。膏火自煎熬，多财为患害。布衣可终身，宠禄岂足赖。沈约曰：当东陵侯侯服之时，多财爵贵。及种瓜青门，匹夫耳，寔由善於其事，故以味美见称，连轸距陌，五色相照。非唯周身赡己，乃亦坐致嘉宾。夫得固易失，荣难久恃。膏以明自煎，人以财兴累。布衣可以终身，岂宠禄之足赖哉！善曰：《庄子》曰：山木，自寇也，膏火，自煎也。《汉书》疏广曰：愚而多财，则益其过，《左氏传》曰：石碏曰：四者之来，宠禄过也。又宋华元曰：不能治官，敢赖宠乎？

　　步出上东门，北望首阳岑。《河南郡图经》曰：东有三门最北头曰：上东门。《河南郡境界簿》曰：城东北十里首阳山上，有首阳祠一所。下有采薇士，上有嘉树林。沈约曰：夷，齐尚不食周粟，况取之以不义者乎？善曰：《史记》曰：武王平殷，伯夷、叔齐耻之，义不食周粟，隐於首阳山，采薇而食之。颜延之曰：《史记·龟策传》曰：无虫曰嘉林。良辰在何许，凝霜霑衣襟。寒风振山冈，玄云起重阴。沈约曰：良辰何许？言世路险薄，非良辰也。风霜交至，凋殒非一，玄云重阴，多所拥蔽。是以寄言夷、齐，望首阳而叹息。善曰：《东征赋》曰：撰良辰而将行，王仲宣诗曰：白露沾衣。鸣雁飞南征，鶗鴂发哀音。沈约曰：此鸟鸣则芳歇也。芬芳歇矣，所存者臰腐耳。善曰：《楚辞》曰：雁邕邕而南游。又曰：恐鶗鴂之先鸣，使夫百草为之不芳。素质游商声，凄怆伤我心。沈约曰：致此彫素之质，由於商声用事秋时也。游字应作由，古人字类无定也，善曰：《礼记》曰：孟秋之月。其音商。郑玄曰：秋气和则音声调。

　　昔年十四五，志尚好书诗。《论语》子曰：吾十有五而志于学。杜预《左氏传注》曰：尚上之耳。被褐怀珠玉，颜闵相与期。《家语》，子路问於孔子曰：有人於此，被褐而怀玉，何如？子曰：国无道可也。国有道，则衮冕而执玉也。颜回：已见《幽通赋》。《史记》曰：闵损，字子骞。开轩临四野，登高望所思。丘墓蔽山冈，万代同一时。《方言》曰：冢，大者为丘。王逸《楚辞注》曰：小曰丘。千秋万岁后，荣名安所之。乃悮羡门子，噭々今自蚩。沈约曰：自我以前，徂谢者非一。虽或税驾参差，同为今日之一丘。夫岂异哉？故云万代同一时也。若夫被褐怀玉，讬好诗书，开轩四野，昇高永望，志事不同，徂没理一。追悟羡门之轻举，方自笑耳。善曰：《战国策》曰：楚王谓安陵君曰：寡人万岁千秋之后，谁与乐此矣？《淮南子》曰：死有遗业，生有荣名。薛综《西京赋注》曰：安，焉也。《史记》曰：始皇使燕人卢生求羡门，韦昭曰：古仙人也。《说文》云：嗤，笑也。嗤与蚩同。

　　徘徊蓬池上，还顾望大梁。《汉书·地理志》曰：河南开封县东北有蓬池。或曰：即宋蓬泽也。又陈留郡有浚仪县，故大梁也。绿水扬洪波，旷野莽茫茫。《毛诗》曰：率彼旷野。《楚辞》曰：莽茫茫之无涯。毛苌曰：茫茫，广大貌。走兽交横驰，飞鸟相随翔。是时鹑火中，日月正相望。《左氏传》曰：晋侯伐号，公问卜偃曰：吾其济乎？对曰：剋之，其九月十月之交乎？鹑火中，必是时也，杜预曰：夏之九月十月也。《尚书》曰：惟二月既望。孔安国曰：十五日，日月相望也。朔风厉严寒，阴气下微霜。《尔雅》曰：朔，北方也。杜预《左氏传注》曰：厉，猛也。《曾子》曰：阴气腾则凝为霜。羁旅无畴匹，俯仰怀哀伤。《左氏传》曰：陈敬仲曰：羁旅之臣也。小人计其功，君子道其常。岂惜终憔悴，咏言著斯章。沈约曰：岂惜终憔悴，盖由不应憔悴，而致憔悴，君子失其道也。小人计其功而通，君子道其常而塞，故致憔悴也。因乎眺望多怀，兼以羁旅无匹，而发此咏。善曰：《孙卿子》曰：天有常道，君子有常体，君子道其常，小人计其功。

　　炎暑惟兹夏，三旬将欲移。南方为火，而主夏。火性炎上，故谓夏月为炎暑也。薛君《韩诗章句》曰：惟，辞也。郑玄《毛诗笺》曰：炎，热气也。芳树垂绿叶，清云自逶迤。《淮南子》曰：志厉清云。《楚辞》曰：载云旗之逶迤。四时更代谢，日月递差驰。《孙卿子》曰：日月递照，四时代御。徘徊空堂上，忉怛莫我知。《毛诗》曰：劳心忉忉。又曰：劳心怛怛。《楚辞》曰：国无人兮莫我知。原睹卒欢好，不见悲别离。言四时代移，日月递运。年寿将尽，而人莫已知，恐被谗邪，横遭摈斥，故云原卒欢好，不见离别。

　　灼灼西隤日，馀光照我衣。《楚辞》曰：日杳杳而西颓。回风吹四壁，寒鸟相因依。周周尚衔羽，蛩蛩亦念饥。《韩子》曰：鸟有周周者，首重而屈尾。将欲饮於河，则必颠，乃衔羽而饮。今人之所有饥不足者，不可以不索其羽矣。《尔雅》曰：西方有比肩兽焉，与邛邛岠虚比，为邛邛岠虚齧甘草，即有难，邛邛岠虚负而走，其名谓之蟨。郭璞曰：蟨音厥。如何当路子，磬折忘所归。岂为夸誉名，憔悴使心悲。沈约曰：天寒，即飞鸟走兽尚知相依，周周衔羽，以免颠仆，蛩蛩负蟨以美草，而当路者，知进趋，不念暮归。所安为者，惟夸誉名，故致憔悴而心悲也。善曰：《孟子》公孙丑问曰：夫子当路於齐，管晏之功，可复许乎？綦母邃曰：当仕路也。磬折，已见上文。《吕氏春秋》曰：古之人有不肯富贵者，由重生故也。非夸以名也，为其实也。司马彪《庄子注》曰：夸，虚名也。郑玄《礼记注》曰：名，令闻也。宁与燕雀翔，不随黄鹄飞。黄鹄游四海，中路将安归。沈约曰：若斯人者，不念己之短翮，不随燕雀为侣，而欲与黄鹄比游。黄鹄一举冲天，翱翔四海，短翮追而不逮，将安归乎？为其计者，宜与燕雀相随，不宜与黄鹄齐举。善曰：《汉书》息夫躬绝命辞曰：玄云决郁将安归。

　　独坐空堂上，谁可与欢者。出门临永路，不见行车马。登高望九州，悠悠分旷野。孤鸟西北飞，离兽东南下。日暮思亲友，晤言用自写。《毛诗》曰：彼美淑姬，可与晤言。郑玄曰：晤，对也。

　　北里多奇舞，濮上有微音。《史记》曰：纣使师涓作新声北里之舞。《礼记》曰：桑间濮上之音，亡国之音也。轻薄闲游子，俯仰乍浮沈。捷径从狭路，僶俛趣荒淫。轻薄之辈，随俗浮沉。弃彼大道，好从狭路。不尊恬淡，竞赴荒淫。言可悲甚也。汉司马迁书曰：从俗浮沉，与时俯仰。焉见王子乔，乘云翔邓林。独有延年术，可以慰我心。子乔离俗以轻举，全性以保真。其人已远，故云焉见。其法不灭，故云可慰心。《楚辞》云：譬若王乔之乘云兮，载赤云而陵太清。《山海经》曰：夸父与日竞逐，而渴死，其杖化为邓林。《楚辞》曰：延年不死兮，寿何所止。《方言》曰：延，长也。《毛诗》曰：仲山父永怀，以慰其心。毛苌曰：慰，安也。

　　湛湛长江水，上有枫树林。《楚辞》曰：湛湛江水兮，上有枫树。皋兰被径路，青骊逝骎骎。皋兰，已见上文。《楚辞》曰：青骊结驷齐千乘。《毛诗》曰：驾彼驷牡，载骤骎骎。毛苌曰：骎骎，骤貌。远望令人悲，春气感我心。三楚多秀士，朝云进荒淫。孟康《汉书注》曰：旧名江陵为南楚，吴为东楚，彭城为西楚。《吕氏春秋》曰：舜耕於历山，秀士从之。《高唐赋》曰：妾旦为朝云。朱华振芬芳，高蔡相追寻。一为黄雀哀，涕下谁能禁。《战国策》曰：剧辛谏楚王曰：郢必危矣！王独不见黄雀俯啄白粒，仰栖茂树，鼓翅奋翼，自以为与人无争，不知夫公子王孙，左挟弹，右摄丸，以其颈为的，昼游茂树，夕调酸咸耳。黄雀其小者也。蔡圣侯因是已，南游高陂，北陵巫山，饮茹溪之流，食湘波之鱼，左视幼妾，右拥嬖女，与之驰骋乎高蔡之中，而不以国家为事；不知夫子发受命于宣王，系已以朱丝而见之也。蔡圣侯之事，其小者也。君王自因是已，左州侯，从鄢陵与寿陵君，饭封禄之粟，载方府之金，与之驰乎云梦之中，而不以天下国家为事；不知夫穰侯方谋受命乎秦王，填渑池之塞内，投己渑池塞之外。襄王闻，颜色变，四体战栗。於是乃执珪中授之，封以为阳陵君。延叔坚《战国策论》曰：因是已，因事已，复有是也。茹谿，谿流所沃者美好也。《孔丛子》贾子阳谓子思曰：吾念周室将灭，涕泣不禁，禁，止也。

　　【秋怀一首（五言）】

　　※谢惠连

　　平生无志意，少小婴忧患。平生，已见上文。《说文》曰：婴，绕也。如何乘苦心，矧复值秋晏。古诗曰：晨风怀苦心。《淮南子》曰：秋士哀也。皎皎天月明，弈弈河宿烂。古诗曰：明月何皎皎。薛君《韩诗章句》曰：弈弈，盛貌。《毛诗》曰：子兴视夜，明星有烂。萧瑟含风蝉，寥唳度云雁。《楚辞》曰：秋之为气也。萧瑟兮草木摇落而变衰。塞商动清闺，孤灯暧幽幔。寒商，秋风也。《楚辞》曰：商风肃而害之，百草育而不长。王逸《楚辞注》曰：暧暧，闇昧貌。耿介繁虑积，展转长宵半。《楚辞》曰：独耿介而不随。《毛诗》曰：展转反侧。夷险难豫谋，倚伏昧前算。夷险，谓道以喻时也。演连珠曰：才经夷险，不为世屈。《淮南子》曰：接径历远，直道夷险。《鹖冠子》曰：祸兮福之所倚，福兮祸之所伏。虽好相如达，不同长卿慢。达，谓通达不拘礼也。嵇康《高士传》司马长卿赞曰：长卿慢世，越礼自放。犊鼻居市，不耻其状，讬疾避患，蔑比卿相。乃至仕人，超然莫尚。颇悦郑生偃，无取白衣宦。偃，谓偃仰不仕也。范晔《后汉书》曰：郑均，字仲虞，东平任城人也。公车特徵，再迁尚书。后病，乞骸骨，拜议郎，告归，因称病笃。帝东巡，过任城，乃幸均舍，敕赐尚书禄，以终其身，故人号为白衣尚书。未知古人心，且从性所玩。宾至可命觞，朋来当染翰。《秋兴赋序》曰：染翰操纸，慨然而赋。高台骤登践，清浅时陵乱。《尔雅》曰：水正绝流曰乱。颓魄不再圆，倾羲无两旦，魄，月魄也。羲，羲和，谓日也。金石终消毁，丹青暂彫焕。《张纲集》曰：书功金石，图形丹青。各勉玄发欢，无贻白首叹。阮籍《咏怀诗》曰：玄发发朱颜，睇眄有光华。嵇康有《白首赋》。因歌遂成赋，聊用布亲串。《尔雅》曰：串，习也。

　　【临终诗一首（五言）】

　　※欧阳坚石王隐《晋书》曰：石崇外生欧阳建，渤海人也。为冯翊太守，赵王伦之为征西，挠乱关中，建每匡正，不从私欲，由是有隙。及乎伦篡立，劝淮南王允诛伦，未行，事觉，伦收崇建及母妻，无少长皆行斩刑。孙盛《晋阳秋》曰：建字坚石，临刑作。

　　伯阳適西戎，子欲居九蛮。《列仙传》曰：老子西游，尹喜见之，与老子俱之流沙之西，魏武《饮马长城窟行》曰：四时隐南山，子欲適西戎。《论语》曰：子欲居九夷。苟怀四方志，所在可游盘。《左氏传》姜氏谓晋公子曰：子有四方之志。《尚书》曰：乃盘游无度。况乃遭屯蹇，颠沛遇灾患。《周易》曰：屯如邅如。又曰：往蹇来连。《孔丛子》歌曰：遂迩不复，自婴屯蹇。《论语》子曰：颠沛必於是。古人达机兆，策马游近关。《周易》曰：机者，动之微，吉之先见者也。《左氏传》蘧伯玉曰：瑗不得闻君之出，敢闻其入。遂行从近关出也。咨余冲且暗，抱责守微官。孔安国《尚书传》曰：冲，童也。贾逵《国语注》曰：暗，不明也。《孟子》曰：吾闻有官守者，不得其职则去。有言责者，不得其言则去。潜图密已构，成此祸福端。《尔雅》曰：图谋也。《庄子》曰：而子身若槁木之枝，而心若死灰，若是，祸亦不至，福亦不来，祸福无有，恶有人灾。枚叔《上吴王书》曰：福生有基，祸生有胎。《傅子》曰：福生有兆，祸来无端。《方言》曰：端，绪也。恢恢六合间，四海一何宽。天网布纮纲，投足不获安。《老子》曰：天网恢恢，疏而不失。《山海经》曰：地之所载，六合之间，许慎《淮南子注》曰：纮，维也。《解嘲》曰：欲行者拟足而投迹。松柏隆冬悴，然后知岁寒。《孙卿子》曰：松柏经冬而不彫。《论语》子曰：岁寒，然后知松柏之后彫。不涉太行险，谁知斯路难。《淮南子》曰：何为九山？曰：太行羊肠。高诱曰：太行，今上党太行，河内野王县。真伪因事显，人情难豫观。穷达有定分，慷慨复何叹。《孟子》曰：穷则独善其身，达则兼善天下。《吕氏春秋》曰：百里奚处虞而虞亡，处秦而秦霸，有其本也。其本也者，定分之谓也。上负慈母恩，痛酷摧心肝。《说文》曰：负，受货不偿。然受恩不报，亦谓之负也。《方言》曰：《传》云：慈母怒子，折葼以笞之。下顾所怜女，恻恻中心酸。郑玄《毛诗笺》曰：顾，念也。二子弃若遗，念皆遘凶残。《毛诗》曰：将安将乐，弃余如遗。不惜一身死，惟此如循环。薛君《韩诗章句》曰：惟，念也。《尚书·大传》曰：三王之统，若循连环，周则复始也。执纸五情塞，挥笔涕汍澜。《文子》曰：昔者中黄子曰：色有五色文章，人有五情。《汉书》息夫躬绝命辞曰：涕泣流兮萑兰。瓒曰：萑兰，涕泣阑干。萑与汍同。

　　◎哀伤

　　【幽愤诗一首（四言）】
  </div>
  <div class="pagination">
   <a href="文选注_page20.html">
    上一页
   </a>
   <span>
    ...
   </span>
   <a href="文选注_page16.html">
    16
   </a>
   <a href="文选注_page17.html">
    17
   </a>
   <a href="文选注_page18.html">
    18
   </a>
   <a href="文选注_page19.html">
    19
   </a>
   <a href="文选注_page20.html">
    20
   </a>
   <span class="current-page">
    21
   </span>
   <a href="文选注_page22.html">
    22
   </a>
   <a href="文选注_page23.html">
    23
   </a>
   <a href="文选注_page24.html">
    24
   </a>
   <a href="文选注_page25.html">
    25
   </a>
   <a href="文选注_page26.html">
    26
   </a>
   <span>
    ...
   </span>
   <a href="文选注_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
