<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 580 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 580 页/共 603 页
  </h1>
  <div class="content">
   ○请严禁屠牛奏（大中五年正月中书门下）
    屠牛之禁，格令至重，此立条流，必令禁断。臣等商量，应天下诸州府，如有牛死，便於所在经官陈状。勘验无他故，然後始令就市解剥货卖，不得更将归私家。如有屠牛事发，不惟本主抵法；邻里保社，并须痛加惩责。本县官吏，委刺史节级科罚。仍委诸道观察使各逐所管州县稳便。更别立条制，须极严峻，务令止绝。其行营处亦准此禁断。
    ○请准崔龟从立私庙奏（大中五年四月太常礼院）
    据中书侍郎兼吏部尚书平章事崔龟从奏，臣官准式合立私庙。伏准会昌五年二月一日敕旨：“百官并不得京城内置庙。如欲於京城内置庙者，但准古礼於所居处置，即不失敬亲之礼者。”伏以武宗时缘南郊行事，见天门街左右诸坊有人家私庙，遂令禁断。但本不欲令御路左右有庙宇，许令私第内置。则近北诸坊，渐逼宫阙，十年之内，悉是人家私庙。今若人家居第广宽，或邻里可兼并者，必便置庙，以展孝思。或居处褊狭，邻近无可开广者，便是终身废庙享之荣。公私情礼，皆极不便。国朝二百馀年，在私家侧近者，不过三数家。今古殊礼，颇为亵黩。其馀悉在近南远坊，通行已久。今若缘南路不欲令置私庙，却令居处建立庙宇，即须种植松柏及白杨树。近北诸坊，窃恐非便。
    以臣愚见天门街左右诸坊，不许置庙。其馀围外远坊，本是隙地，并旧是废庙者，许令建立。则天门街侧近，毁无私庙，近北诸坊，又免百官占地立庙。并官至三品，尽得升祖祢，无乖礼经。中外官寮已至三品者，皆望有此厘革。伏请下太常礼院，重定立庙制度及去处，庶得祀礼可遵，行事无乖。当奉今月一日敕：“宜依所奏，下太常礼院，详审制度，分析奏闻。”
    伏以事亡如存，典礼修重，今百官悉在京师，若不许於京内置庙，则尝之礼，难复躬亲；孝思之心，或乖荐奠。若悉令於居处置庙，又缘近北诸坊，便於朝谒。百官第宅，布列坊中。其间杂以居民栋宇，悉皆连接。令广开则邻无隙地，废庙貌则礼阙敬亲。若依令会昌五年敕文，尽勒於所居置庙，兼恐十数年间，私庙渐逼於宫墙，齐民必欲於吞并。臣具详本末，冀便公私。今请夹天门街左右诸坊，不得立私庙。其馀围外远坊，任取旧庙及择空闲地建立庙宇。应立庙之初，先取礼司详定，兼请准《开元礼》。二品以上祠四庙，三品祠三庙，三品以上不须爵者，四庙外有始封祖，通祠五庙。三品以上不得过九架并厦两头。其三室庙制合造五间，其中三间隔为三室，两头各厦一间虚之，前後亦虚之。每室中西壁三分之一，近南去地四尺，开一坎室，以石为之，可容两神主。庙垣合开南门东门，并有门屋。馀并准《开元礼》及《曲台礼》为定制。其享献之礼，除依古礼用少牢特牲馈食外，有设时新及今时熟馔者并听。仍请永为定式。
    ○请依旧例放选奏（大中五年十月中书门下）
    应赴兵部武选门官驱使官等，今年新格令守选二年，得驱使官卢华等状称：各在省驱使，实缘长官辛苦，事力不济，所以假此武官。若废旧格，贫寒不逮。即须渐请停解，公事交见废阙。
    ○条陈考课事例奏（大中六年七月考功）
    近年诸州府及百司官长所书考第，寮属并不得知，黜之间，莫辨当否。自今以後，书考後但请勒各牒於本司本州，悬於本司本州之门三日。其外县官则当日下县。如有升黜不当，便任敷陈。其考第须便改正，然後申省。如勘覆之後，事无乖谬，则论告之人，亦必惩殿。
    又准《考课令》：“凡官人申考状，不得过两纸。刺史县令，至於赋税毕集，判断不滞，户口无逃散，田亩守常额，差科均平，廨宇修饰，馆驿如法，道路开通。”如此之类，皆是寻常职分，不合计课。自今以後，但云所勾当常行公事，并无败阙，即得准职分无失。及开田招户、辨狱雪冤，及新制置之事，则任录其事繇申上。亦须简要，不得繁多。又近年以来，刺史皆自录课绩申省，矜者则张皇其事，谦退者则缄默不言。自今以後，其巡内刺史，请并委本道观察使定其考第，然後录申本州，不得自录课绩申省。又州府申官人覆得冤狱书殊考者，其元推官人多不惩殿，或云书下考，至时又不提举。请自今以後，书辨狱官人殊考日，便须书元推官下考。如元推官自以为屈，任经廉使及台省陈论。其官人先有殿犯，官长断云至书考日与下考者，如至时不举，其本州判官当书下考。其所申到下考，省司较其所犯，如与令式相符，便较定申奏。至敕下後，并须各牒州府。又近日诸州府所申令录课绩，至两考三考以後，并须重具从前功课申省，以冀褒升。省司或简勘不精，便可侥幸。自今以後，不得辄更具从前功绩申上。又近日诸州府所申考解，皆不指言善最。或漫称考秩，或广说门资，既耻令文，实为繁弊。自今以後，如有此色，并请准令降其考第。
    又准《考课令》，在中上以上，每进一等，加禄一季，中中者守本禄，中下以上，每退一等，夺禄一季。准令以此惩劝，事在必行。近年以来，与夺几废。或有申请之处，则言无本色可支，徒挂簿书，竟无给与。今案仓库令，支给粮禄，皆以当处正仓充；无仓之处则申省，随近有处支给；又无者听以税物及和籴屯收等物充。令式昭然，不合隳废。自今以後，每省司较考毕，符牒到州後，仰当时便具降与夺事繇申请。如违令式不举明者，其所繇官请夺俸禄一季。其已去任官追夺禄事，并请准令式处分。
    又准《考课令》，官人因加户口及劝田农，并缘馀功进考者，於後事若不实，纵经恩宥，其考皆从追改。追改之事，近皆不行。自今以後，并请准令式处分。其因此得官者，仍请追夺。又诸道所申考解，从前十月二十五日到都省，都省开拆，郎官押尾後，至十一月末方到本司。开拆多时，情故可见。自今以後，伏请准南曹及礼部举选解例，直送当司开拆。
    又从前以来，应得考之人，并给考牒，以为凭据。近年考使容易，给牒不一。或一人考牒，数处请给；或数年之後，方始请来。自今以後，较考敕下，其得殊考及上考人，省司便据人数，一时与修写考牒，请准吏部告身及礼部春官牒，每人各出钱收赎。其得殊考者出一千文，上考者出五百文。其钱便充写考牒纸笔杂用。以前件事条等，或出於令文，或附以近敕，酌情揣事，不至乖张。谨并条例进上，伏乞宣付中书门下，请更参详。苟裨至公，乞赐收采。仍请三年一度，准举选格例修定颁下。
    ○议平赃定估奏（大中六年十月中书门下）
    准敕应犯赃人，宜平赃定估等。奉闰七月三日敕旨：“刑部奏颇叶中道，宜依。仍编入令格者。”臣等今商量，伏以京邑元无土绢，市中所货，皆是外州县将到。若据律取当处绢价定赃平估，即京师当处之绢。若取河南一千一百绢价，即见在市肆又无此实估，将行新敕，须立定规。今京中市肆所货诸府绢估，各有等差。但据罪人所犯赃，如是见在绢、及金银杂物等，一事已上，并请取京时价估定。如结赃，即在京诸府土绢上价实估结计。如罪人所取已费使，及不记得当时州土色目，即请便取杂州土绢市肆所货实价中估平结计赃，准前取诸州府土绢上估实价定罪。
    伏以京中诸州府绢价，逐旬移改，贵贱不定。前使推狱，每度临时估定赃绢，即罪人性命所系秒忽，狡吏因兹得以上下。令责两市绢牙人侯建武等状，京城元不出土绢。所货者诸州土绢，果阆州绢最贵，每匹九百五十文，上至五十尺，下至四十五尺，其次宋亳州土绢估每匹九百文实估价，其河南土绢价亦无一千实估。今以果阆州绢尺，每与寻常绢不同，已次校贵於宋亳州上绢。伏请永为定例。其外州府比者虽准律文取当处上估绢。或有不出土绢，纵有出处，亦虑结狱之时，须有勘估。因其贵贱，便生异端。兼以诸州府绢价，除果阆州绢外，别无贵於宋亳州上估绢者。则外州府不计有土绢及无土绢处，并请一例取宋亳州土绢估每匹九百文结计。如所取得绢已费使，及不记得色目，即请取犯处市肆见货当取中估绢价平之。如不出绢处，亦请以当处见货杂州中估价平之。庶使推劾有准，断谳无疑。官吏既难舞文，中外目须画一。
    ○请定去任官犯罪科条奏（大中六年十二月中书门下）
    准名例律，在官犯罪。去官事发，或事发去官，犯公罪流已下各勿论。疏云：谓在本任犯罪，去官事发，或事发去官者，谓事发未给断问，便即去任。职此三事，犯公罪流已下勿论。又准会昌五年正月三日敕文，据律文，已去任者，公罪流已下勿论。公罪之条，情有轻重，苟涉欺诈，岂得勿论？向後公罪有情状难恕，并不在勿论之限。今伏详勿论之理者，实启幸门，敕律所标，科条未具。
    伏见近日已来，频有长吏在官无政，被人告论，鬼迹已达於圣聪，苛政又布於人口。降制使案劾，并已伏愆，下法司参详，即云去任，纵有重罪，尽得勿论。此乃徒致推穷，何惩奸滥？且当官犯罪，事迹已彰，既令推勘，自合停替。前同去任，实有等差。伏请自今已後，应在官犯罪，事发因而去任，不论公罪私罪，一切准敕律科刑，不在勿论之限。其去任事发者，公罪流已下，即望许引勿论之科。其有事涉欺诈，情理难恕者，请法司详断之时，审详事状，如涉此色，准会昌元年正月三日敕文，并不在勿论之限。
    ○责成诸道观察使奏（大中六年十二月中书门下）
    诸道观察使，职当廉问，位在藩隅。受人主之宠荣，同国家之休戚，不可自恃富贵，惟贪优游，罗声色以自娱，顾凋残而不问。纵逃显责，必受阴诛。自今请责其成效，专彼事权，使得展意尽心，恢张皇化。敬事以守法度，节用以减征徭。有利於国者必行，不以近名为利。有害於人者必去，不以循例为辞，绝连夜之酣歌，务尽忠之谠论。常准此道，方免旷官。其巡属州县，须知善恶，具以上闻。隐而不言，罪归廉帅。应有论荐，须是直书。强能立事者上陈，不得蔽善；懦弱失职者奏免，非可徇情。如此则远近相临，上下相制，共为致理，同归至公。
    ○更定科目事例奏（大中十年五月中书门下）
    据礼部贡院见置科目内，《开元礼》、“三礼”、“三传”、“三史”、学究、道举、明算、明法、童子等九科，近年取人颇滥，曾无实艺可采，徒添入仕之门。须议条流，俾精事业。臣等已於延英面论。伏奉圣旨，将文字来者。其前件九科，臣等商量，望起大中十年，权停三年。满後至时赴试者，令有司据所举人先进名，令中书舍人重覆问过。如有本业精通，堪备朝廷顾问，即作等第进名，候敕处分。如事业荒芜，不合送名数者，考官当议朝责。其童子近日诸道所荐送者，多年齿已过，伪称童子，考其所业，又是常流。起今已後，望令天下州府荐送童子，并须实年十一、十二以下，仍须精熟一经，问皆全通，兼自能书写者。如违制条，本道长吏亦议惩罚。
    ○准敕厘革中外奏请官额奏（咸通十二年七月中书门下）
    准今年六月十二日敕，厘革诸道及在京诸司奏官，并请章服事者。其诸道奏州县官司录、录事、参军，或见任公事，败阙不理，切要替换。及前任实有劳效，且见有阙员，即任各举所知。每道奏请，仍不得过两人。其河东、潞府、宁、泾原、灵武、盐夏、振武、天德、坊、沧德、易定、三川等道观察防御等使及岭南五管，每道每年除令、录外，许量奏簿、尉及中下州判司及县丞共三人。偏州不在奏州县官限。其黔中所奏州县官及大将管内，即任准书例处分。在京诸司及诸道带职奏官，或非时充替，考限未满，并却与本资官。诸道节度及都团练防御使下将较奏转试官及宪御等，令诸节度使每年量许五人，都团练防御量许三人为定，不得更於其外奏请。其御史中丞已下，即准敕文条流，须有军功，方可授任。自今後如显立战伐功劳者，任具事绩申奏，如简勘不虚，当别具商量处分，以外辄不得更有奏请。其幽镇、魏三道，望且准承前旧例处分。
    ○议免摊配逃亡户口赋税差科奏（咸通十三年六月中书门下）
    今月十七日延英面奉圣旨：令诫约天下州府，应有逃亡户口，其赋税差科，不得摊配见在人户上者。伏以诸道州府，或兵戈之後，灾之馀，户口逃亡，田畴荒废，天不敷佑，人多艰危。乡闾屡困於征徭，帑藏因兹而耗竭。遂使从来经费色额，大半空系簿书。缓征敛则阙於供须，促期限则迫於贫苦。言念凋弊，劳乃忧勤，不降明文，孰知圣念？其逃亡户口赋税及杂差科等，须有承佃户人，方可依前应役。如将阙税课额，摊於见在人户，则转成逋债，重困黎元。或富者有连阡之田，贫者无立锥之地，欲令均一，固在公平。若令狡猾之徒，得以升降由已，望其完葺，不亦难乎！全由长吏竭诚，方使疲渐泰。
    臣等商量，令诸道州府准此条流，应有逃亡户口税赋并杂色差科等，并不得辄更摊配於见存人户之上。务设法招携，多方抚御，乘兹丰稔，重获昭苏。苟致安宁，自当迁陟；不遵诏令，必举典刑！
    请移乐人不得住秘阁奏（龙纪元年秘书省）
    当省元掌四部御书十二库，共七万馀卷。广明之乱，一时散失。後来省司购募，尚及二万馀卷。及先朝再幸山南，尚存一万八千卷。窃知京城制置使孙惟晟收在本军，其御书秘阁，见充教坊及诸军人占住。伏以典籍国之大经，秘府校雠之地。其书籍并望付当省，校其残缺，渐令补辑。乐人乞移他所。
    ○请以降诞日为乾和节奏（天元年八月中书门下）
    皇帝九月三日降诞。伏以电曜绕枢，轩顼乃降天之日；光辉照室，明元实命代之辰。爰自我朝，乃崇令节。著为故事，抑播前文。
    伏惟皇帝陛下九五飞龙，四三应运。国称利见，天表殊休。当诞圣之时，感真人以卫室；居在藩之际，实羽客以献符。是以克绍丕图，光膺宝祚。敢循故典，爰定美文。臣等商量，以降诞日为“乾和节”。《易》曰：“乾，健也。”盖乾以自强不息，和则众汇皆同。远徵易文，实谐圣德。请依令式，休假献贺。
    ○上皇太後尊号奏（天元年九月中书门下）
    伏以陛下光继宝图，纂承丕绪，教道克申於先训，保任实自於慈颜。今则正位宸居，未崇徽号。伏以大行皇帝皇後母临四海，德冠六宫。推尊宜正於鸿名，敬上式光於睿孝。望上尊号曰“皇太後”。
    ○避哀帝御名奏（天元年中书门下）
    臣等谨按故事：汉室以北山改郡，盖为文皇；国朝以复姓称子，实缘宪祖。或易建康之县，或更昭穆之音。皆因践祚之初，合举避行之典。按《尔雅释乐篇》：鼓谓之止，谓之{甄}。今者陛下肇承丕祚，始值迁都。凡厥惟新，式叶正始。窃详尔雅，肇亦训始。臣祥《尔雅》，肇亦训始。臣等商量，望改为“肇”。
    ○妖星不见奏（天二年五月司天台）
    旬朔已前，星文变见。仰观垂象，时轸圣慈。自今月八日夜已後，连遇阴雨，测候不得。至十三日夜一更三点，天色暂晴，景纬分明，妖星不见於碧虚，灾潜消於天汉者。
    ○上积善宫名奏（天二年五月中书门下）
    皇太後慈惠临人，宽仁驭物，早叶亻见天之兆，克彰诞圣之符。今轮奂新宫，规模旧典，崇训既徵於信史，积善宜显於昌期。太後宫请以“积善”为名。
    ○请改定乳母封号奏（天二年九月中书门下）
    伏以奶婆杨氏等，保持夙宵，善养劳苦，且隆恩泽，以报勤劬。窃以事体参详，合陈管见。臣闻周制宫职，夫人只列三人，汉氏後宫之号，十有四位。元帝时置昭仪，位视丞相，秩比诸侯王。至於列妾，纵称夫人，亦无裂土割郡之号。以乳母郭徵卿、胡维，著保养宣帝之功，後子孙只受厚赏，而无封爵之号。且帝外祖母封“博平君”，非乳母之例。後汉顺帝封阿母宋氏为“山阳君”，则致汉阳地震。安帝时封乳母王氏为“野王君”，亦致地震京师。其时中正上言，亦以封爵过当，乃贻厥咎，非叶高祖山河之约。至晋室中兴，乳母阿苏有保元帝之功，赐号“保帝圣君”，既非爵邑，又彰其功。爰择美名，在理甚当。至高齐陆令萱，以乾阿奶授封郡君，寻乱制度。中宗神龙元年，封乳母于氏为“平恩郡夫人”。景龙四年，封尚食高氏为“国夫人”，封爵之失，始自於此。後睿宗下诰封元宗乳母莫氏为夫人，窃以中宗朝政归韦氏，睿宗朝驾蹑轩辕，当时无复纪纲，历载浸为讹弊。
    伏以陛下重兴宝运，再阐丕图。奉高祖太宗之旧，行往代前贤故事。克臻至道，以显中兴，庶汇提纲，众务毕举。今者进封保母为郡夫人，再至加恩，须至封国夫人。窃以妇人无爵，从夫之爵，以赏功勋则命爵。又四方多事，方注意公卿，以勋劳昭著者。室家爵邑自郡夫人。今则宣授乳母为郡夫人，加恩必及列土。朝廷大柄，以爵禄为主，命爵不定其等差，则天下之人无以为贵。以为贵功则封比砺山，荣室则爵同乳母，臣等窃意有室家者实耻之。况四海九州之内，有功劳安社稷勋贤，得不对室家惭於所命之爵？其所封乳母杨氏、王氏，臣等参详，望赐厘革。虽居湿推燥，毕彰保养之勤，但胙土分茅，且异疏封之例。况昭仪内侍燕寝，位列宫嫔；夫人则亚列妃嫱，供奉左右。窃按《仪礼》：“乳母缌。”以其名母，方有缌服。今则不可以嫔御之号，增荣於阿保，揆於礼文，有乖事体。宜加眷佑，当树鸿私，永示规程，以报寰宇。臣等商量：奶婆杨氏望赐号“安圣君”，奶婆王氏望赐号“福圣君”，第二奶婆王氏望赐号“康圣君”。
    ○请修置武明王庙奏（天二年九月中书门下）
    伏自迁都以来，武成王庙并未置立。今请改为武明王，（避朱全忠父讳）其庙请於街西选地建立。其馀修置及配享十哲七十二弟子，并请准故事者。
    ○请增贡举额数奏（天三年二月礼部）
    伏以朝廷累年多事，道途艰辛，在远举人，并阻随计。逐年所司放榜，人数不常，量其少多，临事增减。今者干戈稍弭，水陆渐通。举人等皆负笈担簦，裂裳裹足，来求试艺，竞切观光。虽人数不广於近年，而贡籍颇甚其屈誉。至於俊造，亦有其人。臣今欲於去年数外，更放三数人，伫开劝诱之门，以赞文明之运。已选今月二十一日放榜，伏候进止。
    ○请诸道申送员阙奏（天三年四月吏部）
    比者格式申送员阙选人，多有重叠。皆是两人同到本道，致使磨勘之际，各有争论。盖是选人指阙之时，妄称事故，铨司无因得知，具状须与注拟。如到任替阙参差，请准旧条殿选。除此外如是格式申送员阙，仰且稳便去处请官，不得更妄指射诸道假满抛官、不到任、不放上、停官不赴任员阙，及违程不及限等员阙。冀其画一，免误铨司公事者。
    ○请禁夜行奏（天三年闰十二月皇城使）
    伏以皇城之内，咫尺禁闱，晨夜巡警，固须清肃。伏乞准敕条，漏鼓声绝後，禁断人行。今据军人百姓，更点动後，尚恣夜行。特乞圣慈再下六军止绝。
    ●卷九百六十九
    ☆阙名（十）
    ○请追封皇兄皇侄奏（开平元年）
    东汉受命，伯升豫其始谋；西周尚亲，叔虞荷其封邑。故皇兄存，凋零霜露，绵历岁时。恩莫逮於陟冈，礼方宏於事日。皇侄故邕州节度使友宁、故容州节度使友伦，顷因缔构，俱习韬钤，并以战功，殁於王事。永言带砺，合议封崇。
    ○请修唐史奏（龙德元年二月史馆）
    伏见北齐文士魏收著《後魏书》，於时自魏太武之初至於北齐，书不获就，乃大徵百官家传，刊总斟酌，随条甄举，搜访遗亡。数年之间，勒为一代典籍，编在《北史》，固非虚言。臣今请明下制敕，内外百官，及前资士子，帝戚勋家，并各纳家传，具述父祖事行源流，及才术德业，灼然可考者，并纂述送史馆。如记得前朝会昌已後公私，亦任抄录送官，皆须直书，不用文藻。兼以兵火之後，简牍罕存。应内外臣寮，曾有奏行公事，关涉制置，或讨论沿革，或章疏文词，有可采者，并许编录送纳。候史馆修撰之日，考其所上公事，与中书门下文案事相符会。或格言正辞，询访不谬者，并与编载。所冀忠臣名士，共流家国之耿光；孝子顺孙，获记祖先之丕烈。而且周德见乎殷纪，舜典存乎禹功，非惟十世可知，庶成一朝大典。臣叨庸委任，获领监修。将赎素餐，辄干元览。
    ○乞降河南诸方镇制命奏（同光元年十一月）
    河南诸方镇节度刺史，昭洗之後，未有新官。每上表章，只书姓名，未颁涣汗，必负忧疑。望宣付各降制命，以表新恩。
    ○请追取本朝法书奏（同光元年十二月御史台）
    本朝法书，自朱温僭逆，删改事条，或重货财，轻入人命，或自徇枉过，滥加刑罚。今见在三司收贮刑书，并是伪廷删改者，兼伪廷先下诸道，追取本朝法书焚毁，或经兵火所遗，皆无旧本节目，只定州敕库有本朝法书具在。请敕定州节度使速写副本进纳，庶刑法令式，并合本朝旧制。
    ○论两省官常朝宜拜奏（同光元年十二月中书门下）
    每日常朝，百官皆拜，独两省官不拜。准本朝故事，朝退於廊下赐食，谓之“廊餐”。百官遂有谢食拜，惟两省官本省有厨，不赴廊餐，故不拜伏。自僖宗幸蜀回，以多事之後，遂废廊餐，百官拜仪，至今未改，将四十载，礼恐难停。惟两省官独尚不拜，岂可终日趋朝，曾不一拜，独於班列，有所异同？若言官是近臣，於礼尤宜肃敬。起今後逐日常朝宣不坐，除职事官押班不拜外，其两省官与东西两班并齐拜。
    ○中书不得轻给告示奏（同光二年正月中书门下）
    准本朝故事：加封建诸王、内命妇及宰相、翰林学士、中书舍人、诸道节度、观察、团练、防御、留後，郎中书帖官告，索绫纸票轴，下所司书写，印署毕进入宣赐。其文武两班并诸道官员及奏荐将校，敕下後并合是本道进奏院或本官，自於所司送纳。朱胶绫纸价钱各请出给。伏自伪庭皆隳本朝事例，每降文字下中书，不分别重轻，便令官给告示，遂致所司公事，全失规程。自今後如非前件事例，并请官中不给告示。其内司大官并侍卫及赏军功将校转官，即不在此限。所冀受宣赐者倍荣恩渥，非事例者不敢希求。一则致显辨尊卑，一则免无名费耗。
    ○定诸道奏除官员额数奏（同光二年三月中书门下）
    纠辖之任，时谓外台；宰字之官，古称列爵。如非朝命，是废国章。近日诸道，多是各列官衔，便指州县，请朝廷之正授，树藩镇之私恩，颇乱规程，宜加条制。自今後大镇节度使管三州已上者，每年许奏管内官三人；如管三州已下者，许奏管内官二人。仍须有课绩尤异，方得上闻。若止於简慎无瑕，徵科及限，是守常道，只得书考旌善，不得特有荐奏。其防御使每年只许奏一人，并无尤异，不得奏荐。刺史无奏荐之例，不得辄乱规程。更有将资官员，请他处除授，谓之“横荐”，最乱格文。其已前事件如敢违，所司不得辄与通进。若奏下中书，亦不在施行之例。
    ○定刺史县令赏罚奏（同光二年三月中书门下）
    赏善罚恶，致理之源；选材任能，为政之本。所在刺史县令，有政绩尤异，为众所知；或招复户口，能增加赋税者；或辨雪冤狱，能活人生命者；及法害物之积弊，立利人之新规，有益於州县，为众所推者，即仰本处逐件分明开奏，不得辄加缘饰，以为浮词。据事状不虚，则加奖激，以劝能吏。如在任贪猥，诛剥生灵，公事不治，为政怠惰，具事节闻奏，勘不虚，当加谴罚，以戒慢官。其州县官任三考满，即具阙申送吏部格式，候敕除铨注。本道不得擅差摄官，辄替正授者。
    ○请准例徵光台礼钱奏（同光二年三月御史台）
    新除诸道节度、观察、防御、经略等使、刺史、县令，及诸道幕府兼诸司带宪衔兼官，合纳光台钱。谨具本朝元纳及後减落钱数如後。兼御史大夫元纳三十贯，减落外今纳一十五贯；兼御史中丞元纳二十贯，减落外今纳一十贯文；兼侍御史元纳八贯三百，减落外今纳五贯一百五十文；兼殿中侍御史元纳一十一贯三百，减落外今纳五贯六百五十文；兼监察御史元纳一十三贯三百，减落外今纳六贯六百五十文。以前台司准本朝例，及减落外後徵前数，分析如前。应有诸道节度、观察使、刺史、经略、防御等使及诸道幕府上佐官并诸司班行新授兼官者，并合送纳前件光台宪御礼钱。今欲准例勒辞谢驱使官申报牒兵部勒告身案，除准宜取外，准例须候送纳光台礼钱了朱钞到，方可给付转帖。诸道进奏及知後院等，准从前事件申报催徵，无致有隳旧规。
    ○量添县官尉簿奏（同光二年四月吏部）
    准本朝故事，州府官员，府置司录参军，外有功、仓、户、法、兵、事六曹，州有录事参军，亦置六曹。县置令丞、主簿各一员，尉三员，分判公事。自後除两京外，都督府及州置户、法二员，馀四员并省。县置令主簿各一员，丞尉并省者。伏以今年除本分合格选人外，有郊行事人数绝多。伏见州官事简，掾曹请依旧两员。县局务繁，佐官请添一员。其间有尉无簿者，请添置主簿一员。其赤畿次畿，并请准此。除两京外，其判司只置司户、司法两员。
    ○请令节度等使归本任奏（同光二年四月中书门下）
    诸道节度防御剌史，各著功名，并全忠孝，洎蒙奖，皆荷渥恩。虽萌为治之心，未展分忧之效。况闻藩府不可以久虚，侯伯不可以久阙，藩府虚则兵不辑，侯伯阙则化不行。繇此观之为务甚急，请令归本任。不奉诏旨，不得辄离治所。
    ○请重行分察条例奏（同光二年五月御史台）
    准本朝故事：当司六察，合行职事条例如後。吏察，应吏部行内南北两曹磨勘选人，合具驳放判成人，具名衔报分察使，及三铨应锁注官後，具前衔後拟报分察使典简。如有逾滥，即察使举追本行令使推勘。兵察，应兵部司公事，一一合报察使。户察，应户部司诸州户帐贡物，出给蠲符，具事件合报察使。刑察，应刑部司法律赦书德音，流贬量移，断罪重轻，合报察使。礼察，应礼部补转铸印诸祠祭料法物，合报察使。工察，应工部司工役等，合报察使。伏以御史台六员监察，谓之分察使，察访纲举，动静必行。但缘旷废，久不施行，今欲重行条贯。
    ○点检前资官告敕奏（同光二年五月中书门下）
    凡有进状乞官，及诸州府初奏请判官，荐举前贤，自诣中书求官等。窃闻所称头衔，多有逾越。中书既无旧案，除授何以为凭？起今後，凡有诸色前资，若命官者，除近曾任朝官及有科第外，清资官为众所知，并须追到前任告敕，中书点检後方进拟。贵绝虚授，以杜侥求。
    ○请详定长定格循资格十道图奏（同光二年八月中书门下）
    吏部三铨门下省南曹废置甲库格式流外部铨等司，公事并繁，《长定格循资格十道图》等，前件格文，本朝创立。简制奸滥，伦叙官资，颇谓精详，久同遵守。自乱离之後，巧伪滋多。兼同光元年八月，车驾在东京，权判南曹工部员外郎卢重本司起请一卷，盖以兴复之始，务切怀来。凡有条流，多失根本，以至冬集起选人，并南郊行事官，及陪位宗子，共一千三百馀人。铨曹检勘之时，互相援引，去留之际，不绝争论。若有依违，必长讹滥。望差权判尚书省铨左丞崔沂、吏部侍郎崔贻孙、给事中郑韬光、李光序、吏部员外郎卢损等，同详定旧《长定格循资格十道图》，务令简要，可久施行。
    ○任诸藩奏辟军事判官奏（同光二年八月中书门下）
    伪廷之时，诸藩参佐，皆从除授。自今後，诸道除节度副使两使。判官除授外，其馀职员并诸州军事判官，各任本处奏辟，其军事判官仍不在奏官之限。所冀招延之礼，皆合於前规；简辟之间，无闻於滥举。
    ○请权停选举奏（同光二年十月中书门下）
    献可效忠，前经之令典；因时建议，有国之明规。道既务於化成，事亦敷於竞劝。敢裨宸听，辄罄刍言。
    伏惟陛下业茂经纶，功成理定。五材七德，威冠於伐谋，百氏三坟，义彰於知教。爰自中兴启运，下武膺期，照临而日月光华，鼓舞而乾坤交泰。英明取士，睿哲崇儒，诚宜便广於搜罗，岂可尚令於淹抑？但以今春贡士，就试不多，即目选人，磨勘未毕。宗伯莫臻於俊，天官难辨於妍媸。况已过秋期，将行公事，侧闻道路，悉是家贫，比及到京，多逾程限，文闱选部，皆碍条流。伏请权停贡举一年，俟迁莺者，更励进修；希干禄者，益加循省。然後精求良干，博采异能，免其遗贤，庶同乐圣。
    ○贞简太後升礼毕请行享祀奏（同光二年礼仪使）
    伏准礼：丧三年不祭，惟祭天地社稷为越绋行事，此古制也。爰自汉文，益尊神器，徇至公绝私之义，行以日易月之制，事久相沿，礼从顺变。今园陵已毕，祥练既除，宗庙不可以乏飨，神不可以废祀，宜遵礼意，式展孝思。伏请自贞简太後升礼毕，应宗庙使乐及群祀，并准旧施行。
    ○上皇太子婚礼奏（同光二年礼仪使）
    按本朝旧仪，自一品至三品，婚礼得服衮冕剑佩衣九章。今皇太子兴圣宫使继岌，虽未封建，官是检校太尉，合准一品婚礼施行。其妃准礼妇人从夫之爵，亦准一品命妇。至行亲迎之日，太常卤簿鼓吹前导，乘辂车，其妃花钗九枝博鬓プ翟衣九等。其日平明，皇帝差官告亲庙一室，宗正卿摄婚主行礼。其夕亲迎，兴圣宫使乘辂车，卤簿鼓吹前导，至女氏之门，以结彩车御轮交车。
    ○请定东都邺都奏（同光三年三月详定院）
    近并魏州为东京，简诸道州县，须先定两府，始可各定官品。未审依故事：京兆河南为两府，太原兴唐为次府。天复以兴王之地，别有进止敕。不惟府额各定於等差，兼亦都名须正於升降，将为经久之制，宜遵固本之文。本朝故事：雍州为西京京兆府，雒州为东都河南府，是谓京都两府。并州旧为北都，太原府在两府之次。近以中兴大业，以魏州为东京兴唐府，权谓东京为雒京。窃以雒京历代帝王之都，四方朝贡所便。爰自汉魏，迄於隋唐，方建都城，是比辰极。宜依旧以雒京为东都，魏州改为邺都兴唐府，与北京太原府并为次府。岂独设官分职，命秩免惑於有司。抑亦画界分疆，取则无违於故事。
    ○请定乡贡童子事例奏（同光三年五月礼部）
    当司准流内铨牒，应请定冬集举人内有“前乡贡童子”者。《三铨已前团奏冬集》，皆署“前乡贡童子”。伏准格文只有童子科，此无“乡贡”字。铨司先为请定冬集举人九经张仲宣等，内有“前乡贡明经童子成光诲。”遂检寻六典及苏冕《会要》，又无本朝书。子细检讨，惟有十三年闰十二月敕，诸道应荐万言及童子，起今後不得更有闻荐。据此“童子”两字皆由诸道表荐，固无“乡贡”之名，又无口议帖经，亦不合有“明经”之字。进则止於暗诵，便号神童。此外格文别无“童子”。其成光诲，诠司准格只收署“前童子团奏”去二月十五日具状申留司宰臣取裁奏例准申者。伏缘《三铨见团奏冬集》，右内有“乡贡”及“明经”字，已依成光诲例。准格只署“童子团奏次诸左”。
    伏以院司常年考试，皆凭诸道表荐。降敕下到当司，准格考试，及格者便放及第。其同光二年童子郭忠恕等九人，皆是表荐童子敕内，并纳到家状，并有“乡贡”两字。院司检勘同便榜示。引试及第後，先具白关牒报吏部南曹，续便团奏者。关奏状下到中书省，追当同元下纳家状，检点同覆奏放敕经过诸处。敕下後方始到当司，备录黄关牒，报御史台、尚书省并吏部南曹。今准流内铨牒。伏缘院司承前皆凭敕命施行，童子敕内并有“乡贡”两字。若使下落，恐涉专擅者。
    ○皇太後丧服议奏（同光三年七月太常礼院）
    案故事：中书门下翰林学士在朝文武百官内诸司使供奉官已下，从成服三日。每日赴长寿宫朝临，自後不临。其服以日易月，三十日除。至小祥合释服。每至月朔、月望、小祥、大祥释服日，未除服者服临。已除服者则素服不临，并赴长寿宫先拜灵讫，移班近东，进名奉慰。又奏准故事：文武前资官及六品已下未升朝官升士庶等，各於本家素服一临。禁卫诸军使已下，各於本军厅事素服一临。僧尼道士各於本寺观一临。内外命妇各於本家素服朝临三日。诸道节度、观察、防御、团练，刺史及寮佐等，闻哀後当日成服；三日改惨，十三日除。
    ○议毁京内南北城奏（同光三年九月中书门下）
  </div>
  <div class="pagination">
   <a href="全唐文_page579.html">
    上一页
   </a>
   <span>
    ...
   </span>
   <a href="全唐文_page575.html">
    575
   </a>
   <a href="全唐文_page576.html">
    576
   </a>
   <a href="全唐文_page577.html">
    577
   </a>
   <a href="全唐文_page578.html">
    578
   </a>
   <a href="全唐文_page579.html">
    579
   </a>
   <span class="current-page">
    580
   </span>
   <a href="全唐文_page581.html">
    581
   </a>
   <a href="全唐文_page582.html">
    582
   </a>
   <a href="全唐文_page583.html">
    583
   </a>
   <a href="全唐文_page584.html">
    584
   </a>
   <a href="全唐文_page585.html">
    585
   </a>
   <span>
    ...
   </span>
   <a href="全唐文_page581.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
