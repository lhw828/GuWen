<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 125 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 125 页/共 603 页
  </h1>
  <div class="content">
   安定梁敬，有文有武。马系青丝，弦门白羽。
    △射洪县主簿上柱国斛律澄赞
    澄为主簿，操纲振领，直而能温，宽以济猛。
    △通泉县丞上柱国于梁客宇希嬴赞
    希嬴负剑，久事戎韬；功名不立，州县为劳。
    △射洪县尉康元辩赞
    元辩精锐，风生笔端。片言折狱，一尉当官。
    △飞乌县主簿萧文裕赞
    文裕就列，明经擢第。优哉游哉，聊以卒岁。
    △飞乌县尉王思明赞
    思明好学，博古知今。友朋千里，风月招寻。
    △司法参军杨炯自赞
    吾少也贱，信而好古。游宦边城，江山劳苦。岁聿云徂，小人怀土。归欤归欤，自卫反鲁。
    ○梓州惠（集作慧）义寺重阁铭（并序）
    大辰之岁，正阳之月，有妻阝县宰扶风窦竞，字思，昭宣令德，光阐化猷。庶政惟和，万民以理。闲庭不扰，退食自公。远览形势，虔心净域。乃与禅师释智海忘言契道，寓目於长平之山。援飞茎，陟峭。削成千仞，壁立万寻；俯观大地，仅如枣叶；下望须弥，裁同芥子。飞流滴沥而成响，乔树璀璨而垂荣。玉堂石室，千门相似；璧殿珠毫，十方皆现。慷慨榱桷之未立，吁嗟栋宇之莫修。不舍有为，取诸大壮。
    观夫左龙角，右参旗，前太微，後营室。骈罗列以杂沓，瑟萧条而清泠。上磊落以晃朗，下泓澄而。参参差差，森森纟丽纟丽，千栌万ㄆ，乍合乍离；粲粲，绚绚焕焕，六采五章，或同或散。莽如天覆，矗似□平。金火合含於垂珠，日月相望于衔璧。璇墀钅口砌，平接太阶；玉户金扉，俯临阊阖。曳红日，舒丹霞。丰隆为雷，砰铿訇於轩槛；列缺为电，翕霍於庭除。寒暑隔阂、於墙垣，虹霓回带於廊庑。仰之不极，目炫炫而丧精；登之无阶，心皇皇而失度。若士翔九垓之表，仍不逮於上荣；大章穷四海之间，犹未离於前戚。借如梵天之宅，释帝之宫，两曜城池，五□楼观。轮王所处，纯金为说法之堂；诸佛所游，众香作经行之地，亦未可同年而语也。
    夫黄金镂榜，会不若四摄之门；青石为墙，曾不若三空之舍。殚百工之力，建七宝之楼，岂徒然哉？良有以也。故如来神力，且观严净；道师方便，化作一城。事有古而可以质於今，言有大而可以徵於小。是则毗耶四会，俱发道心；险路从人，咸知宝所。其铭曰：
    长平山兮建重阁，上穹窿兮下磅礴。纷被丽兮骈交错，严色相兮冲寂寞。谁所为兮天匠作。
    ○公狱辩
    绅先生牧於东郡，绳属吏有公於狱者。某适次於座，乘间谘其所以为公之道。先生曰：“吾每窥辞牒，意其曲直，指而付之，彼能立具牍，无不了吾意，亦可谓尽其公矣。”某居席之末，不敢以非是为决，及退而辩其公。
    且《传》曰：“君所谓否，臣献其可，君所谓可，臣献其否，是欲弥缝其不至也。”及君可亦可，君否变否，故平仲罪邱据踵君之意，叔向讥乐王鲋从君者也。所以知询於愚，或有得也；尺先其寸，或有长也。皆庸其涓滴，将助其广大也。况末世纤狡，内荏外刚，乌有不尽其辞，而能必究其情乎？使居上者得其情，属踵而诘之，可谓合於理，未足言公也。若居上者异於见，远於理，亦随而鞫之，取协於意，所谓明於不法，乌可谓公哉？
    且不师古之言，非不可为也，为之不能远；不由礼之事，非不可行也，行之不能久；故君子尽心法古，动必本礼，将远而不泥，久而不乱也。若乃告诸狱任意以为明，其属徇己以为公，使怀幸者有窥进之路，挟邪者有自容之门矣。矧丛棘之内，辛楚备至，何须而不克？而况承执政指其所欲哉？呜呼！欲人之随意者，吾见乱其曲直矣；乐人之附已者，吾见汨其善恶矣。而犹伐其治，誉其公，无乃瞽者别诸五色乎？
    ●卷一百九十二
    ☆杨炯（三）
    ○遂州长江县先圣孔子庙堂碑
    法象莫大於天地，变通莫大乎四时。悬象著明，莫大乎日月；备物致用，莫大乎圣人。夫子讳某，字仲尼，鲁国邹人也。龟龙负谶，帝鸿驱八翼之轩；鲁鸟呈文，天乙降三分之璧。五十二战，权舆骤帝之基；二十七征，草昧驰王之业。平域中之祸乱，扫天下之虔刘。以盛德大业之尊，当开阶立隧之重。及其山崩海竭，日薄星回，历数不还，讴谣遂远。元子宾周而建国，二王之车服可寻；上卿翼宋而承家，三命之衣冠再袭。是故阴阳混合，泄符瑞於平乡；宇宙氤氲，洒休徵於阙里。龙准而龟背，月角而雷声。有轩帝之殊姿，有殷王之异表。山开遁甲，尼邱落於紫垣；星掌巫咸，钩钤坠於苍陆。净光童子，来游姬旦之郊；乾象明灵，下俯庖牺之国。
    十五而志学，三十而有成。申下问於伯阳，屈帝师於郯子。天为木铎，九州知发号之期；吾岂匏瓜？一国有来苏之望。尝登委吏，稍践中都，天下可临，诸侯取则。以之礼而国定，司空之官以成礼；以之义而国平，司寇之官以成义。掌山林於夏典，物得其生；听狱讼於秋官，人忘其死。大夫乱法，仍行两观之诛；陪臣执权，即问三雍之罪。强公室，弱私家，叙君臣，明长幼。用能使牺牲鬯，不登之庭；羽戟旌旄，不列坛场之位。
    当斯时也，三光薄蚀，九土分崩。夷狄有君，中华无礼。周京赫赫，成康之至教蔑闻；鲁国岩岩，坚圣之馀风已坠。河图未出，吾道不行；周流八方，经营四海。治乱运也。穷通命也。荷天下之至圣，仍逢盗跖之军；仗天下之至和，犹有匡人之逼。德生於我，乐天命而保忧？文不在兹，临大难而无惧。
    使仁者必信，安有伯夷？使智者必行，安有王子？岂三千击水，牛蹄不能鼓横海之鳞；九万抟风，鸡羽不能扇垂天之翼？然後上不臣天子，下不事诸侯。乘殷之略，服周之冕。或屈伸於季孟之闲，或动静於鱼龙之际。下学而上达，将圣而多能。博而无名，信而好古。察殷周之礼乐，损益可知；观杞宋之文章，贤才不足。数年学《易》，伏羲龙马之图；三月闻韶，妫帝凤凰之典。信存乎德，术数贯於神明；意见乎时，制作侔於造化。已所不欲，则一言可以终身；人之莫违，则一言可以亡国。恶郑卫之乱雅乐，恶利口之覆邦家。荣辱定於枢机，贬存乎简牍。
    精诚密召，北辰开紫掖之星；福应全来，中极敷元□之气。乃若知幽明之故，见天地之心，有感而遂通，不行而克至。年当甲子，潜知启汉之萌；音叶宫商，预察亡秦之兆。星移大火，追责天司；月入阳街，无劳雨备。季桓子贲羊之井，推水石之祯祥；陈惠公集隼之庭，验蛮夷之贡赋。然後历三辰而玉步，照四极而金声。坐於缁帷之林，浮於州之海。门生七十，仰天路以无阶；弟子三千，望宫墙而不入。哲人之能事毕矣，先王之至德行矣。配乎二象，不能迁必至之期；参乎两曜，不能稽非常之动。南游楚国，遂闻衰凤之歌；西狩鲁郊，独下伤麟之泣。
    夫子周灵王二十一年冬十月庚子生，至鲁哀公十有六年夏四月己丑卒，凡享年七十二，於今一千馀岁。泰山颓而梁木坏，微言绝而大义乖。传飨祀於百家，奉琴书於十代。秦始皇见登床之谶，始乱衣裳。鲁恭王看坏壁之书，犹闻丝竹。汉图起於六千日，赐金之礼载优；魏德行於五十年，刻石之风未泯。述文武者，皆宪章於圣人；修学校者，佥折衷於夫子。自韦鞲玉历，毳幕瑶图，皇天无早白之徵，戎狄起豺狼之衅。摧六律，绝笙竽，塞师旷之耳，天下之人废其听矣；散五彩，灭文章，胶离朱之目，天下之人黜其明矣。我高祖神尧皇帝因三灵之宝历，藉万国之欢心。风起北方，月行中道。削平宇宙，戢干戈於羊马之年；弹压华夷，照文物於龙蛇之代；太宗文武圣皇帝瑶坛於曲洛，受玉版於平河。经天纬地，荡海夷岳。坐元宫而密转，紫微光帝宅之尊；戴黄屋以深居，赤县列神州之贵。今上天无私覆，道不虚行。驭六气而平太阶，乘八风而制群动。星连月合，层台有观朔之劳；海晏河移，直笔有书祥之倦。封泰山而禅梁甫，千载同归；敞衢室而筑明堂，百灵咸秩。□行雨施，品物流形；天尊地卑，乾坤定矣。若乃虞夏商周之礼，考正朔而三迁；东西南北之人，混风声而一变。环林拂日，映高柳而对扶桑；圆海澄天，走鲲池而涵象浦。粤以乾封元年，有诏追赠夫子为太师，咸亨元年，又诏州县官司营葺学庙。凭风□於异代，照日月於殊途。逝者有知，殁而无朽。如纶如，大君施号令之严；匪朴匪雕，上宰极司存之敬。
    长江令杨公，宏农笔阴人也，即华山公之孙，大将军之子。朱宫带地，明河一苇之西；黄阙中天，神岳千花之北。山川壮丽於区宇，人物繁多於海内。齐九龙而阔步，一门钟豹变之荣；袭五公而长驱，四代赫蝉联之祉。出忠入孝，诞秀兴贤，冠盖城邑，池台钟鼓。英灵辐辏，锵锵万玉之门；嘉瑞骈罗，济济千金之子。是故北方多士，太一壮其魁梧；南国仙人，中书伟其端雅。椅桐可仰，丹漆兼施。照明月於胸怀，吐清风於襟袖。臧武仲之智，卞庄子之勇，可以为大臣矣。韩尚书之临八座，发迹下邳。卓太尉之践三阶，来从密县。自操刀入仕，闻鲁邑之弦声；解剑分司，察丰城之宝气。汝阴徐令，人号无双；河内王君，时称未有。飞雪千里，不能改松柏之心；名都十城，不能动夷齐之行。先是殊方暴客，常严钜野之兵；绝磴奸豪，每纵黄池之。数州常以为弊，历政所不能移，行人为之聚众，耕父由其释耒。公英谋独断，锐气无前，奋一剑以戮元凶，驰单车而蹑遗噍。道旁牛马，并属罗衡；县内神明，皆称传炎。若乃山林猛兽，动星象而垂文；江汉ァ，鼓风飚而作气。城门六闭，未防虞吏之灾；都市三言，终有山君之暴。公雄心裂眦，壮冲冠。按东海之金刀，飞北斗之石箭。冈峦不扰，有符刘孟之城；坑无虞，更似童君之邑。自非爱人犹子，视物如伤，岂能躬斩凶渠，亲除灾害？与夫赤绳不用，道被於瑕邱，桴鼓希闻，化移於京洛可同年语哉？然後示之以礼义，陈之以庠序。凭三时之闲暇，兴役鸠工；视四野之川原，依城负郭。青泥险磴，斜连白马之关；赤岸长波，远注黄牛之峡。悬四方而开益部，照参伐於天光；赋三错而辟梁州，绝岷れ於地德。背山临水，掩全蜀蜀之膏腴；望日占星，采公宫之法度。丹墙数仞，吐纳□霞；椽柱三间，蔽亏风雨。琉璃晓辟，东宫雀目之窗；玳瑁朝悬，西汉也鳞之桷。图光芒於北斗，圣质犹生；赫符彩於连珠，宏姿可想。至於月衡月准，山额山庭，侃侃星文，堂堂日角，莫不向之如在，疑游北上之山；望之俨然，似瞩东流之水。
    博士助教某等，西州闻望。南国英灵，骇飞兔於文场，跃雕龙於笔海。扬雄博识，神游象系之端；李幽通，思入玑衡之表。每至韶光令月，朱鸟乘春，爽气高天，元龟送历。琼笾玉豆，中堂奉先圣之仪；石磬金钟，南面习诸侯之礼。华阳会子，鼓箧来游；蜀国颜生，抠衣请学。弦歌在侧，还武骑之台；礼乐居前，重睹文翁之室。祁祁茂德，济济时英。圣人千载之风，儒者一都之会。丞主簿尉某等，青田戒露，望华盖而长鸣；绿地生风，下仙闾而直辔。大夫贞节，还居内史之丞；文学明经，犹历南昌之尉。乡望某等，王孙猎骑，骋原隰之盘游；公子文锋，叙江山之体势。符伟明以都官谢职，逢有道而相推；赵元淑以郡吏从班，见司徒而不拜。佥以乡闾少事，风月多怀，命童子於灵台，就门人於相圃。冬礼春诗之化，再造双川；淹中稷下之风，一匡三蜀。若夫平南壮烈，沈流水於裁碑；逐北勋庸，登燕山而刻颂。庾太尉新亭之墓，尚有黄金；郑康成通德之门，犹存白瓦。况乎功苞大象，绩被苍生，岂使铭典阙如，音尘不嗣？是则雕墙峻宇，列冠盖於宜城；塞陌填街，考春秋於太学。小人狂简，不知所以裁之；夫子文章，今可得而言也。词曰：
    西昆玉阙，南海金堂。惟惚惟恍，一阴一阳。三辰赫赫，九土茫茫。太极天帝，神州地皇。骊连上古，混沌中央。降及轩顼，终於夏商。四时玉斗，五纬珠囊。圣德千载，淳风八荒。天开赤，日照青光。识协金匮，兵符玉璜。化隆文武，泽盛成康。天子穆穆，诸侯皇皇。春秋代谢，宗社危亡。帝典无象，人伦不纲。山河命德，天地兴祥。礼乐三变，文明一匡。原承少典，祚启成汤。吹律丹凤，衔符白狼。三仁去国，再命循墙。不有积善，其何以昌？降灵邹邑，诞哲平乡。月角ゼ彩，星钤吐芒。文行忠信，恭俭温良。或默或语，能柔能刚。学而不厌，师亦何常？通礼明德，尊贤毁方。古之君子，昔者明王。道协公旦，神交帝唐。摄官从事，服冕端章。示之以德，临之以庄。泽如春雨，威若秋霜。男女斯别，尊卑克彰。时逢板荡，运属栖遑。入齐损味，居陈绝粮。登山极目，临水徜徉。无道斯隐，舍之则藏。季孙大赍，敬叔揄扬。问官郯子，受乐师襄。神明协赞，雅颂铿锵。紫麟遥集，丹鸟远翔。生灵水火，家国舟航。功符日用，德协天长。倏嗟崩岳，奄叹摧梁。昧昧神道，悠悠彼苍。书开坏宅，谶识登床。与供轻重，因时弛张。毡裘黼黻，沙漠坛场。玑衡惨忄，载籍膏肓。汾河水白，晋野星黄。轩电临斗，殷雷入房。九围臣妾，八极城隍。东序西序，上庠下庠。粤惟铜墨，宝号金箱。灵山地辅，德水天潢。芝兰秀出，羔雁成行。玉匣孤剑，瑶台。惩奸挫右，济猛移蝗。风传积石，道被沧浪。丝言涣汗，经葺相望。夏井莲植，秋窗桂芳。绣楹文，丰绮缀明。四注飞阁，三休步廊。礼行释菜，敬尽明芗。图非有若，地异空桑。伏羲书契，女娲笙簧。匏土金石，琮璧璋。高门程郑，硕学王杨。威仪秩秩，宫徵。山栖乌鸟，水宿鸳鸯。蜀门荷戟，江津滥觞。落星高堰，明月回塘。丹碑不朽，清庙无疆。
    ○大唐益州大都督府新都县学先圣庙堂碑文（并序）
    叙曰：银衡用九，天门压西北之荒；铜盖虚三，地户坼东南之野。回七星於上列，太清不能潜混茫之机；环四海於中州，巨块不能秘生成之业。圣人有以见天下之赜，拟诸形容；圣人有以见天下之动，行其典礼。灵图广运，百姓日用而不知；神理潜行，万方乐推而不厌。古者熊山南眺，金崇横上帝之居。凤穴西临，玉室考元皇之宅。五龙乘正，按天谶以希微；六羽提衡，验星谣而汗漫。洎乎尊卢赫胥之代，骊连栗陆之君。皇名迈于上元，帝图始于中叶。莫不凭三灵之宝位，鼓舞阴阳；藉六合之尊名，财成宇宙。未有贵而无位，博而无名，大礼由其再造，大乐出其一变。荡荡乎民无得而称焉，巍巍乎其有成功者也。
    若夫司徒立勋於天地，还承帝喾之家；微子开国於商周，仍纂成汤之业。虽元禽历数，推移於景亳之都；而白马旗常，赫奕於风邱之国。由是千年有属，万物知归。乾坤合而至德生，日月会而明灵降。奎、娄、胃、昴，风驱白虎之精；角、亢、房、心，□郁青龙之祉。君王异表，仪石纽而法丹陵；辅相宏资，壮皋陶而图子产。岂止凿就元象，ゼ光芒於北斗之宫；括成地形，腾瑞气於东山之曲？非天下之至精，其孰能与於此？
    神冥造化，德合陶钧。获冲用於生知，运幽机於性道。穷庶事之终始，协庶品之自然。睹者不识其灵，仰者不知其德。步三光於太极，昭曜三门；含万象於中区，声明万国。惟深也能通天下之志，惟几也能成天下之务，非天下之至神，其孰能与於此？
    道尊德贵，挫锐同尘，始於中都宰，终於大司寇。使长幼异节，男女别途，路无拾遗，器不雕伪。奸雄独立，初明两观之诛；政教未行，仍赦同狴之罪。盟齐侯而归四邑，夷不乱华；黜季氏而覆三都，家无藏甲。非天下之至刚，其孰能与於此？
    青光歇灭，赤衰微。一匡为海岱之尊，一战有河防之霸。故得三王不相袭，礼亡於寇戎；五帝不相沿，乐入於河海。是以哀生灵之板荡，痛县之分崩。历聘诸侯，栖遑异国。其为大也，法象莫之能容；其为高也，黎元莫之能睹。时非我与，遂厄宋而围陈；道不吾行，终乐天而知命。非天下之至柔，其孰能与於此？
    泰山不辞土壤，故能成其高；沧海不让细流，故能成其大。自季孙之赐我也，交益亲矣；自敬叔之乘我也，道弥奠矣。於是历郊社之所，考明堂之则。金人右对，仍观太祖之阶；斧前临，还访周公之位；然後删诗书而续易象，动天地而感鬼神。运百代之舟车，开千龄之户牖。是故雷精日角，闻道德而抠衣；月颊山庭，奉琴书而撰杖。非天下之至文，其孰能与於此？
    智以藏往，有感而必通；神以知来，无微而不照。论五行於帝辅，潜观太之先；揆七庙於天灾，预察王之过。星流十月，徵历象於衰周；日泛三江，采讴谣於霸楚。神无方而易无体，圣人通变化之津；河出图而洛出书，圣人悟兴亡之兆。非天下之至明，其孰能与於此？
    极天蟠地之礼，周旋揖让之规。百神於是会昌，二仪以之同节。非礼无以别父子兄弟亲疏之序，非礼无以辨君臣上下长幼之位。本之於元气，徵之於太古。德足以法於九围，道足以周於八极。服先王之制度，黜红紫而无施；敛上帝之明威，感风雷而有变。非天下之至恭，其孰能与於此？
    五行四气十二月，还相为本；五声六律十二管，还相为宫。至音将简易同和，广乐与神明合契。盛於中国，还陈武象之容；奄有四方，自得文王之操；南风奏雅，知大舜之温；北里宣淫，体殷辛之暴。非天下之至和，其孰能与於此？
    悲夫！日中则昃，动静之常也；月满则亏，盈虚之数也。自太平王佐，委龙翰於芳年；礼乐霸臣，摧虎文於华月。则知天之将丧也，则知道之将废也。虽复颓山坏木，兆悲歌於两楹；夏栋周墙，陈盛制於三礼。犹使文明烂，百王知察变之机；钟石铿锵，万代挹希声之乐。信可谓备物致用，立成器以为天下利者，莫大於圣人也。
    既而三河失统，九州之宝币不归；四塞提衡，万里之长城继作。星ビ日，乾象暗而恒文乖；礼坏乐崩，彝伦ル而旧章缺。洎夫砀山休气，潜膺赤帝之图；沛国真人，密召黄星之录。尊成之厚级，殷崇圣之荣班。学校於是大兴，文武由其不坠。年当晋宋，运距周隋。泰山覆而昆仑倒，天柱倾而地维绝。三重赤晕，还开争战之端；千里黄埃，氵存有干戈之务。乱罹瘼矣，黔首何依？王室蠢然，苍生无主。闾阎市地，今来为讲武之场；荆棘参天，昔日作谈经之市。皇家拨乱返正，应天顺人。鼓之以雷霆，润之以风雨。驰枪而扫秽，上廓鹏□；决河海以澄奸，下清歼极。今天子握大象，运洪炉，星重辉，海重润。乾回北列，垂衣裳於太紫之宫；日出东方，备法驾於中黄之道。混沌之无天无地，尽入提封；伯阳之有物有象，咸乘礼节。太阶三袭，明瑞气於朱符；中极四游，法祥光於玉烛。东胶西序，□阁蓬邱。国号陶唐，家成邹鲁。遂使西山童子，陈歌谣於璧水之前；南国老人，受几杖於环林之下。乾坤之大德行矣，皇王之盛节明矣。江茆高阝黍，晨昏荐帝之祥；凤穴麟州，晷刻因天之瑞。乘舆乃选吉日，协灵辰，诏风伯以行观，促雷师而出豫。房为天驷，仍施列缺之鞭；斗为帝车，即动招摇之柄。奠玉帛，奏金丝，登介邱，下梁甫。拥神休而尊明号，莫之与京；按玉册而考银绳，於斯为盛。於是回舆转旆，临曲阜之郊畿；驻跸停銮，访□坛之轨迹。若使九原可作，大君得廊庙之才；千载有知，夫子托风□之会。即以乾封元年，追赠太师，礼也。咸亨元年，又诏曰：“宣尼有纵自天，体膺上哲。合两仪之简易，为亿载之师表。顾惟寝庙，义在钦崇。诸州县庙堂及学馆有破坏并先来未造者，遂使生从无肄业之所，先师阙奠祭之仪，久致飘零，深非敬本。宜令州县，速加营葺。”
    新都学庙堂者，奉诏之所立也。因三农之暇，陈复道之规，考帏帐於西京，访埃尘於东鲁。梅梁桂柱，深沈风雨之津；镂槛文，旷望江山之表。纳流□於上栋，白日非遥；披烛雾於中阶，青天在瞩。雕镌煜，穷妙饰於重栏；山海高深，尽灵姿於反宇。门生侃侃，如倍文杏之坛；胄子锵锵。若预崇兰之室。每至南方二月，草树华滋；蛇陆三秋，风烟摇落。莫不列繁於上席，行礼敬於质明，奠椒桂於中尊，敬神明於如在。尔其邑居重复，原野平芜。出江干之万里，入参星之七度。龟城蔼蔼，焕繁霞於百尺之楼；蛟浦澄澄，洗明月於千秋之水。文翁旧学，日往年归；刘禅平堂，烟荒雾惨。武侯龙伏，犹观八阵之图；壮士弛崩，仍辨五丁之石。左巴右獠之胜域，陆海三江之奥壤。
    大都督周王，天皇第八子也。元元继天而作，降仙才於玉斗之庭；武昭应运而生，开霸业於金城之域。五潢高映，流滋液於咸池；十日旁罗，散光华於若木。星悬帝子，遥澄井络之郊；岳列天孙，远控彭门之野。姬公以明德之重，行宝化於周南。曹植以懿亲之贤，发金声於鲁北。通议大夫行长史南阳来恒，隋十二卫大将军荣国公之元子，申侯太岳，镇其灵襟；傅说长河，昭其神彩。庞士元聚西申之逸羽，始践题舆；管公明绊东道之雄姿，初临别乘。朝议大夫守司马宇文纪，左卫将军灵州都督之次子。台门鼎族，传呼戟之荣；玉质金相，海若河宗之宝。庾冰清识，得严令而非常；桓温贵游，无郗公而不乐。县令郑元嘉，荥阳人也。东周玉裔，北海金宗。列矛戟之森森，吐风流而。尺兵不用，瑕邱有上德之君；χ鼓希闻，洛阳有神明之宰。丞京兆韦德工、主簿扶风马仁砺、尉清河张嗣明、北地傅怀爱等，荆蓝灼烁，邓杞扶疏。许元度入风月之清关，郭林宗获神仙之妙境。南昌晦迹，共梅福而齐衡；左部韬真，与乔元而等列。博士张元鉴、助教费仁敬等，碧鸡雄辩，则沧海沸腾；白凤宏辞，则烟霞喷薄。一州闻道，亲居典学之官；四子乘风，来听中和之曲。圆冠列侍，执巾舄於西阶；大带诸生，受诗书於北面。泮宫之上，更开通德之门；小学之前，复见华阴之市。乡望等鱼文骥子，震耀於平原；汉女巴姬，骈罗於甲第。杜陵亭长，终成辅相之才；桐乡啬夫，且著廉平之号。莫不公私务隙，即听弦歌；阴雨时闲，仍观俎豆。逍遥城郭，拜夫子之灵祠；仿佛风尘，见夫子之遗像。天道之玑衡莫测，下问书生；阳精之远近未知，来求小子。当仁不让，思齐於上古之名；游圣难言，有鬼於中郎之石。其辞曰：
    太虚寥廓，洪垆喷薄。上缀三宫，旁清八络。元精独化，圣人攸作。鳌柱为居，龙门是托，爰清爰净，惟寂惟寞。（其一）
    龟谶韬名，鱼图表灵。火纪□纪，天正地正。君臣礼制，宇宙辉明，文武既没，成康遂行。群飞海水，若羽天星。（其二）
    玉筐曾裔，金符远系。钟石虽迁，山河不替。乾坤降德，阴阳合契。虎啸风清，龙腾□逝。三元载停，万方攸济。（其三）
    鲁道既昏，绵绵若存，禄移公室，政在私门。学而方仕，谦而弥尊。听之也厉，即之也温。义责齐国，刑惩季孙。（其四）
    多能惟圣，道废惟命。天下莫容，诸侯走聘。至於是邦，必闻其政。仁义立身，温恭成性。不图为乐，终悲击磬。（其五）
    九野八方，栖栖遑遑，从周返鲁，考夏观商。先王道术，夫子文章。可久可大，为龙为光。星衡入室，月准升堂。（其六）
    智周通塞，神兼语默。颀然而长，黯然而息。汉承周运，胡亡秦国。察往知来，研精茂德。无必无我，自南自北。（其七）
    万象皆尊，千灵共同，惟变所适，居常待终。乐天知命，匪我求蒙。北辰之北，东海之东，百王遗训，万世馀风。（其八）
    时亡玉斗，运锺阳九。周井龙沈，秦原鹿走。生人卷舌，道路钳口。礼乐崩颓，典章残朽。万邦请命，三灵授手。（其九）
    日角图，星精应符。载扬风教，重阐规模。数迁三国，年当五胡。星芒夜指，日晕朝枯，环林摧折，璧沼荒芜。（其十）
    赫矣高皇，粤若稽古；丕哉文皇，照灵下土。地维旁缀，乾上补。鲲化三千，龙飞九五。爰有列圣，重规袭矩。（其十一）
    我君文思，念兹在兹。金镜八海，珠囊四时；三雍九室，秋礼冬诗。绛帐语道，青衿质疑。载垂仙涣，广创灵祠。（其十二）
    披图按籍，远求陈迹。玉槛烟开，金窗雨辟。仪侃侃，□居寂寂。弟子抠衣，门人避席。阶列簋，庭罗丝石。（其十三）
    地接临邛，山横剑峰。滇池跃马，沮泽蟠龙。中望击节，高门叩钟。阴灵，文雅雍容。书池必变，坐席常重。（其十四）
    今还古往，寂寥无尚。泰山既颓，吾将安仰？梁木斯坏，吾将安放？异代风行，殊涂影响。敢立言而徵圣，冀得意而忘象。（其十五）
    ○少室山少姨庙碑铭（并序）
    臣闻昆仑西北之天门也，则五帝处其阳陆，三王居其正地。泰山东南之日观也，则秦皇刻其石铭，汉帝探其玉策。故知建都邑，正方位，划崇墉，刳洫，必凭天地之险，然後四海为家。拥神休，尊明号，协时月，同量衡，必致山川之祠，然後群神受职。
    少室山者，山岳之神秀者也。凭河图而括地，用遁甲以开山。发挥宇宙之精，喷薄阴阳之气。壁立而千仞，削成而四方。北临恒碣，犹如聚米；南荆衡，才同覆篑。共工触皇天之八柱，未足拟议；龙伯钓溟海之三山，无阶想像。考於含神雾，白玉犹存；验於山海经，黄花不落。其名有序，则太室西偏；共位可知，则嵩高佐命。若乃乾坤之所合，雷雨之所交。仰躔七星之野，俯镇三河之曲。朝市临於域中，枢机正於天下。六合交会，於是乎有天帝之下都；九州名山，於是乎有灵仙之窟宅。
    臣谨按少姨庙者，则《汉书地理志》：“嵩高少室之庙也。其神为妇人像者，则古老相传，云启母涂山之妹也。”昔者生於石纽，水土所以致其功；娶於涂山，家室所以成其德。后宗之位，象南宫之一星；外戚之班，比西京之列传。惟几不测，其道无方。骋神变而挥霍，降精灵而。亦犹蒋侯三妹，青之轨迹可寻；虞帝二妃，湘水之波澜未歇。何止祠称丁妇，庙号滕枯？少女宅於西宫，夫人馆於南岳。山临白岸，空闻石室之灵；浦对青崖，独有金台之异，若斯而已矣。时更魏晋，数历周隋。四望於是莫修，八神以之无主。炎凉代序，宁观俎豆之容？霜露沾衣，非复弦歌之地。
    国家乘天造之草昧，属人谋之与能。奄有大宝，遂登神器。天地水火之无象，则女娲氏补之，於是乎炼其五石；东西南北之失位，则神农氏立之，於是乎甄其四海。天皇贵与天乎合德，富与地乎侔赀。穷变化之理，尽神明之数。伏牺画卦，唯观鸟兽之文；黄帝垂衣，盖取乾坤之象。利兼於成器，功周於备物。瑶台美化，阐邦国之风猷；银榜嘉声，茂君亲之典礼。称才子者八族，则叔献季狸；有乱臣者十人，则太颠闳夭。若夫圆邱方泽，所以享天神地；复庙重檐，所以序文昭武穆。命秩宗之位，分太宰之官，考虞夏之质文，定殷周之损益，其大礼有如此者。
    高阳有飞龙之乐，始会八风；帝舜有仪凤之间奏。后夔典其教，制氏辨其声，钟磬笙竽致其和，尊卑长幼成其序，其广乐有如此者。
    太微营室，明堂布政之宫；白兽苍龙，象魏悬书之法。下应犹草，王言如丝。北辰而拱众星，南面而朝天下，其为政有如此者。
    纠万人者，施之以八刑；诘四方者，戒之以三典。画衣不犯，载酒无冤，免禽兽於网罗，纳寰瀛於轨物，其恤刑有如此者。
    周人之养国老，始辟西胶；汉氏之召诸生，初开太学。辟雍所以行其礼，泮宫所以辨其教。童子五尺，羞称霸后之臣；冠者六人，惟述明王之道。其文德有如此者。
    凉风至，司马於是乎陈兵；太白高，将军於是乎宜战。乘斗杓而誓旅，出星门而杖钺。庄周称天子之剑，举之按之；吕望言圣人之兵，如风如雨。其武功有如此者。
    稽其殷令，有文犀利剑之效珍；考其周书，有兹白乘黄之骋力。东渐西被，南驰北走。卢敖之穷观六合，不出於城隍；陶侃之飞入八门，未游於仙室。其疆理有如此者。
    察玑而孚大运，天回地游；吹玉律而部人时，阳动阴静。烟□萧索而合彩，日月淑清而启旦。岂直凤巢阿阁，入轩后之图书；鱼跃中舟，称武王之事业？其休徵有如此者。
    然则囊括混沌，发挥生灵，大庭不足使骖乘，骊连不足使扶毂。可以会玉帛，可以答灵。行圣人之大孝，既郊祀而宗祀。昭帝王之盛节，亦因天而事天。犹复下听舆人，旁求故实。以为唐尧五载，无闻太室之仪；殷帝八迁，未卜王城之地。是用陈圭置臬，建周后之两都；诏跸鸣銮，巡汉皇之中岳。荧惑先列，招摇在上。隐天而动地，合野而喷山。旌旗则日月运行，钟鼓则雷风相薄。道伊阙，据に辕。怡然肆望，邈乎周览。壮灵山之□雨，仍求载祀之经；对寝之邱墟，思秩无文之礼。
    於是降天涣，命司存，因其旧迹，葺其新庙，详费务，议工徒，下陇蜀之名材，致荆蓝之宝王。易者言乎悦使，人忘其劳；诗者歌乎子来，成之不日。东西葛，南北峥嵘。绣而兮□楣，光昭耀兮夺目；桂楝兮兰，气氤氲兮袭人。皎日登於绮疏，奔量下於闺闼。珠帘玳匣，上高阁而三休；金柱银楹，步长廊而中宿。穷山海之环宝，尽人神之壮丽。岂直河庭贝阙，俯瞰冯夷之都；洛水瑶坛，旁临宓妃之馆？尔其岩嶂重复，冈峦左右。青霞起而照天，白露生而市地。馀基隐嶙，仍知万岁之亭；古木摧残，尚辨三花之树。明公旧祀，栋宇；仙女层台，风烟料漫。轩辕之访大隗，先求牧马之童；太一之徵少君，直下乘龙之使。夫峻极也，天帝因而会昌；夫降神也，景福由其兴作。於是乎昭之以明德，听之以和声。可以羞涧溪沼之毛，可以奠潢行潦之水。聪明正直，唯鬼神而有知；玉帛牺牲，在诚信而无愧。
    日之吉，灵之来。为旌兮翠为盖，雷为车兮电为策。鼓之以南箕，风袅袅而先路；润之以西毕，雨冥冥而洒道。其始至也，若海静山空，瞳瞳，昭白日於扶桑之东。其少进也，若移星转汉，灿灿烂烂，吐明月於瀛洲之半。佩珠玑而勺乐，袭罗而飘，建晨兴之宝冠，践远游之文履。命俦兮啸侣，徙倚兮徘徊。群贤毕集，众灵咸至，有西华之紫妃，有中黄之素女。华山之上，明星远烛；阳台之下，暮雨潜通。或琼室以飞霞，或银台而荐乐。天孙忽降，暂停支石之机；神女相欢，即起投壶之电。左侍右卫，则甲申之琼石，乙巳之兰萧；妍倡妙伎，则凭悦之清歌，幽灵之鼓瑟。乐章既阕，礼容斯备。回风兮□旗，入不言兮出不辞；荷衣兮蕙带，倏而来兮忽而逝。惟神享德，降百福而无疆；惟岳配天，视三公而有典。
    昔者夏后氏之乘四载，曾开宛委之图；周穆王之御八龙，犹纪山之石。况乎上照下漏，地平天成。人主宅中，旁罗於县。山灵显位，密迩於神州。岂使令德不传，颂声无纪？由是三天降策，有南霍之升储；八丈镌铭，有西王之服道。魏国锺繇之字，惟勒岁年；晋家张载之文，遂成明制。其词曰：
    上帝有命，皇天无亲。树之元后，以牧蒸人。光宅六合，怀柔百神，德成郊祀，礼备宗。（其一）
    轩称配永，昆墟帝出；尧号则天，汾阳诏跸。观人设教，协时同律，有感必通，无文咸秩。（其二）
    皇家启圣，受命於天。上炼五色，旁疏百川。开阶运斗，宅海乘乾。王母益地，周公卜年。（其三）
    天子建德，重规叠矩。圣敬日跻，宗文祖武。范围三极，和平万宇。率由旧章，粤若稽古。（其四）
    璇宫夜敞，银榜朝开。德象阴月，声符震雷。山河翼戴，星纬盐梅。能事毕矣，乾元大哉！（其五）
    治定制礼，功成作乐，日月常，夏殷正朔。德泽天外，文明地角。气白星黄，风摇露浊。（其六）
    两京畿甸，五载巡游。驰驱太一，部列蚩尤。将见大隗，爰寻许由。回銮踯躅，寓目周流。（其七）
    郁郁灵镇，岩岩积石，直上五千，去天三百。帝休非远，真经可觌。石室徘徊，琼膏滴沥。（其八）
    山维地德，神即阴灵。瑶姬逐雨，玉女随星。阴阳不测，黍稷非馨。倏忽年代，荒芜庙庭。（其九）
    旁求祀典，载垂天涣。始诏林衡，俄成壮观。紫星错，丹梁霞焕。似对青溪，如游白岸。（其十）
    文赤豹，电策雷车。隐隐中道，訇訇太虚。遂停龙驾，永托神居。天回地止，雾歇□除。（其十一）
    众灵ㄦ易，群仙容与。衡岳夫人，汉滨游女。洛川解佩，天河弄杼。顾慕招携，缤纷俦侣。同气同声，爰笑爰语。（其十二）
    于以采，南涧之滨；于以采藻，于彼行潦。日吉兮辰良，浴兰汤兮沐芳。扬χ兮拊鼓，尊桂酒兮椒浆。神其醉止，降福穰穰。（其十三）
    ●卷一百九十三
    ☆杨炯（四）
    ○唐同州长史宇文公神道碑
    诸侯计功，其铭曰仲山甫式於百辟；大夫称伐，其铭曰正考甫恭於三命。所以扬其先祖，所以示其子孙。上古之初，刊於礼乐之言；中年以降，述於宗庙之碑。文质既殊，条流遂广，山河永配，金石长存。或旌原氏之阡，或表滕公之墓。观百林之字者，孝廉之旧业，於是乎不愆不忘；读黄鸟之词者，文范之馀风，於是乎可久可大。
    公讳，字叔珉，河南洛阳人也。宇文归之远派，宇文翰之馀秩。龙火昼夜於锺山，鹏□南北於溟海。自中州圯坼，上国崩离，魏氏忘其宝图，齐人弄其神器。则天有成命，周虽旧邦，文王以业重三分，昭事上帝；武王以功成八百，阴骘下人。车书混一於域中，子弟星罗於海内。方乎刘泽，乃天汉之懿亲；匹以曹洪，即当涂之近属。及其隋室迁鼎，唐运握符，固亦坛社仍存，山河不替。曾祖显和，後魏冠军将军朱衣直阁东夏州刺史车骑将军散骑常侍长广郡公，周赠使持节开府仪同三司延丹绥三州诸军事延州刺史。《周书》有传。对扬天命，保王家。霍去病初封冠军，周亚夫始为车骑。剖符之重，任在於六条；建国之荣，礼高於五等。祖神举，使持节骠骑将军开府仪同三司京兆尹柱国大将军并潞肆石四州十二镇诸军并州总管东平郡公，赠少保。《周书》有传。材优辅弼，业赞□雷。晋则羊祜仪同，楚同若敖柱国。王章之拜京兆，天子闻其直言；郭之莅并州，诸童符其恩信。考谊，隋文皇帝挽郎，皇朝益州青城瀛州清苑二县令，钩深致远，直道正词，不汲汲於富贵，每乾乾於日夕。广都蒋公炎，非无社稷之能；太邱陈仲弓，自有闺门之德。
    公庆成弧矢，气袭芝兰。剑则赤山之精，照牵牛於北列；鼎则黄□之宝，入天驷於东方。资大孝而立身，蕴中和以成德。词参变化，稽百代之阙文；学富图书，阅三冬之旧史。司徒袁粲，许之以桥栝豫章；处士祢衡，目之以椅桐梓漆。初任国子生，擢第授道王府参军兼郑州参军事。横经太学，射策王庭。高阳才子宣慈惠和之誉；武公新邑，济河洛颍之间。兼摄务殷，参卿位重。王徽之任达，国士升车；刘简之博闻，中郎寓直。秩满，授遂州司户参军事。天开井络，地泄江源。财雄翕习於外区，栋宇相望於近甸。尹兴为政，知陆续於众人；黄谠临官，识包咸於数子，寻迁绛州翼城；今大梁星野，少泽封圻。城故绛以深其宫，都新田以流其恶。实惟繁剧，载著循良。鲁国有司，无擅徵之事；南阳郡吏，罢休沐之娱。州府状闻，乡亭颂德。亦由礼让之化，绵竹於是乎作歌；风俗之夷，浚仪於是乎刊石。稍迁符玺郎，寻奉敕检校鸿胪本官如故。环济要略，掌天子之符玺；刘熙《释名》，表京师之心腹。是分麾节，式赞王侯；国信不差，郊迎有序，迁尚书职方员外郎。《夏书禹贡》，辨其川泽；《周礼职方》明其物土。清晨伏奏，几承题柱之恩；夜斋，惟有张灯之宿。诏除朝散大夫晋州司马，寻迁长史。平阳旧县，姑射灵山，玉印仍存，瑶城未改。习凿齿之逢宣武，三命而践侍中；管公明之谒冀州，四见而登别驾，诏迁同州长史。河西辐辏，渭北膏腴。秦地之下邦，汉京之左辅，使君何以为政？端右宜其得人，江统智贤，直言则陈留阮宣子；唐林荐善，通理则汝南黄叔度。王祥纠合，屈公辅之宏才；荀羡逸群；壮冲天之劲翮。享年六十有五，以永淳元年六月二十一日，终於华州之别业。
    呜呼衣哉！公元亨利贞，文行忠信。礼乐之君子，儒林之丈人，当在颜冉中求，自是风尘外物。友于之义，伯淮与季江同寝；朋从之道，鲍叔与管仲推财。优游大学之中，藉甚平台之下。辎车就列，化洽於二州；油轼当官，政成於半刺。道尊德贵，而大位不跻；有志无时，而天年不永。即以其年十月，迁窆於郑县安乐乡之西源。嗣子某官等，诗礼预闻，箕裘早学。生则尽其养，刘殷积粟於七年；殁则致其哀，唐颂绝浆於九日。占白鹤，相青鸟。郑伯所封，有咸林之采地；晋侯所赂，有河外之城邑。其川渭水而玉璜，其镇华山而金石。习习，纷纷野田。范巨卿则素车来哭，韩元良则缌麻设位。大夫受梁鸿之命，终陪列士之坟；妻子从田豫之言，竟托神人之墓。呜呼哀哉！铭曰：
    国自东部，家承北平。遂荒中县，奄有神京。时逢日薄，运改天正。二王之後，三代之英。（其一）
  </div>
  <div class="pagination">
   <a href="全唐文_page124.html">
    上一页
   </a>
   <span>
    ...
   </span>
   <a href="全唐文_page120.html">
    120
   </a>
   <a href="全唐文_page121.html">
    121
   </a>
   <a href="全唐文_page122.html">
    122
   </a>
   <a href="全唐文_page123.html">
    123
   </a>
   <a href="全唐文_page124.html">
    124
   </a>
   <span class="current-page">
    125
   </span>
   <a href="全唐文_page126.html">
    126
   </a>
   <a href="全唐文_page127.html">
    127
   </a>
   <a href="全唐文_page128.html">
    128
   </a>
   <a href="全唐文_page129.html">
    129
   </a>
   <a href="全唐文_page130.html">
    130
   </a>
   <span>
    ...
   </span>
   <a href="全唐文_page126.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
