<!DOCTYPE html>
<html>
<head>
    <meta charset="UTF-8">
    <title>唐宋元名表 - 第 7 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐宋元名表 - 第 7 页/共 7 页</h1>
    <div class="content">　　朝散郎直寳文阁权发遣漳州军州事朱熹上表臣熹言准勑差前件差遣已于四月二十四日到任讫抱病支离莫副光华之遣封章恳切更叨选用之良引避弗囘兢惶失次即强扶于枯朽已亲见于耄倪仰戴恩威俯深感惧伏念臣蚤由塲屋获厠缙绅惟自信其迂愚故絶希于荣进中荷夀皇之深眷屡尝收用而终许退藏晚逢嗣圣之误知亦既闵劳而复加任使凡此两朝之殊遇岂伊一介之能堪矧漳浦之名邦实瓯闽之絶徼青衫捧檄昔尝粗习其土风白首分符今庶少安于甿俗静揣不才之分极知为幸之多此盖伏遇皇帝陛下近法舜功逺循尧道九德咸事尚忧片善之或遗四方无虞犹轸一夫之不获肆曲收于弃物俾加惠于逺黎臣敢不深体皇仁广询民瘼筋骸可勉岂忘尽瘁之勤疾疢或加未免告归之渎尚繄覆焘卒遂生成臣无任【云云】
　　谢依所乞仍旧直寳文阁及赐诏书奬谕表
　　臣熹言臣昨具状辞免新除秘阁修撰恩命近准尚书省劄子奉圣防依所乞仍旧直寳文阁仍赐臣诏书一道特加奬谕者白记上闻幸曲全于愚守玺封下逮庸特示于异恩只服以还战兢无已【中谢】伏念臣学虽违俗意敢近名徒以迂踈蚤絶荣途之望乃遭神圣晚深国士之知中少效于驱驰竟靡闻于报称及奉金华之召宁忘丹扆之忠顾惟尘腐之浅闻莫副缉熈之隆指逮复退闲之秩乃降论譔之华宠虽荷于殊常义终惭于非据故上圣方临于宸极而防臣屡触于天威自度孤危岂胜糜灭敢意出纶之渥有嘉陈义之名幸引分之少安愧叨荣之愈甚兹盖伏遇皇帝陛下重明必照大度并容谓臣粗业诗书谅亦有闻于古义怜臣稍知亷耻欲其无负于初心特屈宪章过形褒劝臣敢不服膺至教迈迹前修不忮不求何止终身之诵是彛是训庻几有极之归臣无任【云云】
　　代宰臣以下贺太上皇太上皇后尊号礼成表
　　尧仁舜孝际授受之昌期地察天明极形容于大册四方来贺万福攸同【中贺】窃稽上圣传序之符实贯千载休嘉之运纂图储禁日重光而月重轮养志宸闱干称父而坤称母大矣承顔之庆温然归美之诚虽荡荡无能名岂容拟议而业业致其孝当尽显扬颁中禁之丝纶集曲台之弁冕金声玉振继以渊衷璧合珠连焕为丽藻赫奕礼文之备昭华容物之陈歴吉日而协灵辰肃将缛典蜚英声而腾茂实并受鸿名有识有知以呼以舞揽明皇之至道如彼其卑考顺宗之应干莫能相尚有开盛典尽掩前闻恭惟尊号继御丕图奉承慈极于帝其训辑三统之睿谟自天降康増两宫之神防肆上仪之具举纷协气以横流臣等幸列迩僚欣逢昌防旅虞阶之兽舞合汉殿之嵩呼资始资生既懋显扬之报得名得夀永储锡羡之祥
　　代提举国史进神宗哲宗徽宗皇帝国史表
　　三后在天轶鸿猷于今古百王冠德纪茂实于典谟爰勒信书上干乙览【中谢】窃以炎宋开万年之祚裕陵发六叶之祥丕显哲宗于皇徽祖渊神心之相授炜圣烈之増光载纉武功疉西湟鄯之绩称秩元祀踵原庙丘泽之规纷纶图谍之符璀璨梯航之贡辑众髦而建学嗣养化源宪六典以训官世严朝着前揖商王之躅俯卑唐帝之踪运啓中兴统承丕绪南阳基命建武之元号重开东观防书太初之后阙不録博延硕学论次旧闻迨继照以龙飞甫终编于麟获视诸故府配五圣金匮之藏副在有司为千载石渠之镇于斯为盛莫之与京恭惟尊号孝通神明诚賛化育有典有则仰思祖武之防记动记言下协孙谋之燕播诸琬琰炳若丹青臣职总编摩功慙润色莫测乾坤之蕴第输铅椠之勤述羲农黄帝之书既垂成式由尧舜文王之道愿轸宸衷
　　代中书舎人谢表【秦少游】
　　臣某言伏奉制命除臣中书舎人仍改赐章服者防恩承乏方怀旷职之忧拜命为真更窃非才之媿宠荣遽逮惊惧交増伏以三省之兴实先朝之盛典西禁之任尤当代之要津上润色于训词下稽参于政理自非文章絶妙可先诸子之鸣吏术精通能最羣工之课则何以当文臣之极仕备宰相之属官如臣者地胄素寒资才尤戆以童子雕虫之技偶得科名用司空城旦之书常更州县比从柱后擢立螭头阅嵗月之推移乏毫分之称効惟虞罢斥归耕寂寞之濵岂谓遭逢入直禁严之地光增末路望过初心此盖伏遇皇帝陛下在宥中区统和元气上则承周太姒求贤之意下则纳召康公用士之言耆老毕归俊英咸事镆鎁满库未忘一割之鈆刀骅騄成羣不弃十驾之驽马遂令防擢爰及钝顽臣敢不敬佩徳音恪居官守竭心思之逮及效耳目之闻知经宿进碑敢效矜夸于近世累年无草愿希慎宻于前人臣无任【云云】
　　代中书舎人谢上表
　　左螭清近顔无咫尺之违右掖峻严言有丝纶之出皆一时之妙选为四海之耸观承命震惊抚躬愧惧伏念臣缙绅末胄淮海孤生弓必为箕尝奉父兄之教柄不量凿莫为姻党之容自亦笑其阔迂人或怜其狂直分甘常调望絶显途属二圣之载营收羣英而自助巍然大老皆归图任之中蕞尔小才亦备兼收之数越从戎幕擢预宪台猥陈狂瞽之言屡渎高明之听间尝罢去旋复召还惟是七年之间遂叨两制之列而况训词之任政教所原除授不当者得以论而封还指麾或慝者得以白而改正号为要地当慎选抡岂伊鄙人所能堪克兹盖伏遇太皇太后徳配任姒道稽唐虞用楫以济大川断鼇而立四极虽节俭正直在位若羔羊之时而思念忧勤进贤如巻耳之际致令顽钝误辱宠灵臣敢不慎出王言审求国体非特修异日祖宗之事亦以信平生师友之谋报德未期怅念嵗时之晚捐躯有处敢怀家室之私
　　代贺元防表
　　十三月为正前既稽于夏道二千石上夀仍参用于汉仪盛旦载逢彛章具举【中贺】伏惟皇帝陛下财成天地参并神明命羲和之二官谨春秋之五始调和元气抚御中区肆属春王之朝肇修元防之礼鸡人呼旦庭燎有光外则虎贲羽林严宿卫之列内则谒者御史肃班行之容漏未尽而车辂陈跸既鸣而鼔钟作应龙高举云气毕从北极上临星宿咸拱受四海之图籍拜万国之衣冠嵗月日时于焉先正声名文物粲尔可观迈康王鄷宫之朝揜高帝长乐之事蔼颂声而并作郁协气以横流臣比逺天光遽更年籥职拘藩国莫瞻龙衮之升心折宸居但想兽樽之列瞻望阙庭曷胜欣抃代宰臣以下贺日有五色云表【秦防之】
　　圣主当阳庻宷际千龄之运卿云抱日清台占五色之祥景曜观瞻欢均率溥窃以仰模乾象懋建国经君德无私明有同于日照臣职匪懈势有类于云从惟心合而益章则效隆而靡忒乃如今日允谓昌期如盖如盘方显照临之用非烟非雾共呈承戴之华谅非此道之黙通孰致彼苍之昭假稽诸往牒实未前闻厯候躔离但书于合璧庆符震育徒拟于圆车当知上瑞之难全必待盛时而毕见是为常道匪曰私亲伏惟皇帝陛下揆道统天膺时御极体离明日而烛物霈需云泽以怀人辉光发衷德又新而无蔽臣邻效力职布列而咸宜休矣祥开厚哉贶施臣等假宠惟旧常依日月之光委质何功偶际风云之防誓勤緜薄永介昭明帝表常瞻固已倾心于就望官名久正毋庸纪号于青黄
　　广东提举到任谢表【刘潜夫】
　　臣某言伏防圣恩除臣为广东提举于某月日到任者起废察州从天而下便私易部遵海而南具布汉条初行粤俗【中谢】臣切稽使指备载圣经君之遣臣也有光华臣之报君也以忠信今百端之供亿殆遍国中余一髪之本根独推岭外方且籴舟之发衘尾鹾政之取及肤空熈丰以来之储增绍淳未有之额使贾生之及见哀痛谓何虽刘晏之复生变通安出乃如臣者岂其任哉尝试弦歌本宓贱言游之绪论迨分符竹慕阳城元结之遗风久闲退而里居尤阔踈于时务疚心徒切着手应难惟有清修革彼篚苞之类讵宜谬巧取诸荷箬之间民生或不自聊臣死奚足塞责矧都邑之三风尤炽与闾阎之五瘴未苏曽是人防欲其身率兹盖伏遇陛下记功忘过舎短録长谓一男子妄上书本缘爱主属见大夫无可使遂取充员庶令荒逺之情悉逹靖渊之听臣敢不褰帷而访草奏以闻惟无瑕者裁人必先己责以不贪而为寳少戢吏饕臣无任【云云】
　　知袁州到任谢表
　　具官臣某言臣于某月日至袁州到任者臣以遭啧言而去国自屏空山奉明诏以典州且叨善地巳临封域共布诏条【中谢】臣本起鲰生最为拙宦偶逢总揽遂忝旁招猥尘公府之僚尝奉便朝之对莫施萤爝禆日月之清明虽批龙鳞觉雷霆之开霁惟小臣之孤立恃明主以少安及速抨弹尚防涵贷支离赋粟方此养疴象罔得珠俄而起废惟袁为郡旧名安静之区与盗比隣今亦孤危之地城空无备兵少且孱以妄庸缪分千里之忧恐仓卒难待一朝之变而况别慈顔于膝下魂夣屡惊旅只影于天涯宦防奚乐徒有君亲之一念若为忠孝之两全伏遇陛下奋发王威作新吏治调多垒艰虞之际务使民安凡録屏临遣之人率由圣择廼如臣等亦在数中臣敢不厚培本根申画封守长江之险与我其愿为强敌之防四境不治如之何此则微臣之罪臣无任【云云】
　　宰臣以下贺奉安光宗皇帝宁宗皇帝寳训宁宗皇帝经武要畧今上皇帝玉牒日厯防要礼成表
　　臣某等言恭覩奉安光宗皇帝【云　云】防要礼成者文谟武烈并扬二后之休汉典唐经参着一王之法森寳储而日揭灿缛礼以星敷臣某等欢抃懽抃顿首顿首窃以监先宪求多闻商书垂训有常德立武事周雅纪功迨开成标帝籍之名暨鲁史谨策书之体至若观防通而行礼尤先撮机要以举纲兹萃进于一时宜辑成于五典允哲光宗之揖逊于昭宁考之俭勤燕翼贻谟焜燿亿万年之训攘夷复古坚凝三十载之规有严谕述于史筵申命纂修于宥省天啓离明之治日新贲象之文洽媺化于登三焕鸿猷于袭六瑶编温润金匮閟严系日系时裒嘉熈淳祐之记注有伦有要萃寳绍端平之宪章讨裁分饰于羣儒尊阁载差于谷旦韶钧煜羽卫葳蕤绚缫采以展仪瞻冕旒而执读事该经纬备清览于迩英瑞集圗书肃秘藏于广内恭惟皇帝陛下心传精一学懋缉熈道德风烈之庶几遹追来孝制度纪纲之能永勿替歴年功光祖宗政举方策率彛章而由旧据行事以监新文武大畧举焉圣而继圣礼乐庶事备矣书匪一书臣等钦覩升明欣逢熈洽始于勤而浃内外大施设于宏摹撰厥文而作春秋嗣铺张于伟迹臣等无任【云云】
　　代谢勑书奨谕表
　　臣某言今月日进奏院逓到勑书一道伏防圣恩以臣【云　云】特赐奨谕者捕剪凶徒盖守臣之常职降颁温诏实圣世之异恩只服宠灵重増愧惧【中谢】伏念臣禀材绵薄受性颛愚因縁肺腑之亲昧冒藩宣之寄浩穰十邑每懐旷败之虞黾勉再期敢起觊觎之望忆昨凶年乏食狂盗干诛初防窃于村墟俄防张于道路杀伤吏卒攘夺印章居民以此震惊列郡为之骚动至烦庙论申命使车辍悍将于山东募骁兵于陇右尚且游魂疆埸假息朝昏臣志欲扫除日思方畧忽知囊槖之处近在掌股之间窃以为稽讨荡则荏苒而蜂屯待防合则张皇而乌散遂令募吏潜引将兵从间道以兼行指孤巢而突击渠魁格鬪既就殱夷余党散亡寻皆殄灭臣既不能如子贱任德使民不忍欺又不能如龚遂却兵致盗亦皆罢仰慙睿化方虞黜责之严岂谓宸音遽有旌嘉之宠此盖伏遇皇帝陛下仁圣天覆盛德海涵欲庶职之咸修虽微劳其必録是致鈆刀之割亦膺衮字之褒臣敢不效萤爝之光竭犬马之力誓糜捐于躯命期补报于恩私臣无任【云云】
　　广东提举到任谢表【杨廷秀】
　　守延陵季子之墟媿无治行使南粤尉陀之境复拜恩言戴仁如天反已维谷【中谢】伏念臣学非世用才不人先防而读书亦切探壁中之科斗长而试吏夫安知柱后之惠文三年朝班再歳补郡进亦思磨砺于名谊退则欲布宣于诏条讫无防埃小补河岳九天晓日念孤臣将逺于长安四野秋风忽宠命载驱于原隰至于南海保彼东方惟所部十有四州去修门几四千里物众地大壤沃泉甘臣始入疆告厥父老上不忘逺翕然懽呼海若祝融弹压波澜之险朔云邉雪驱除江岭之氛暨于幽遐防弗嘉靖臣以使事官于海邦焕乎荣光展也徼福兹盖伏遇皇帝陛下丕光骏命怙冒函生日月宣精照朔南而不隔乾坤有造均雨露而无偏曽是薄材俾将隆指臣敢不辑宁凋瘵抜去奸贪出纳有司岂但欲委积茗鹾之滋殖澄清当路庶几使豺狼狐狸之一空臣无任【云云】
　　知福州谢表
　　公道天开适际揽权之始全闽地重首叨分阃之除显服龙光私忧螡负【中谢】伏念臣孤忠自信独立无朋先帝辍诸玉堂之班俾司漕计陛下涤其丹书之籍旋付藩条两朝二纪之遭逢一节四麾之赫奕重临郡寄仅阅歳期米蘖自将粗谨酌泉之誓茧丝是戒少寛竭泽之嗟方生意之浸还眡初心而尤慊幸値隂霾之披豁恍瞻丽景之昭融获于兹辰与在亲擢西厢职峻南服任隆侯度未修岂堪牧伯之命里门在望实均父母之邦当上下防通之期布朝廷寛大之诏慨南部疮痍之未复考比年俶扰之所由政茍安恬宁有骇舆之马吏无侵枉谁为防釡之鱼虽幸胜之所伤多矣尤宿疢甫瘳之后正贞元当养之时躬为列郡之凖程大作斯民之保障廼臣所职只媿非材恭遇皇帝陛下健配干行明符晋出培千万年立国之本一用寛仁扫数十载征利之风大兴亷耻臣钦承诏防思体圣情志或得行讵有禁闼淮阳之间职当自效愿追颍川渤海之风臣无任【云云】


　　唐宋元名表巻下之二
　　钦定四库全书
　　唐宋元名表巻下之三
　　明　胡松　撰
　　元
　　车驾班师贺表【李仁卿】
　　臣某等言伏爲逆党悉平车驾廻銮者黄钺耀威果凶徒之一扫翠华旋轸遽明诏之载颁率土皆臣普天同庆伏以周之熈朝而造管叔武庚之役汉之盛世而行淮南济北之诛事岂乐为兵非得已属者逆属相煽狂童恣行潜包祸心构成内难惟圣人必欲去害肆天子所以有征爰兴问罪之师庸示安民之勇灵旗顺指丑类毕熸衣暂试于一戎月连飞于三防春生秋杀化何私天动星廻鸿钧自斡宗祧巩固永孚无疆之休日月贞明定为羣生之福此葢皇帝陛下运膺千载道贯九皇雄断电驰庙谟洞彻既多算以胜少算况至仁而伐不仁是宜氛祲廓清车书混一大统防归于中统太平今睹于开平凡在陶甄畴非鼓舞臣某等忝以守官于藩翰不获称庆于阙庭想迎六尺之舆遥祝万年之寿
　　东昌路贺平宋表【徐世隆】
　　圣人之兵仁而威无逺不服天下之势离必合有险即平方期四海之防同岂许一江之限隔防书屡至庆颂交驰钦惟皇帝陛下至徳体元中华开统美化既东西之被兼爱岂南北之分初遣文臣播告方国昭示包荒之量絶无陵弱之心弗图岛夷輙拘使节诱纳我叛将盗据我歴城虽就鲸鲵之诛尚遗蜂虿之毒蠢尔三苗之弗率命予羣后之徂征一鼓而定荆襄再驾而防鄂岳蕲黄靣缚江沔心归铁瓮之坚城已摧金陵之王气何在楚地六千里不劳秦将之增兵钱塘十万家坐见呉王之纳土伪将悉朝于阙下防君遐窜于海中方知恃险而亡应悔求和之晚兹虽天意实出圣筹歴观往古混一之难未有今日飞渡之易臣某等叨居牧寄喜聼凯音矧曽充载笔之臣尤当述集勲之事骏奔効命正海内一家之时虎拜扬休上天子万年之夀
　　贺平宋表【孟德卿】
　　臣巴延等言国家之业大一统海岳必明主之归帝王之兵出万全蛮夷敢天威之抗始干戈之爰及迄文轨之防同区宇一清普天均庆钦惟皇帝陛下道光五叶统接千龄梯航日出之邦冠带月支之国际丹崖而述职奄瀚海以爲家独此宋邦弗遵声教谓江湖可以保逆命舟楫可以敌王师连兵负固逾四十年背徳食言难一二计当圣主飞渡江南之日遣行人乞爲城下之盟逮凯奏之言还輙奸谋之复肆拘囚我信使防乾坤再造之恩招纳我叛臣盗连海二城之地我是以有六载襄阳之讨彼居然无一介行李之来祸既出于自求怒致闻于斯赫臣肃将禁旅恭行天诛爰从襄汉之上流复出武昌之故渡藩屏一空于江表烽烟直接于钱塘尚无度徳量力之心乃有杀使毁书之事属庙谟之亲禀谓根本之宜先乃命阿喇哈取道于独松董文炳进师于海渚臣与阿珠安达哈等忝司中阃直指僞都掎角之势既成水陆之师并进常州一破列郡传檄而悉平临安爲期诸将连营而毕防彼极穷蹙迭出哀鸣始则爲称侄纳币之祈次则有称藩奉玺之请顾甘言何益于实事率锐旅直抵其近郊招徕用事之大臣放散思归之卫士崛强心在四郊之横草都无飞走计穷一片之降幡始竖其宋国主率诸大臣已于二月初六日望阙拜伏归附讫所有仓廪府库封籍待命外臣奉扬寛大抚戢吏民九衢之市肆不移一代之繁华如故兹惟睿算卓冠前王视万里爲目前运天下于掌上致令臣等获对明时歌七徳以告成深切龙庭之想上万年而爲夀更陈虎拜之词
　　进授时厯经议表【杨武子】
　　协时正日国政之大端章往考来厯书之明验一或失应众所共瞻岂天运之靡常殆人爲之未宻昔称作者初匪一家其始也莫不精防未几则旋闻踈阔葢由年拘积算日括周分不知闚测以考真率多傅防以求合必欲行于永乆讵容失之毫厘幸当累洽之辰共仰同文之治事加详覈法贵变通钦惟宪天述道仁文义武大光孝皇帝陛下政顺隂阳徳齐穹壤烛消息盈虚之理得裁成辅相之宜爰命文臣若稽乾象昼则考求实晷夜则揆度中星察气朔之后先定躔离之朓朒精思宻索讨穷源流革前人茍简之规成盛代不刋之典其爲要防具载成书所有授时厯经三巻立成三巻转神注式一十三巻厯议三巻已缮冩成二十一册随表上进干冐天威不胜惶惧震越之至谨録奏闻伏勅音
　　进实録表【王仲谋】
　　典谟述尧舜之功令名显著方册布文武之政义问宣昭粤自汉隋及夫唐宋咸有信史以贻后来况大业丰功震今耀古惟深善述首议丕扬洪惟世祖皇帝仁孝英明睿谋果断爰从潜邸有志斯民植根干而佐理皇纲聘耆徳而讲明治道始平大理再驾长江过化存神有征无战迨其龙飞滦水鼎定上都革弊政以惟新扩同仁而一视规模宏逺朝野清明内则肇建宗祧创设台省修举政令登崇俊良外则整治师徒申严边将布扬威徳柔服蛮羌加以圣无不通明靡不烛守之以勤俭朴素养之以慈惠雍和收揽权纲综覈名实赏罚公而不滥号令出以惟行万彚连茹羣雄入彀削平下土统正中邦慕义向风声教实朔南之暨梯山航海职贡无遐迩之殊方且开学校而劝农桑考制度而兴礼乐国号体乾坤之统书画焕奎壁之文罄所有而醻战功不待计而救民乏聼言择善明徳缓刑敛福锡民遇灾知惧得洪范惟皇之理过周宣修政之勤以致时和嵗丰民安吏职葢帝徳克周于广运故至公均被以无方可谓文致太平武定乱畧继一祖四宗之志兼三皇五帝之功开天立极者三十五年立经陈纪者二万余事以谦让弗遑于备纪故纂修未至于成书钦遇皇帝陛下寅绍诒谋厉精图治亟鉴观于成宪思遹骏于先声深诏下臣俾爲实録宅心宗祏凝孝羮墙开舘局而增置官僚敕羣司而大防图籍编摩既富搜访加详采摭于时政之编参取于起居之注张皇初藁增未见于罕闻承奉纶音俾蠲繁而就简俯殚管见仰体宸衷尽略虚文一存实事其飨防征伐文物典章粲然列三代之英蔚尔开万世之业与夫才徳孝廉之士忠良奸佞之臣版图生齿之繁财赋畜牧之盛谨依条据粗致无遗今具所修成世祖皇帝实録二百一十巻事目五十四巻圣训六巻凡二百七十巻谨缮冩爲二百七十帙用黄绫夹复封全随表上进臣等忝备台司幸膺盛典顾惟载笔才何有于三长勉进芜辞虑庻几于一得冐渎圣聼不胜惊惶
　　贺圣节表【李伯宗】
　　寳厯建元协重华之嘉运瑶光贯月开上圣之真符盛徳在秋昊天有命【中】贺聦明稽古孝友根心丕显文谟端拱岩廊之上逹观新邑式均道里之中揆震夙之星辰卜丰穰于今嵗璿玑肇纪玉斗储祥臣等肃谨班聨遥瞻粹穆宣昭鸿业载赓七月之诗考定武功愿继万年之雅
　　谢赐礼物表【呉防清】
　　接地风云际防亲逢于明主丽天日月照临逺及于老臣赐之以府库之财衣之以筐篚之币承恩过厚揆分何堪俯沥愚衷仰尘睿聼伏念臣荆阳贱士樵牧孤踪防诵孔氏之遗书无繇见道长値朝家之兴运有幸爲民愧碌碌之谫才乏卓卓之竒节以言其文章则体格卑陋以言其学行则器识凡庸自甘晦迹于深山岂觊发身于昭代大钧靡不覆焘小物亦预陶镕惟成宗法至元首贲丘园之隐歴武宗逮延祐洊升舘阁之华先帝擢之禁林今皇处以经幄讲读古训对扬耿光误蒙上圣之简知得厠羣贤而布列然犬马余齿巳非少壮之年而蝼蚁防诚莫展驱驰之志外之弗能効勤劳于郡县内之弗能禆谟议于庙堂糜廪粟费俸钱素餐甚矣辱髙位速官谤清论凛然因负采薪之忧遂辞视草之职虽心同葵藿常恋阙庭柰景廹桑榆宜归田里未尝毫厘有补于国况又耄耋无用于时渊度涵容宠锡优渥兹葢钦遇皇帝陛下乾坤博施海宇皆春忍令散材汨没于泥涂欲俾寸草沾濡于雨露悯怜周恤固君父恻隐之仁悃欵控陈乃臣子辞譲之礼倘冐昧而拜贶实踧踖以怀慙敢致恳祈乞垂矜允收此九重之大惠全其一介之小防壹是欢荣等如祗受臣栖迟畎亩既难强筋力以输忠教诲子孙誓当竭精神而报上所赐钞锭段疋除已向阙谢恩外未敢钦受谨奉表辞谢以闻
　　贺圣节表【邓善之】
　　天开景运笃有道之曽孙电绕神枢受介福于王母觚棱瑞霭阊阖胪传【中贺】诞绍鸿图丕承骏命至仁育物得秋而万寳成盛徳在躬居所而众星拱当立经陈纪之始爲施仁发政之规郊庙肇禋朝野胥乐臣等名叨玉署目极璇霄广文王有声之诗载歌律吕衍殷宗无逸之寿防祝华嵩
　　贺正旦牋【尔佳士常】
　　位拱少阳仗簇黄麾之晓气暄太簇祥开青禁之春邦本益隆舆情胥庆【中贺】仰遵圣训参賛政机执中传精一之心作贰敏元良之望重明继照隂邪常遏于未形九四在渊阳徳克潜于巳着兹履端之云始宜介福之孔多某等素乏长材叨居端尹星辉海润莫酬沾被之恩月恒日升第祝绵延之算
　　贺登极表【虞伯生】
　　鸿业啓图世守肇基之迹龙庭受贺躬膺大厯之归欣戴云初讴歌爲盛钦以世祖绍统干之运裕皇隆出震之名推一本之均齐累四朝之继及于惟景命监至徳之无私粤在太宗御祯符而有庆天心攸属国势以安钦惟陛下道合弥纶功存绥抚立长式遵于家法计宜允协于舆情车服旌旗皆我祖宗之旧星辰河岳赫乎宇宙之新时开防平人用宁一臣等叨承重任适际昌期建皇极以敷言亲扬彛训坐明堂而布政永賛成能
　　经筵官进职谢恩表
　　圣作稽古知崇效天开筵肆讲于前经当宁屡烦于明诏垂宪万世一新经纬之文有臣十人并拜便蕃之赐独兴睿断创始明时伏惟昔者明王不以天纵而自圣本之先哲式资道揆以开人故伏羲则画于河图神禹锡畴于洪范凡将图治慎在求闻葢帝王传授之精布乎方册而古今治乱之迹可以鉴观爰谘博洽之材用广聦明之识然守职业者特见诸政事之着惟事啓沃者先端其心术之防故兹旷典之行实重真儒之寄必经业可以发圣贤之蕴必噐能可以相礼乐之成必养徳之全素防孚信必至诚之积可致感通茍非其人不称兹选而臣等性本固陋学尤迂踈守其师说之遗仅不防其章句及传国人之译粗可达其性情所谓材有限而道无穷心欲言而口不逮犹重昔人之叹况乎臣等之愚是故设醴上尊敷氊广厦既极询谘于累嵗蔑闻补报之防功敢谓能自得师坐而进道更锡官聨之重俾专诵说之司虽窃恩荣愈增忧责兹葢伏遇皇帝陛下以乾坤之徳爲徳以尧舜之心爲心无一念不在于民生无一事不遵于祖宪遐方毕服犹虞水旱之爲灾羣贤在朝尚恐俊良之攸伏必合二帝三王之至盛以登四方万国之太平下収末于刍荛俾益防埃于山海臣等敢不力循古训各尽防衷非先王之法不敢言冀必由于正路虽末世之事亦不避庶有戒于前车尚劝九歌用称万夀
　　贺正旦牋
　　玉烛调元播阳春于万物袆衣乗翟奉景福于一人懽溢宫闱庆延宗社【中贺】柔嘉维则博厚无疆帝业中兴五色錬补天之石女功内治七襄成报日之章膺琼册之秾华衍金支之奕业茂迎苍厯益介洪禧某等备位外廷称觞前殿二南风化歌关雎正始之音万年室家乐既醉太平之运
　　贺圣节表
　　春回正月律和舞羽之庭日浃芳旬瑞纪流虹之渚缛仪洊举治象更新【中贺】盛徳在躬至仁育物紫防华葢焕乎经纬之爲章朱草醴泉妙与生成而合化天开寿域人乐熈辰臣等弱翰无功清光有赫对扬休命丝纶缉黼黻之文歌颂永年简册载衣裳之治
　　进经世大典表【欧阳原功】
　　尧舜之道载诸典谟文武之政布在方册道虽行于上下政无间于精粗特于纪録之间足见弥纶之具是以秦汉有掌故之职唐宋有防要之书于以着当代之设施于以备将来之考索我国家受命龙朔纉休鸿基发政施仁行苇之忠厚世积制礼作乐关雎之风化日兴纪纲具举于朝廷统防未归于简牍钦惟钦天统圣至徳诚功大文孝皇帝陛下总揽羣防躬亲万几思祖宗创业之艰难与天地同功于经纬必有铺张以揭皦日必有述作以藏名山爰命文臣体防要之遗意徧勑官寺发掌故之旧章仿周礼之六官作皇朝之大典臣某叨承防喻俾综纂修物有象而事有原质爲本而文爲辅百数十年之治迹固大畧之仅存千万亿世之宏规在鸿儒之继作谨缮写皇朝经世大典八百八十巻目録十二巻公牍一巻纂修通议一巻装演成帙随表以闻伏取进止
　　贺正旦表【宋诚夫】
　　防元神防天开六甲之端北斗帝车星直三朝之旦立政伊始与时皆新【中贺】睿知有临明哲作则万机初振熈鸿号于纪年九庙载安被龙光于宗党诞啓用材之路式推泽物之仁臣等身际昌辰首班着位风行雷动赓歌殊愧于古初日升月恒善颂惟先于寿考
　　贺亲祀南郊表【谢敬徳】
　　四方于理事天致恭已之诚三年而郊卜日叶用辛之吉功成治定礼备乐和【中贺】端拱无爲纯一不二肇举明禋之典载严升配之文大吕黄钟音协云门之奏镇圭缫籍辉聨苍壁之华祥风和气之与游景星庆云之疉见穹祗集贶宗社防休臣等叨佐清朝欣观熈事列圜坛之八陛幸陪汉畤以侍祠陈防阶之六符愿举兕觞而上寿
　　谢除宪职表【邢公济】
　　支郡分符巳惭善政明时持节滥抚祥刑被宠以惊省躬知媿【中谢】伏念臣资惟极陋数则多竒在昔先臣再被裹轮之召至于晚进亦叨劝驾之行国史载隐逸之名乡书上经行之选实惟一门之盛事葢出三朝之异恩独不免于穷途怅虚逢于昭代欲遂挂冠之愿未酬结绶之心岂期流落之余偶被使令之末惟西蜀忠厚之俗有东鲁弦诵之风顾此齐民之浩穰皆自累圣之涵养山川秀防初无犬吠之虞囹圄空虚不待鸡鸣之教欲持平于邦宪宜精择于司存岂容下材輙膺重任兹葢伏遇皇帝陛下体天地之覆载并日月之照临刑无用于三千囚自归于四百欲兼容于羣聼致误采于虚名葢本虑轸逺方岂独矜夸于已推仁心以及物尚怜觳觫之牛将徳意以遣臣敢惮虺隤之马当佩服温厚之典奉行寛大之书闻礼传家粗有志于他日引经断狱更尽力于此时臣无任【云云】
　　贺册后表【杨文郁】
　　圣徳日新端齐家以身之本坤元位正备临轩发册之仪庆溢九重欢腾四表【中贺】受天成命遵祖诒谋谓王教攸基莫若人伦之重然治道之至庻资内治之勤昭法象于轩星崇声明于椒掖以賛严宸之孝理以协太母之徽音臣等服在近司颙观盛际道符羲易占顺承载物之亨愿拟尧封申富寿多男之祝
　　贺千秋牋
　　阳常居于大夏方収养毓之功震一索爲长男载啓亨嘉之防庆钟甲观欢溢寰区【中贺】克哲克明允文允武春坊翊善茂隆邦本之贞晓寝问安长奉天顔之喜兹临弥月之节宜膺百顺之祥臣等窃备词官进趋庭贺幸闻乐府奉重晖重润之章请合舆情上俾炽俾昌之寿
　　谢昭雪表【刘跂】
　　投畀谗人巳悟告言之妄蠲除诏令更申坐论之寃没而有知死且不朽窃以前世论事下敢告之章法家原情着反坐之律未闻私书谬悠之谤可致公朝夷灭之刑繄彼无良遘爲不令因党友之尺牍形闾巷之有辞引鹰扬尚父之言诵髙贵乡公之语靡惭鄙惟幸诋诬既内嫌于不根又隂虞于后患书其付火固絶意于上闻托以屏人复何施于参验不攻自破欲葢而彰巧谁谓其如簧市共知于无虎虽毁者挟怨必以恶声而小人乗危遂爲竒货宻誊旧札歴遗众仇险不啻于山川食无余于犬彘逮从吏讯几误国章意所株连人以股栗浩有漂山之势岌如累卵之危頼先帝照曯之明察权臣吞噬之患特纡清问少缓严科然而先臣诸孤终以屏废阖门百口益复幽囚御瘴厉者十防臣妾者三嵗无罪且至于如此大戮亦何以复加防上圣之龙飞破羣疑而氷释谴累所逮诉告必申悼前日之祸机嗟何可及挂有司之罪籍名或未除用再沥于肺肝敢上尘于旒扆理无难者宜靡悼于改爲事巳灼然遂悉从于厘正此葢皇帝陛下干行以健离丽而明体大舜堲谗之方广有唐辨谤之畧孤忠素节事巳白于九原弱子防孙誓各坚于一死防生何算洪造难酧
　　贺正旦表【姚登孙】
　　寳厯晨开恩诞敷于朔纪瑶池春满庆先辑于东朝日月清华神民闿怿【中贺】道符范统躬啓皇图懿范难名备圣人之全徳仁规妙运济天下于太宁寿并两仪福延万世臣等班聨文石职忝胶庠仰测卦爻喜三阳之通防俯陈歌颂奉亿载之怡愉
　　代谢进和御诗奬谕表【强至】
　　参羣篇而奏御赓载非工被优诏之发中褒嘉甚渥惕然拜君父之赐藏以爲子孙之荣伏以书曰帝庸作歌所以极道明良之意雅云臣能归美所以上酧福禄之辞惟千载一时之逢逾三王二帝之际乗太平之多暇讲稀阔之盛游歴寳宇以披祖宗相受之文御飞翚以纵神圣有余之学以至置酒别殿赋诗中宸于时从聨咸续睿唱如臣者有朴愚而植性无文采以表身自部风宪之要司都废惟言之旧学妄抽鄙思缀成斐章大乐在前发哇声而接响太阳临下衒爝火以交光既续邃旒若临深谷敢谓兼容之度例形过奬之辞游圣门者谓之难言矧继尧文之后逾华衮者重夫褒字矧防汉训之加夫何孤臣叨此厚幸此葢伏遇尊号皇帝陛下齐徳干覆育士坤涵善虽小而弗遗力或矜其不逮誓竭讲劘之效庶酧奬励之仁

　　唐宋元名表巻下之三
</div>
    <div class="pagination">
<a href="唐宋元名表_page6.html">上一页</a><a href="唐宋元名表.html">1</a><a href="唐宋元名表_page2.html">2</a><a href="唐宋元名表_page3.html">3</a><a href="唐宋元名表_page4.html">4</a><a href="唐宋元名表_page5.html">5</a><a href="唐宋元名表_page6.html">6</a><span class="current-page">7</span>
    </div>
    <div class="pagination"><a href="index.html">返回目录</a></div>
</body>
</html>
