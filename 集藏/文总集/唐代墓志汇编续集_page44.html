<!DOCTYPE html>
<html>
<head>
    <meta charset="UTF-8">
    <title>唐代墓志汇编续集 - 第 44 页/共 131 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐代墓志汇编续集 - 第 44 页/共 131 页</h1>
    <div class="content">大周西州高昌县上轻车都尉□府君墓志府君讳德达字□志，西州人也。源分渤、玉塞而迁居；卜宅王庭，处金方而迥秀。乃祖乃父，唯孝唯忠。奉公奉私，恒勤恒谨。有二男三女：长子行同，夙承余庆，少仕天曹，局务驱驰，曾无亏失。次子法朗，出家入道，志在清虚。女适右玉铃卫，前庭府旅帅，曹氏之门。并以节义居怀，今问今望。以久视元年九月十四日终於私第，春秋五十有八。即以其月廿二日，葬於高昌县西北旧茔，礼也。呜呼哀哉！（新疆博物馆藏志，录自侯灿《解放後新出土吐鲁番墓志录》）
№久视００２
【盖】
周故□□杨君墓志铭
【志文】
洎天地神功，轨例阴阳之位；人伦德艺，器过文武之仪。生则树以嘉声，殁则歌於碑颂。此而不朽，其维杨仁士乎？君讳道，字师仁，其氏弘农人也。其先扬起公之违胄，杨休之後。原夫奄观万族，光主珐於汉朝；濯干千寻，裔金柯於晋邑。曾祖宣，隋任相州安阳令，祖操，唐朝膺义，授朝散大夫；并仁风迅举，清教远谈。父师仁，太宗皇封岳，授左武卫替有方仁称美德。丘{艹园}倚路，沉靖自居。岂谓龙匣前空，凤楼朝璺，春秋五十有六，终於家第。夫人崔氏，出自博陵崔昂之後。承辉令族，挺粹芳兰，四德九功，深闲母仪之训。岂谓先玉树，早烬荆山，春秋五十有二，奄从物化。男弘秀，武功文德，爰暨古今，擢辞锦於潘江，跃言波於陆海。谓俄寝巨夜，奄长扃，春秋有六，终於家第。嗣子等咸悲催恸，情用悛伤，敬卜玄堂，所迁神柩，日迫遄速，逝此吉晨。粤以久视元年岁次庚子十月乙巳朔五日己酉，会葬於村东南六里平原，礼也。左临周祀，右顾尧神，北据清漳，南观广隰，中有茂林修竹，鹫岭仙宫。碧潭与鱼鸟相辉，山川共绮霞杂璀，呜呼哀哉！乃为铭曰：
车向长源，空扬素盖，山岳似削，川河如带。箫瑟松风，苍茫野外，勒铭泉户，传之万代。
（录自《隋唐五代墓志汇编》山西卷第一册）
№久视００３
【盖】
无。
【志文】
大周□□□都尉何府君墓志铭并序君（下泐）大夏月氏人也，□发□□方流（下泐）何（下泐）鹤阵三千，讵得□远（下泐）春五军□兵戈（下泐）宣威将军衔夫启□盟（下泐）戈□塞余侵行□□冠一时功□□□祖乙未，唐上柱国，□□齐业□□□疏爵溥畴，清班修洽。父盘池□□都尉。坐沾光位，雅誉早闻。由余比而载轸，日＊方而更耻。识傥来之不久，侣风月以留情，觉人事之无常，引琴樽而自赏。此君之知命也。子时纵变秋灰，舟迁夜壑，缠こ积稔，奄弃□龄。惊灵不留，思熙成谢。粤以久视元年九月七日终於鲁州如鲁县□□里私第，君春秋八十有五。以其月廿八日迁窆於□城东石窟原，礼也。其词曰：
（上泐）玉关灵塞，金河贵乡，一从流宕，久变（下泐）久月长，桂移新岭，苍翻旧庄，（下泐）上而沉沉，落日余，主灵归魂，（下泐）从质。践霜露而形错，捧琼瑶而（下泐）永郁。
（录自《文物》一九八八年第九期）
№久视００４
【盖】
失。
【志文】
大周故滑州韦城县主薄梁君墓志铭并序朝散大夫检校给事中徐彦伯撰梁氏之先，出自帝颛顼，裔孙仲衍，在夏禹之世受封於染，因以命氏焉。公讳蓥，字南金，安定人也。曾祖仕规，宇文氏骠骑大将军、大宗伯、陕州总管、冀氏县开国公；祖僖，隋度支侍郎、仓部侍郎、司农少卿、袭封冀氏县开国公；考嗣表，唐左卫兵曹参军、杨府法曹参军、广州怀集县令；呜呼！克济其美，生□人，兰芝□□，珩弈世。不其盛欤！君抱醇熙之德，怀豫之懿，非礼不言，□义不动，彬彬乎其有文章矣；琅琅乎其犹金石矣。谈绪奔□，神崖峭，若不可千犯者焉，若不可应按者焉。既而□垢声利，江湖道德，秉独往之心，凝确然之气。友于敦逼，晚有宦情，以门荫补左卫翊卫，及第，解褐滑州韦城县主簿。身曳黄绶，心傲白云，虽陵迟於下调，常嘿眄於遥古。歌南山以载怀，吟玄老以□岁，灭恋琼组，考金壑，坐药屿而横琴，レ兰苕以自□。清情□心，时弄彩豪；贵友真朋，同开野馔。嗟乎！今年在己，郑原成自□□梦；本命在辰，管公明不起其疾。呜呼哀哉！粤以久视元年岁次庚□七月戊申朔廿四日辛未遘疾，终於洛阳教业里之私第，春秋五十有二。以今久视元年岁次庚子十月乙巳朔五日己酉迁窆於洛阳北原，从先茔，礼也。东都门外，忽千年而见日，北芒山下，聚八览而开坟。乃为铭曰：
□里□□，遘兹地灵。荣□□，啸志沉冥。骏犹裹，利越青□。□＊□河，汶江□淬。裹伊何，□若历块。於铄君子，炯心无□。屈道黄绶，遨襟碧云。世则婴我，誉不求闻。□□鸾庭，翻飞鹤群。逝河惊进，生涯迅速。仲祖可怜，子猷无禄。铎摇哀挽，□联拱木。金友玉昆，寒山恸哭。
（录自《隋唐五代墓志汇编》洛阳卷第七册）
№久视００５
【盖】
大周故陈府君墓志铭
【志文】
大周故朝议郎行文昌都事轻车都尉陈府君墓志铭并序府君周人也，姓陈氏，字思廉，居岐州郡县丰邑乡竹林里。地邻班传，代积词才；族茂姚虞，时多冠冕。曾祖兴，隋任冀州刺史、乐宁公；祖吉祥，隋任大丞相府左光禄大夫；父文盛，唐任外府寺平准署丞；荣拥朱幡，声谣远於廉寇；业传青土，通塞在於隋唐。府君禀气高房，降神峻岳。初髫颖悟，邓配之量已深；辩志经通，鹏之势逾远。干橹仁义，风雨不亏；苞括艺文，宫墙惟峻。安排处顺，知命而乐与朋友交，去食而存信。名教双践，财利两忘，耿耻於因人，富贵期於自龋公孙遇晚，终开东阁；方朔道存，且安卑位。仪凤二年，解褐任少府监录事。秩满，历职方、司封、天官、都台主事、鸾台录事，吏道喧嚣，公事鞅掌，众务多绪，处之若闲。朝加其能，迁授文昌都事。剖滞如流，临机能断，综虽广，在文无害。卑以自牧，寮友挹其虚明；果而勿矜，台阁由其籍甚。衮职有阙，伫资良翰，才命□消，奄倾夜壑。久视元年岁次庚子十月七日遘疾，终於神都□教里第，春秋五十。以其月廿二日，迁殡北邙寇村五里，礼也。嗣子嘉珍，悲缠蓼径，瘠毁棘容，叩地号天，充穷罔极，绝浆泣血，孺慕何依？惧陵谷之飞迁，痛音徽之流谢。敬凭贞琬，是勒铭云：
流运代谢，浮没俊杰，潜颖哀春，凌茗怨雪。草荒地古，松疏风烈，去矣人世，悲哉永诀！久视元年十月廿二日记。
（录自《隋唐五代墓志汇编》洛阳卷第七册）
№久视００６
【盖】
大周故刘郡君墓志铭
【志文】
唐故壮武将军豳州良社府统军广州都督府番禺府折冲都尉上柱国柳府君夫人弘农刘氏墓志铭并序夫人讳媚，字婉，弘农人也。曾祖乇，周任冀州刺史；祖播，周任鸿胪寺丞；父，隋贝州司马、本郡太守；并材称杞梓，器包瑚琏，忠为令节，孝乃天经。凭辉世德，非假星辰之气；禀和余庆，惟资河岳之灵。惟夫人淑质贞谅，英规婉丽，内则仪范，用成楷模。敬始慎终，芳声日远。既而彗坛分影，竟沦防露之姿；折水明辉，空掩媚川之色。粤以贞观四年九月十九日，终於私第，春秋卅九。第二子秀林，朝请大夫、常州江阴县令；孝实显亲，慕增追远，哀深创巨，痛忉风枝。以久视元年岁次庚子十月乙巳朔廿八日壬申，合葬於永贵原，礼也。
恐田成碧海，水变苍山，虑簪裾与丽则将歇灭於风烟，勒芳猷於贞础，庶鸣徽之在旃。其词曰：
轩丘积庆，姬水开祥，世济其美，休□有光。资忠履孝，衮服台裳，葳蕤丹篆，氤蔼青箱。其一。蝉冕登朝，プ命室，汤沐开赋，乡亭视秩。浣濯防奢，杯盘诫逸，去浮敦本，捐文亻旬质。其二。合葬非古，兹言徒设，生则移天，死惟同穴。薤歌凄楚，松风断绝，敬勒泉台，庶旌遗烈。其三。
（录自《隋唐五代墓志汇编》山西卷第一册）
№久视００７
【盖】
大周故柳君墓志之铭
【志文】
周故壮武将军豳州良社府统军广州番禺府折冲上柱国柳府君墓志铭并序君讳行满，字无溢，河东解人也。大夫食邑，先公命氏，地理燕秦之塞，树有高名；天文张井之墟，星运美称。庄居於卫，惠生於鲁，忠而守国，斯为社稷之臣；直以事人，谁惜士师之黜。五代祖文明，魏冀州刺史，谥曰简。高祖元章，魏安西府长史、司徒从事中郎、相州长史。曾祖景宾，魏西曹从事、给事中、辅国将军。祖乾绪，魏徵奉朝请给事中，不应，卒，□赠吏部郎。公理园田，伯鸾山水，丹霞可悦，白璧难移。父＊，周中□□□□参军、瀛州文安县令、隋鸿胪太常丞、庆州司马、雍州广阳万年令；□季高才，参谋莫府；安仁拙用，出宰咸京。公云袭贶，垂棘分辉，凤鸟为雏，音便□律。志业匪存於笔砚，功名大寄於弧矢。隋以军功授上仪同右十九府骠骑将军。秩贵五营，班逾九列，虽孤之可重，在第五而终轻。唐授虢州开方府车骑、豳州良社府统军，以正直中伤，左授广州番禺府折冲都尉、上柱国。伯首路，悲伤奠祭之词；马授沉こ，辛苦平生之事。公心勤寄，志忽艰难，逾瘴阜而弥康，饮贪泉而更洁。历欧闽之地，当寇雠之境，旌旃就卷，桴革不鸣，□海之安，君其是赖。百年之胜寄在兹，七月之凶期奄及，以□庆四年四月八日遘疾，终於私第，春秋七十九。前夫人弘农刘氏，父，贝州司马、本郡太守。弘农贵族，玉台佳娉，埙篪未几，泉壤先沉。
亲卿昔尚其美谈，自伯今传其丽则。後夫人河南乙弗氏，父武，隋唐州刺史、定陶公、东宫右庶子。一戎衣而佐命，八柱国以承家。夫人松鹤中孤，镜鸾无疋，母仪内则，师范一时。既而为善多苦，沉绵莫救，粤以久视元年岁次庚子十月乙巳朔廿八日王申，合葬於蒲州永贵原，礼也。惟公悬车别业，杖策闲郊，花鸟四时，宾朋千里，赏心乐事，於何不并；一朝云亡，万比巳矣！呜呼哀哉！第二子秀林，朝请大夫、常州江阴县令；三子秀诚，文昌金部郎中、银青光禄大夫、济彭曹三州刺史、左羽林将军；五子秀立，游击将军；玉山渐润，桂林承馥，趋庭学礼，日就月将，扬名显亲，绿滕朱绂。上堂不见，陟岵无睹，直河之曲，高掌之阴，地近九京，衢如五父，千秋万岁，哲人之安厝在兹；一十八章，孝子之事亲终矣。其词曰：
高辛系远，大迹源长，展实鲁俊，庄亦卫□。无等□□，□道龙骧，秦灭曲阜，迁於□梁。其一。祖德家风，尚书司隶，公侯必复，□□□世。给事非荣，广阳何滞，珠胎出掌，玉树生砺。其二。惟君夙智，令□□□，□水千里，桂林一枝。言无玷缺，行足谦，笔砚先弃，兵书略□。□□。□□知止，高舂景促，褫纟犬海隅，悬车河曲，菊秋花紫，亭春酒绿，四美方□，百年斯足。其四。文公石折，声伯琼流，积无祷，绵疴匪瘳。天乎不假，生也其休，凄惨邻笛，超遥壑舟。其五。平生萝茑，先後夫人，夕宿同穴，深泉共。孤坟聚土，词□栖尘，不知千载，谁为四邻？其六。
（录自《隋唐五代墓志汇编》山西卷第一册）
№久视００８
【盖】
大周故乙弗郡君墓志
【志文】
唐故壮武将军豳州良社府统军广州都督府番禺府折冲都尉上柱国柳府君夫人永寿郡君河南乙弗氏墓志铭并序夫人讳玉，字润，河南洛阳人也。高祖海，魏驸马都尉、散骑常侍、左光禄大夫、西平孝公；曾祖瑗，魏驸马都尉、司空公、西平忠公；祖子文，魏秦豫二州刺史、直阁将军、定陶公；父遗恩，隋唐州刺史、东宫右庶子、定陶公；并鸿渐朔漠，鹏骞南土，一戎衣而佐命，八柱国以承家。夫人松鹤中孤，镜鸾无疋，母仪内则，师范一时。含象巽离，禀灵娥婺。洎乎六珈登首，百两戒期，继疋於先府君壮武将军公，盖潘杨之嘉偶。夫人资性方严，甚有威望，动静进退，容止肃然。蒙授永寿郡君，从夫命也。先府君薨背之後，夫人年德愈高，抚育前子，超逾己育。王家昆季，不觉异生；张氏弟兄，连枝若一。曹大家之法度，守而无失；鲁敬姜之制节，遵而不渝。长子秀诚，幽州长史、文昌金部郎中、银青光禄大夫、济彭曹三州刺史、左羽林卫将军、上护军；小子秀立，游击将军；所冀高堂屣养，百福无疆，长延保，万寿增永。岂谓树风难静，隙晷遽驰，未极遐年，奄迁徂化。粤以永隆二年三月五日终於官舍，春秋七十三。秀诚等号诉苍，肝心陨绝，以久视元年岁次庚子十月乙巳朔廿八日壬申，合葬於永贵原，礼也。将恐深谷为陵，高山若砺，母仪彤管，或坠芳编；神道玄扉，冀存贞矗其词曰：
高门弈弈，茂绪蝉联，长波括地，崇基极天。世载轩冕，踵武英贤，家称金穴，地拟琼田。其一。高门有闶，之子于归，乘龙比德，占□齐飞。肃雍无怠，琴瑟靡违，怡声洁馈，申讽裁机。其二。价轶双珠，名优两骥，锺釜荣禄，珩宠位。静树俄往，寒泉奄洎，孺慕号天，充穷扣地。其三。戒朗先远，良岁云暮，留条山而超忽，历清泉岳□度，瞻吊鹤之徘徊，□惊骖之□步。垂芬懿於兰菊，怀罔□於霜露。其四。
（录自《隋唐五代墓志汇编》山西卷第一册）
№久视００９
【盖】
失。
【志文】
周故郭公墓志文并序公讳信，字泰，并州晋阳人也。粤若竹马腾规，结义期於龀岁；黄效祉，金荣锡孝之年。奂宝牒而留祯，构鸿猷而发誉。千龄轨躅，得俊为先；万叶芳徽，称乎独最。明明乎契而无爽，默默乎孝功斯著。然而宏材显发，飞笔海於岷山；至德潜通，金爵於壮载。自兹阙後，风流无替。远祖依谍随官，因居上党，故为此郡人也。曾祖云，弱龄好学，早擅专门；晚岁谈玄，笼罗经史。齐邢州南和县丞。公干明略，器用冲，布施恩，刚柔遂性。澄光桂浦，凝八体於书池；夏苑扬葩，控九流於翰海。祖隋任＊州司兵；弘敷正术，资体要以临人；刚柔有规，布温词而训俗。考康，飞声早岁，响逸川源，壮志除氛，毕宁邦国，装牛取计，末谢田单；豕突矛车，智先尹子。蒙授车骑，兼知总管事。龚行天罚，殄群孽於屯留；奉命遄征，翦凶渠於故县。公幼遭天罚，孑立奔波，窜迹佗乡，投身戚属，年才弱冠，归慕宗亲，睽旧邑之隳残，咏黍离之异盛，容身靡厝，构址兹基。公天授聪明，性符道术，温蒲一截，未藉师资；玩习诗书，无劳三绝。蒲轮降止，无亏放旷之规；於旌式招，未爽冲虚之节。行无二过，齐夙志於颜生；言必三思，纟句追纵於文子。而介福多爽，云亡奄及，悲景山之落构，痛旭日之沦晖。春秋六十有二，总章二年，终於家第。夫人苏氏、夫人李氏、夫人张氏、夫人雍氏，并兰仪夙茂，惠性早芬，学究绨缃，艺优纟川组。言容成范，闲明贻则，□机织素，凝仙矩於河宫；夜幌调琴，艳清词於□谷。祸集吉迁，夜舟俄徙，并亏偕老，俱归异室。镜前鸾逝，终□分光；匣处龙移，遂沉双影。夫人苏氏、李氏，并卒於私第，以久视元年岁次庚子十一月乙亥朔十日甲申，合葬於县城北二里。其地东据龙泉，村墟苑密；西瞻介厝，□□则平；南眺绛滨，复有楼城耸列；北凭峦阜，古墓崔嵬；实仁智之攸居，□□之胜境。一宾□□，未□前荣；三鹤庆□，方留后叶。嗣子竹林等，学道□生，□有□名，□□求安，班衣取悦。悼深孤藐，痛殇霜□，哀哉罔极，恺怨常思。孰不知於天逝，留稚子而终啼。其铭曰：
竹马腾声，仙舟降祉，剑虹芬□，绶花夹素。晋水曾飞，漳滨孤特，高门必复，降生五子，欢谢前期。□生慕齿，俄辞兰室，奄归蒿里，万岁声沉，千秋永巳。其一。□□□量，立性廉平，庶事辞让，与物不争。吐殒交接，握逢迎，谁知祸及，倏□□形。将离绮帐，永赴坟茔，名存行著，果叶腾声。其二。乃祖乃父，惟缙惟绅，□□艺□，□□□文。威融夏景，政合醪樽，仪形□谢，美誉恒闻。
（录自《隋唐五代墓志汇编》山西卷第一册）
№久视０１０
【盖】
失。
【志文】
大周故韩府君墓志铭并序君讳德，字文感，即汉淮阴侯韩信之後。远祖因官，遂家於此。君孝悌彰於＊日，博辩发於髫年，糠比声荣，爵才登士。不交名利，任物安排。嗟乎逸人，何期不寿！春秋六十有四，乾封元年十月十二日卒於家第。夫人翟氏。孀居鞠稚，吊影蒸羞，春秋六十有二，圣历三年正月，终於依善里第。以其年岁次庚子十二月十日合葬於州城东南四里，礼也。子思言等，号不逮，擗壤何追，刊真石以纪行，庶千秋而不遗。其辞曰：
茂绪氤氲，芳猷弥望，恭闻邑里，孝称人上。在誉思谦，临财知让，居俭恒足，虽屈而畅。韵谐翟氏，令美仇贤，无梁鞠稚，失求芳年。抚躬吊影，洁守推前。誓偕老而同穴，何天欺而後先！（录自《隋唐五代墓志汇编》山西卷第一册）

●大足
№大足００１
【盖】
失。
【志文】
大周故处士张君墓志铭原夫自□清上列，灵源共河漠争流，方浊下凝，神基与极天比峻。乃至汉朝丞相，家传带砺之功；晋国司空，门袭璋之业。缨绥赫乎，冠冕昭彰，风裂明宣，可略言矣。曾祖敬，齐任夏州朔方县令；祖安，隋任荆州长史；并声驰塞□，誉掩梁城，鉴水镜而澄心，□冰霜而□节。父威，唐朝不仕；形虽侣俗，志乃□□，韬迹幽深，结情方外者矣。君讳寿，字挺，相州汤阴人也。丹□凝姿，青田毓彩，怀兹懿德，实日良才。天纵纯和，自然忠孝，博闻强记，聪敏温恭。侣明月於芳筵，□清风於竹迳。就山花而宴赏，举琴酒以消忧。岂期阅水东遄，灵光西促，有识留念，行路伤□，春秋七十，以大足元年五月廿日终焉。夫人萧氏，兰陵人也。族胤清晖，簪裾肃穆，继皇齐接萼，嗣梁帝而均芳，六行与月镜齐明，四德共泉花竞□。奉期兰滋菊耀，长郁郁於山幽；不意玉叶金翘，坠光垂於泉路。
春秋六十有七，以久视元年闰七月八日卒於私室。长子仁、次子文英、女大娘，仰皇穹而泣血，俯玄壤以衔哀。事生当竭其心，送死必终其礼。即以大足元年六月一日合葬於释林村北一里旧茔，礼也。西枕太行之足，南迩淇川之心，山乌含瑰以助哀，泉鱼跃鳞而供祭。恐河移山改，海变桑迁，刊墨石以纪功，勒丹文以昭德。其词曰：
白水疏源，丹山启胤，丞相封留，司空仕晋。黄公书略，紫霄剑刃，弈叶璋，珠明玉润。其一。昆岫琼姿，荆峰玉质，接萼皇□，□芳帝□衤失来妇莫远，□妻罕疋，昭灼花颜，遽辞兰室。其二。□葬临原，循茔枕壑，岩岫参差，云霞绮错。远降兆兮□□，□□□□灵□，□□□□□□，永销魂於其□。
（录自《隋唐五代墓志汇编》河南卷第一册）
№大足００２
【盖】
失。
【志文】
大周大足元年青□乡弘化之第姓名智讳惠，七月廿三日薨，时春秋六十有二。
八月二日葬於承平乡龙首原，礼也。降於窆所，英风远振，腾刊芳钩，丽德遽彰，剑传民实。砺山安袭，筮水长淮，侍卫合仪，朝端取则。考满授官，固辞不就。
清猷在室，志等凌云，观国垂光，雄才挺秀。抑扬雅俗，作范风规，盛礼文遒，辩知後对帮。寿命债天，翻霜迅扌，地难退，溘从朝露。州闻泪咽，县邑恸悲，陇泣分流，川哀哽□。杵绝心酸，停机寸断。月容声嘶，星疏痛结，花林失色，池藕萎涸。刊石鸣在，铭存永固，颂曰：
良才词白日，黄泉永分，隧深恒寂寂，□□穸长阍。□峰光晷景，薤露□难存，芳名万世後，千秋德显君。
（录自《隋唐五代墓志汇编》陕西卷第一册）
№大足００３
【盖】
失。
【志文】
相州安阳县故人蔡君墓志铭并序君讳亮，字文端，陈留人也。周文王之後，蔡邕之胤。□夫以叔父封之代，昌运光隆；宰我为大夫之嘉兴□矣。□因官□任，家於安阳也。曾祖广；祖意；并挺特不群，雄宏孤□文武溢，州チ上京，辞不事。丘园养性。君乃幼攻仁范，夙玩儒师，怡神於洗耳之川，畅旨於治源之□，观鱼等庄周之趣，思士陈雷之。
何期灾鸟暂见於庭鸣，遘疾弥留，奔长夜。永淳之祀，权殡於蒿里。时世六十有一。夫人李氏，陇西之令望也。□备超於曹家之□，姿圆越巫岭之仪。失鸾之岁，获□□影之年，枕瘗兰英，便萎於芳苑，於大足元年七月十二日，终乎寝室，其年七十有七。还以大足元年岁次辛丑十月庚子朔廿一日庚申，合葬於铜冶村西二里平原之礼也。左临冶水，长名誉显而标坟；右按望山，□声懿而彰隆城。唯恐桑田变海，陵化墀，故勒玄＊，以彰不或。呜呼哀战！乃为铭曰：
祖弥不群，抗水为邻，辞繁洗耳，厌宦孤遵，□召不就，迄此还仁。其一。
君性寻基，慕静优绥，祛繁水际，怡□川崖，□□佳＊，玩响声漪。其二。□□□胤，美名芳振，德盛兰规，□徽後□，同弃胜名，□沈代樱其三。
（录自《隋唐五代墓志汇编》北京大学卷第一册）
№大足００４
【盖】
大周故清苑公刘府君夫人岑氏墓志铭
【志文】
大周故清苑公刘府君夫人岑氏墓志铭夫人讳平等，字宣慈，南阳棘阳人也。家祉氤氲，承公刘之积德；地腴昭晰，因姬文而命氏。舞阴壮侯，名图□象；会稽太守，绩著人谣。曾祖善方，梁中书舍人、司舟卿、起部尚书、侍中，宇文朝骠骑大将军、长宁公，宇文史有传；上调阴阳，下平寇乱，威宣<豸比>虎，荣珥貊蝉。祖之象，隋虞部员外侍郎、邯郸令，附见宇文史；位不充量，实繁其华，践王署以为郎，佩铜章而出宰。父文昭，唐秘书省校书郎，扬雄典校，实谓材高；颜子邻几，终悲运促。夫人体苞上善，德备中和，因心於仁孝之方，践行於柔慈之域。敦诗悦礼，暗合於母仪；纂组繁，率由於嫔则。外从之礼，言归邦彦，清苑刘公，比仪鸾凤，方价欤，强学富於五车，逸才驰於七步。标梅有典，申旧好於潘杨；权木垂阴，等嘉偶於□马。
辅仁冥漠，俄兴逝水之悲；与善寂寥，奄结崩城之痛。年甫廿，嫠居自□，援青松而比节，秉白玉以为心。淑问洽於宗姻，柔嘉称於娣姒。夫人至性冥发，淳心自然，累婴荼蓼，期将毁灭，至若在原兴，陟岗怀恸，虽律逾锵□，而□绝甘腴，加以深悟因果，精崇妙觉，以幽闲之性，融心於寂灭之津；□□□之风，净念於无为之境。通辰达夜，常宣金□之文；彻产倾资，尽入福田之用。自鞠育一子，训诲兼深，温清见其多方，宦游中於就养，既而福愆眉寿，天忘介福。春秋六十一，以圣历元年五月十八日寝疾，终於郑州之归仁里。夫人宿悟无生，尝观怛化，以清苑公早从悬窆，远在渚宫，言念修途，良难同穴，知合葬之非古，使随处以安神。粤以大足元年十一月四日迁厝於洛州洛阳县清风乡和仁里之原，礼也。子前郑州司仓敦仁，充穷□疾，匍匐衔哀，痛顾复之长违，号穹而永诉，虽曾柴之合礼，颜闵之丁忧，曷足云也。侄义，恩深犹子，恨隔幽冥，将以中阃之德外闻，罕究闺庭之懿，窃所备知，辍泣为文，庶存实录。其铭曰：
周作盘石，汉祚裂土，服道游艺，重规叠矩。昭晰英彦，陆离组，余庆有光，贤□踵武。作嫔□杰，爰遘哲人，弘宣中馈，尽敬如宾。悲兴昼哭，义贯贞筠，四德谁拟，千载为邻。厚下曰仁，行之靡忒，通神曰孝，追深罔极。与善寂寥？辅仁冥默，永绝柔范，长沦妇则。祖行就驾，色养长违，玄云惨色，白日沉辉。凄凉容卫，央莽郊仪，勒铭幽壤，永播音徽。
</div>
    <div class="pagination">
<a href="唐代墓志汇编续集_page43.html">上一页</a><span>...</span><a href="唐代墓志汇编续集_page39.html">39</a><a href="唐代墓志汇编续集_page40.html">40</a><a href="唐代墓志汇编续集_page41.html">41</a><a href="唐代墓志汇编续集_page42.html">42</a><a href="唐代墓志汇编续集_page43.html">43</a><span class="current-page">44</span><a href="唐代墓志汇编续集_page45.html">45</a><a href="唐代墓志汇编续集_page46.html">46</a><a href="唐代墓志汇编续集_page47.html">47</a><a href="唐代墓志汇编续集_page48.html">48</a><a href="唐代墓志汇编续集_page49.html">49</a><span>...</span><a href="唐代墓志汇编续集_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
