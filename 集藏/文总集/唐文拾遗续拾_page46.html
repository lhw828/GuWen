<!DOCTYPE html>
<html>
 <head>
  <meta charset="utf-8"/>
  <title>
   唐文拾遗续拾 - 第 46 页/共 96 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   唐文拾遗续拾 - 第 46 页/共 96 页
  </h1>
  <div class="content">
   ○剧谈录序
    軿咸通中始随乡赋，以薄伎贡於春官，爰及窃名，殆将一纪。其闲退黜羁寓，旅乎秦甸洛师，所见异闻，常思纪述。或得史馆残事，聚於竹素之间，进趋不遑，未暇编缀。及寇犯天邑，挈归渔樵，属江表乱离，亡逸都尽。景福、乾宁之际，耦耕於池阳山中，闭关云林，罕值三益。而又环堵之内，关於坟典，思欲叙他日之游谈，迹先王之轨范，不可得矣。然则平昔之道，本为於文，既未能立匡世之功名，又安得舍穷愁之翰墨。因想时经丧乱，代隔中兴，人事变更，邈同千载，寂寥堙没，知者渐稀。是以耘耨之馀，粗成前志。所记亦多遗漏，非详悉者，不复叙焉。分为二编，目之曰《剧谈录》。文义既拙，复无雕丽之词，亦观小说家流，聊以传诸好事者。乾宁二年建巳月，池州黄老山白社序。（足本《剧谈录》）
    ☆蔡德章
    德章，广明时人。守藤州刺史持节藤州诸军事。
    ○唐故朝议郎前行宣州南陵县尉柱国张府君墓志铭（并序）
    夫铭者，称其美也，记历年代，载摽行德，因夫子谶秦始皇後必开发吾墓，颜回以下乃志谶词於墓内，使始皇见之，知我先师圣焉。又至後汉，滕公夏侯婴将葬佳城，驷马不进而鸣，乃掘其下，遇有穴室中得石记，亦有谶文。是以先王制礼，勒石地泉，虑陵谷有迁，以明柩之德位也。公名师儒，其先清河人也。曾祖景仁，祖昊，父南素，并不仕。公即家任之子也。器宇凝正，容范端华，检性依方，饰躬由礼。进身而先物，约已而厚人，言合诗书，动遵法式，自少小以勤学，苦节而立具身。始自豸府从职，能以干敏奉公，前後宪长，无不委用。或以纠绳之政而立纪纲，或竭节推刑，为霜台之领袖。优满，授坊州升平县主簿。秩满，授宣州南陵县尉。两任这政，恪著公勤，太守常以重难而委寄也。邑人遵凛惕，惧於制锦之威；赋税及期，一境无逋悬之簿。既之罢任，方欲归辇，荏苒未进，适值浙江、淮海等道而多寇逆，所在徵兵，忧以路虞不通，且驻宣城之侧。以乾符五年七月初遘疾，至其年八月一日，终于定理州权居之所，享年七十有二。
    时第三男溥，自京侍从至南陵，数载不曾暂阙晨昏，侍疾求医而忘寝食。公殁之後，护丧归京，涉历山河，皆是途步周回委曲三千馀里，二百馀晨，方达家邑。孝道之志，此男偏臻，曾参之仪，祇之此也。公之先域，在於冯翊，近载缘诸子从职，多在诸方，南北驱驰，离乡日久，遂逐便移家於上都崇仁之里，灵筵之礼，备之于堂。以广明元年十月五日乙酉吉辰，归葬於万年县宁安乡新茔之礼也。
    夫人王氏，以其糟糠之情，飨祭从便，阻以地远，恐後违时，不赴冯翊旧乡，虑其子孙阙春秋之祀而从近焉，乃卜新阡在凤栖原也。防其异日无亏洒扫之仪，子孙团圆，不坠松楸之主。伏以贤夫人太原大族之家，引驾王公鲁之女也。怀敬姜之志，袭梁鸿之风，尝以内循机帚之勤，外丰宾客之膳，亲族仰重，四德不亏。有男四人。长曰洙，见义武军节度都押衙银青光禄大夫检校国子祭酒，前陇州长史兼御史中丞。属以时当沙阤悖乱，逆臣李国昌侵逼边陲，节度使王公知洙有韬略之机，筹笄之握，委领兵士，剪伐羌戎，果获收复镇城，招携户口。上闻帝阙，表以殊功，即领郡符，必酬前效。不久之际，新命当临，公之此子光前绝後，乃是德章外甥女婿，备孰德行，请以为志。次子曰汾，见家府从宦，而有出群之艺，主执奏章，颇立勤效，即有荣迁。次曰溥，乃是侍从南陵，无亏晨省，护丧归邑，不惮苦辛，亦非久必荣家族也。次曰湜，与义武军节度王公弟左神荣军粮料使弘绍同勾当供军之务。并各负凌云之气，皆怀孝道之心，盛德出於众人，光显彰於前代。有女一人，娉同州押衙王衮，寻终遐寿，衮及女孙悉在。儿孙二人，长名难胡，即男沫之子也。年未弱冠，亦是成器之宝，豹泽贵显之材。次曰周儿，乃是溥之子也，见在襁褓。孙女二人，长适高翊，守职鸾台之内，官授中郎之荣。次女阿宜，齿未及笄。公时当盛族，年至从心，虽殁殊乡，得归帝里。四男泣血，一妇摧伤，备举哀歌，灵仪崇列，舟旐攸攸，送归新阙。呜呼！水无返注，日不东回，泉门既掩，永而不开，刻石为铭，乃为颂曰：
    温温府君，令德出群。其聪莫比，其孝有闻。冲和茂著，节操松筠。两佐名县，颇立殊勋。方欲竭效，遽有替人。罢秩之後，偶染疾身。岂期倏忽，异乡之魂。哀哉上苍，何至于忙。行善云吉，岂降其殃。离京之日，骨肉断肠。不料永隔，生死分张。号天无及，叫地空伤。卜其宅兆，迁赴玄堂。萧萧松柏，杳杳白杨。泉台将掩，陇树无光。葬於新阙，永镇龙岗。（石刻。《关中金石文字存佚考》二）
    ☆郑贻
    贻，昭僖间人。
    ○鹿门诗集叙
    并山川英淑奇丽，当塞阨之冲，古多豪士，事武功健马，垂光宇内，永有钩锦绣（一作秀）绝、擅声词翰者。君出其中，翕轻清以为性，结冷汰以为质，煦鲜荣以为词，偏於逸歌长句，骏奔踔厉，往往而剧。李白、杜甫死，非君而谁哉！君讳彦谦，字茂业，咸通二年进士。以文章入仕，操官履洁，如其为文。晚从王重荣辟，从事河中，历蓟、绛诸州刺史，所至有能绩。光启七年，隐居鹿门山，以著述为任。与施肩吾希圣、薛能大拙为诗友，而二君皆以为不逮，折行与交。君卒，藁多散落，予为辑缀，仅二百馀篇。黄钟玉磬，咸其章章者，因题曰《鹿门集》，析为三卷。武城劂贻序。（席本《唐诗》）
    ☆韩义宾
    义宾，深州人。仕成德节度判官检校太子左庶子御史中丞，即忠献王之五世祖也。
    ○唐定州别驾程君（士庸）墓志铭
    君讳士庸，字仲谦，定州安喜人也。系高阳而绵绪，氏列国以兴家，自兹以降，世际明德。故能高姻美爵，历秦汉而载盛；崇基累构，跨魏晋而逾显。高祖皓，定州刺史；曾祖日华，横海军使；祖怀直，归诚王；皇考权，邢国公；或分土主戎，威率数郡；或陪武祗命，康惠四方。君含璋以挺生，禀和以凝气，弱不好弄，早擅夙成。语嘿之机，帅心则远；孝弟之至，即性载深。道希四科，文赡百氏。好贤之性，得诸缁衣；恶恶之心，求之巷伯。加以神姿恢岸，望之俨然，雅气贞夷，听言则厉，贲秀北园，有声邦党，固已墙几数仞，器逾万顷者矣。齿壮知名，州辟主簿。治未浃辰，民谣已著，允可谓举契唯良，功成共治者也。义武节度尚书王公绥莅雄藩，雅君令问，下车之始，辟君掌书记，云：“今日之事，犹李强之收君平，望便降意，成孤敢言尔。”其取重於时，多类此也。遂以价重见珍，转定州别驾。君乃导德齐刑，威强恤穷，千里移风，四民乐业，民颂政成，君之力也。王公尝从容众中，谢君而言曰：“海沂之康，昔自王祥，邦国不空，今复相赖。”因言是公此州管夷吾也，廊庙之才，若置之周行，则张茂先之流矣。而道消当年，运潜初九，惜哉！及王公赴难京师，君亦养性北荜，慕七子之优游，事三径以嘉遁。前言往行，必得之於闺门；温恭孝友，亦穆之於宗党。宜延百寿，木铎民，而福应宜嘿，寝疾弥留，春秋七十有八，以中和元年十月廿二日卒於慈仁里宅。遗文後事，作范当时。子岩、孙秀等，粤以其年十二月朔日，迁窆於博野先茔。惟君慎终追远之风，纬文经武之略，信可以方衡四公，齐驱万石矣。门生邢仁等，悲云亡以潸目，轸遗爱以荼心，敬刊泉石，用昭德音。敢作铭曰：
    同源浚起，分流远扇。周王修和，程侯利建。自兹以降，官姻世缅。於穆我君，含中作彦。义惟诞性，孝以立身。识周先觉，学广前闻。贞心洁玉，秀气贯云。龙潜或跃，蠖屈载伸。时惟声耻，运逾道消。反躬纷霭，养志蘅皋。孺心远慕，鼓腹长谣。育川比理，望月齐高。纷纶倚伏，冥昧遭随。谓仁者寿，曾不慭遗。泉官一设，垅路恒悲。贞徵有篆，永思无亏。（《新安文献志》）
    ☆张士宾
    士宾，易武军推勾官朝散郎行太子司议郎。
    ○大唐义武军节都知兵马使银青光禄大夫检校工部尚书兼御史大夫持节易州诸军事易州刺史上柱国安定县开国伯食邑九百户程公岩勋德碑颂
    於戏！君非臣无以化化，臣非君无以替替，惟天正明命，不绝有唐，笃畀纯臣，以靖国难，克荡民，将底于成。我太原王敬统旧服，惠周于下，下罔不格，乃天纪元甲戌春正月，用都知兵马使程公出复大命，元元以贞，集大和也。
    先是贼温遘乱，明毒中夏，力政血刑，覆忠良，殖奸宄，蒸人侧侧不贰，率乃戮。王越在东土，受制宇下，克怀弗宁，在王室，诞宣我化，靡由尔凶。惟公敷闻帝庭，奉若元命。帝曰：“休哉，正侯良哉，厥使可持节易州诸军事易州刺史，封安定县开国伯，食邑九百户。”表献臣也。越兹元恶，明肆虐群，大侮王度，擅煞无人，薄三州，威五长，绅菅不自即乃工。王执在厉阶，罔怫祗命，命我亚旅，咨我近藩，端恤遗人，人思反德，式载无欲，归于本朝。朝廷嘉茂，功锡丕命，授公检校工部尚书兼御史大夫。诏曰：“懿尔岩哉，审奉天威，保邦士，是用司国枢；威慑奸回，政革风俗，是用总朝宪。”公固让不获，祗奉天之明命。维时群盗貌聚于野，公文招徕，武殄暴，服如化，人讠是不虞，庐庐旅旅，以宴以处。士训业，农力穑，工就务，商通货，四者各正尔下，日用乃蕃。逾年，群吏更告，天雨淫降，Е涌岸，波积如阜，奔灌乃推，骨恐为鱼，其日固久。公聚人行水，度力陈工，启元导流，事若天造，层城，居人坦坦，庶德合于无疆。
    岁庚午冬十一月，温益逞凶，自汴袭赵，殍轶殚宝，虔刘暴骨。公乃赞王辑睦尔邻，推功于晋，凡事得请命焉。由是屯于高邑，鏖于柏乡，执忠奋威，罔敢加害，振旅还定，王用嘉享。时夏大旱，涤涤甫田，百谷如焚，人曰祈土龙，公曰非旱备。乃贬躬之食，勤人之瘼，靡神不寅，崇朝而雨。秋，河朔大饥，易有年也。壬申春二月，贼臣守光戎性贪蔑，厚厉其人，与温济恶，爰以其党，伺间来寇，放兵流毒，延于齐民。民用赍咨涕Д吁公，公曰：“不戢乃暴，负乃人。”爰请于王，合从晋赵，会王师于易水之上，恭行伐也。独夫惴惴，天用剿焉。乃破祁关，下涿鹿，二竖偕遁，执其大丑，馘于军门，敦奉王诛，保和人极。
    甲戌之春，燕寇抵平，疆场安靖。或曰厚赋人，公[B242]人笃焉，对政不赋，乃耸善抑恶，发滞刊佚，蒇惠昭利，六教既备，孳孳等心。於是奏记于王，王奖之；文访于赵，赵崇之。请谐六州，允奉于晋，贼不我制，公用哆然。由是匹夫匹妇，荡伏草莽，越践公境，宣服公威，惕惕瞿瞿，摄进成序。若公在首，上集下望，申命用良，易人熙熙，嗜化益休。是岁冬，惟晋承制，锡命我王，用胙白茅，副以金钺，昭崇武功，允正师长，进公银青光禄大夫上柱国，陪武主戎，总经外政，参酌彝典，敬杨王休。紧公德载于人，人以蕃殖，翼赞方伯，翦除大凶，圣咨乃贤，神被乃禄。其惟有终，旨哉！
    易中耆老师锡言曰：“奸臣反常，迭寇东土，人用惨黩，殆无指告。维公牧我有邦，天眷尔下，尔有君臣公正，尔有父子公保，尔有灾厉公奠，尔有稼穑公成，维公畴依，易大圯也。”赓曰：“昭茂德，崇丰碑，阜成于文，庶永于世，克建药石，勖扬颂声。”颂曰：
    惟君配天，维臣配君。乔々我公，为君虎臣。翼襄霸府，奄有世勋。大盗へへ，荒我东鄙。孔坟不夷，元元靡恃。易人恃公，乃有父子。洚水汤汤，我载惩。魃炎炎，我年载登。我用有孚，尔无不承。维公之德，浃于尔众。维公之勋，朝野攸重。贞石峨峨，永以垂颂。（《新安文献志》）
    ☆卢知猷
    知猷，字子谟，简能子。第进士，登宏辞文词赡丽科。萧邺镇荆南、剑南，辟掌书记。後官至户部尚书、太子太师。昭宗为刘季述所幽，感愤卒，赠太尉。
    ○卢鸿草堂图後跋
    相国邹平段公家藏图书，并用所历方镇印记。咸通初，余为荆州从事，与柯古同在兰陵公幕下，阅此轴。今所历岁祀，倏逾二纪，荐罹多难，编轴尚存，物在时迁，所宜兴叹。丁未年驾在岐山，涿郡子谟记。
    己酉岁重九日，专谒大仪，遂载览阅。累经多难，顿释愁襟。子谟再题。（《避暑录话》一）
    ☆张
    ，字禹川，本河间人。屏居金凤山，後相僖宗。昭宗时，贬官，复以左仆射致仕。为朱全忠所害。
    ○太庙宫悬依古礼用二十架奏
    臣伏准旧制，太庙、含元殿并设宫悬三十六架，太清宫、南北郊、社稷及诸殿庭并二十架。今修奉乐悬，太庙合造三十六架。臣今参议，请依古礼，用二十架。伏自兵兴已来，雅乐沦缺，将为修奉，事实重难。变通宜务於酌中，损益当循於宁俭。臣闻诸旧史，昔武王定天下，至周公相成王，始暇制乐。魏初无乐器及伶人，後稍得登歌会举之乐。明帝大明末，诏增益之。咸和中，鸠集遗逸，尚未有金石之音。至孝武太元中，四庙金石始备，郊祀犹不举乐。宋文帝元嘉九年，初调金石。二十四年南郊，始设登歌，庙舞犹阙。孝武建元中，有司奏郊庙宜设备乐，始为详定。故後魏孝文太和初，司乐上书，陈乐章有阙，请集群官议定，广修器数，正立名品。诏虽行之，仍有残缺。隋文践阼，太常议正雅乐，九年之後，唯奏黄钟一宫，郊庙止用一调，（据礼文，每一代之乐，二调并奏，六代之乐，凡十二调。）其馀声律，皆不复通。高祖受隋禅，军国多务，未遑改创，乐府尚用隋氏旧文。武德九年，命太常考正雅乐。贞观二年，考毕上奏。盖其事大，故历代不能速成。今时近郊天，式修雅乐，制度之间，亦宜撙节。伏准《仪礼》宫悬之制，陈钟十二架，当十二辰之位。甲、丙、庚、壬，各设编钟一架；乙、丁、辛、癸，各设编磬一架，合为二十架。树建鼓於四隅，当乾、坤、艮、巽之位，以象二十四气。宗庙、殿庭，皆用此制，无闻异同。周、汉、魏、晋、宋、齐六朝，并用二十架。隋氏平陈，检梁故事，乃设三十六架。国初因之不改。高宗皇帝初成蓬莱宫，充庭七十二架，寻乃省之。则и虞架数太多，本近於侈，止於二十架，正协礼经。（《唐会要》三十三）
    ☆胡密
    密，乾甯中静南军事判官、前守静南县令。
    ○唐韦君靖碑
    象纬降灵，河岳孕粹，必能挺生人杰，卓立功名，为当世之元勋，作□□之巨屏。苟非鉴识洞达，机变玄微，孰能创制奇功，抑扬大节。不有纪述，（缺）来。
    我太守司空京兆公，陶唐氏之远裔，汉丞相之後昆，簪组相继，□□□别，国史详备，家谱具存，布在简书，略不缕。公少蕴大志，长负（缺）刻鹤之工微，耻雕虫之伎薄，相时而动，临事不疑，怀贯日之精诚，蔚凌云之气宇。语仁智即樗里罢说，较威猛则乌获休扛。向□□心，若子牟之恋主；从军立绩，同马援之征蛮。减灶得孙膑之谋，投箸秘留侯之策，挥剑即蛟螭潜伏，弯弓而猿犭由啼号。加以月角冲衡，犀文贯顶，视意气堂堂罕疋，觌神彩赳赳无双，实命世之宏材，为一时之英俊者也。
    顷以乾符之际，天下骚然，蝗旱相仍，兵戈四起，公睹兹遐僻，人不聊生，遂合集义军，招安户口，抑强抚弱，务织劝农，足食足兵，以煞去煞。洎黄巢侵陷京阙，銮驾出幸成都，四海波腾，三川鼎沸，韩秀升勃乱黔峡，侵轶巴渝。公乃统率义军，讨除逆党。值秀升尽抛舟楫，围逼郡城，公乃详度机宜，上下拦截，依山排阵，背水布兵，两面夹攻，齐心剪扑，贼势大败，我武益扬。渝牧田公备录奏闻，进忠节检校御史大夫，除拜普州刺史。适值川师效逆，将臣专征，公乃收复合州，绝其枝蔓。恩旨加右散骑常侍，除拜合州刺史。洎郑君雄仆射失律广汉，山行章尚书攻围当川，故府主太尉丞相顾公累降命旨，频招起应。公统领精锐二万馀人，虔告蓍龟，申令士卒，并破二十七寨，煞戮万馀人，大振威声。上闻伟绩，特授检校工部尚书当州刺史，充昌普渝合四州都指挥静南军使。累加刑部尚书右仆射。公以临郡岁久，乃思退居，上表陈情，宸衷未允，诏旨褒奖，特许量留，加金紫光禄大夫检校左仆射扶风县开国男食邑三百户。
    公累衔凤诏，裒剖鱼符，政茂颍川，化光河内，邑有仓箱之咏，俗多襦袴之谣，求瘼之念弥坚，除害之心尤切。其於驾驭英杰，取舍权豪，重仁义如丘山，轻金帛如泥滓，怜孤恤老，济弱扶危。逆旅如归，远凑郑庄之驿；游人若市，悉登汉相之门。其拯绥四方，乃如此也。每遇良辰美景，月夕花朝，张弦管以追欢，启盘筵而召侣，周旋有礼，揖让无哗，樽酒不空，座客常满，王衍之冰壶转莹，嵇康之玉岫宁颓，其礼让谦恭，又如此也。至若立功立事，为国为家，或坐运玄符，或亲提黑槊，身先士卒，首挫凶徒，谋必十全，举无遗荣，其刚毅果敢，又如此也。当其赏功罚罪，激浊扬清，甄奖公勤，黜弃私党，三军感德，万众归心，其恩威刑赏，又如此也。
    公以海涛未息，云阵犹横，常愿驱胁，安置左绵，载实仓瘐，奔冲遂府，使牒呼逼，连檄征行。然则士马虽精，其如城栅未固，思大《易》习坎之义，徵王公设险之文。乃于景福元年壬子岁春正月，卜筑当镇西北维龙岗山，建永昌寨。兹山也，上掩霄霭，下抗郊原，矗似长云，如断岸，崖重叠，嶝道崎岖，一夫荷戈，万人莫上。芟草木，相度地形，人力子来，畚锸云至，连甍比屋，万户千门，高亢浚流，深□沟洫，烟笼粉堞，霞捧朱楼，龙吟笳角之声，雷动鼓鼙之响。而又良工削墨，大匠设规，筑城墙二千馀间，建敌楼一百馀所。遐赡天际，非龟形之可同；高倚云间，岂蜃楼之能拟。其上即飞泉迸出，渌沼滂流，峥嵘一十二峰，周围二十八里，盖造化之凝结，岂金汤之比伦。况乎粮贮十年，兵屯数万，遐迩臻休，军民胥庆，耕织无妨，徭役不阙，可谓一劳永逸，有备无虞。
    公又於寒内两（缺六字）翠壁，凿出金仙，现千手眼之威神，具八十种之相好，施□□钱，舍回禄俸，以建浮图，聆钟磬于朝昏，喧赞呗於远近，所谓归依妙门，□□□□者焉。其军中节级将校等，深达机略，博识古今，皆是公同志弟兄，异姓骨肉，一心报国，戮力从军，咸奉渥恩，皆沾爵赏。或官崇题剑，或位列专城，或荣授金貂，或职兼霜宪，雅苻际会，允属休明。请列署名衔，庶不坠勋业。
    密叨依门馆，累戴恩光，学浅文荒，纪□□其未尽；神愚智拙，录美事而犹疏。辄将鄙俚之词，聊述□□之绩，将欲焕乎不朽，传之无穷，遂蒇斯文，乃镌贞石。大唐乾甯二年岁次乙卯十二月癸未朔十九日辛丑记。（《金石苑》二、《金石续编》十二、《蜀中名胜记》十七）
    ☆张
    ，唐末乡贡进士。
    ○唐故处士江夏黄府君墓志（并序）
    府君姓黄，讳公俊，字子彦，其先□□人也。即春申君歇之後，长沙太守之裔孙高祖讳□，曾祖讳恕，祖讳法，皆高尚不仕。府君生而有礼，体质魁□，□□淳厚，以孝义为心，处谦恭为首，家传清俭，乡里称□。□晋代跨於江濆，迄至今焉，子子孙孙，乐其耕钓，可谓弓裘不坠於地也。何图暂缨微恙，便至沉□，药石继来，略无徵应。以乾符五年十月十八日，殁于义兴县善拳乡□塘里，享年七十有六。娶夫人袁氏，淑性懿范，婉娩和柔，雅合闺阃，美哉琴瑟，先於府君四年而殁。有男三人，长曰约公，早终；次曰撙，曰□，□先人之风，传先人之业，远近钦奉，靡不云贤。有女二人。长安适吴郡张氏，其女不幸早亡，爱婿张公尚存，昔念□□之□□远及良辰。次女妇于谭氏，奔护丧礼，罔失其仪。呜呼□□而知命矣。因夫人袁氏之□□□其吉日□□□□□□备於今日归泉之所，宜哉。以□□□年丁亥岁十月□日，窀穸枕夫人茔之北庚首，礼也。□寓□乡党请□志难以让陈，才虽不敏，聊构斯文，以纪其事，刊于荆屺。铭曰：
    大道冥□兮混然而成，得之则寿兮□之则夭。全我慈孝兮终□□□，上士所□兮下士则笑。先□有言兮善□及嗣，永介景福兮施乎後世。（《古刻丛钞》）
    ☆王延嗣
    延嗣，闽王审知从子。不受官爵，闽将亡，改姓唐，隐居延平。以五经教授生徒，人呼唐五经。宋乾德四年卒，年九十四。
    ○谏闽王王审知书
    天子播迁，大盗蜂起，迹其所由，正缘朝廷政出多门，刑赏滋滥。大王亲举义兵，为国平乱，轧於贼臣，决策入闽，士卒将佐弃乡并坟墓从王，何所图哉？志於立功名耳。今师旅暴露日久，大王尚未策勋以旌战士，而首以爵命猥及无知之私亲，将士解体必矣。（《福建通志》）


    ●卷三十四
    ☆崔致远
    致远字海夫，一字孤云，本新罗人。年十二，入唐求学。越六载为乾符二年，宾贡登第。调宣州溧水尉，从事淮南，补都统巡官带侍御史，赐紫。中和四年归国，官翰林学士兵部侍郎，充瑞书院学士。卒谥文昌侯，从祀高丽文庙。
    ○贺改年号表
    臣某言：今月某日，得进奏院状报，奉十一日宣下，改广明元年为中和元年者。展义龟城，易名凤纪，美号既新於历象，欢声遍振於寰区。臣某诚抃诚跃，顿首顿首。臣谨案《王制》云：“天子西巡狩，命典礼考时月，定日同律。”然则三秋启候，万乘省方，金郊兴肃杀之风，玉垒应巡游之地，遂遵规於举正，爰降命於改元。且《大戴礼》曰：“中也者，天下之大本；和也者，天下之达道。”致中和，天地位焉，万物育焉。故汉益州刺史王襄，俾蜀词人王褒作中和乐职宣布之诗，以歌君德，耆旧传扬。况及圣朝，曾编新乐，举二月恬和之节，播八风调畅之音，永验休谭，实谐昌运。伏惟圣神聪睿仁哲明孝皇帝陛下纂承宝位，丕阐皇猷，将务格苗，暂劳避狄。风始行於地上，《易》象可徵；日再耀於天中，休祯斯在。是以纪年有裕，悬法无亏。帝业中兴，则远超於前汉、後汉；物情允洽，则近继於元和、太和。足可使蠢植昭苏，华夷悦服，掩神雀黄龙之瑞，应河清海宴之期。则彼蕞尔叛徒，骚然啸聚，偶纵烟尘之患，即归原野之诛，伫回西幸之仪，便举东封之礼。臣今者既获成师以出，必能仗义而行，迹泛戈船，心驰剑阁，冀陈戎捷，永贺尧年。临楚水以魂飞，朝天可待；望秦云而目极，捧日为期。未获荣列朝班，称庆行在，无任抃跃战惧屏营之至。谨奉表陈贺以闻，臣某诚欢诚喜、顿首顿首。谨言：
    ○贺通和南蛮表
    臣某言：臣得进奏院状报，入南蛮通和使刘光裕等回，云南通和，兼进献国信、金银、器物、疋段、香药、马等者。天威远振，星使遄归，化外痴内黠之徒，竭奉贽献琛之礼，德既超於万古，恩已洽於四夷。臣某诚欣诚抃、顿首顿首。伏以圣主卜征，既以用和为贵；远人从化，自知犯义不祥。是得事尚从权，德资含垢，言皆答响，礼不违经。且南蛮尝怀异谋，久稔边患，数年猾夏，独亏控北之诚；列镇徵兵，骤动征南之役。则乘虚可虑，怙乱难防。今者凤□衔书，才飞远地；狼心感德，永顺皇风。有以见皇帝陛下法古为君，视人如子，以藏疾匿瑕为妙策，以玩兵黩武为良箴，能昭利害之乡，不失羁縻之道。遂使要服修贡，宝旅归仁，适当多事之秋，已见太平之兆。则彼骠信实狗封之族，尚革昏迷；贼巢乃蚁聚之群，何难扑灭？伫聆大捷，永贺中兴。必可驱尧舜而殿禹汤，苑五岳而池四海，盛矣美矣，念兹在兹。臣顷者御寇交州，董戎蜀郡，先则展马援讨除之势，後乃设随何说论之机。仰托皇威，粗申将略；喜当今日，免负初心。限守藩条，不获称庆行在，无任贺圣恋恩欣跃屏营之至。谨奉表陈贺以闻，臣某诚抃诚跃、顿首顿首。谨言：
    ○贺建王除魏博表
    臣某言：臣得进奏院状报，二月二十二日恩除建王可开府仪同三司兼太保充魏博节度使者。维城茂德，列土殊劳，逮分阃外之忧，实表寰中之庆。臣某诚欢诚喜、顿首顿首。臣闻周歌麟趾，汉譬犬牙，固须地处亲贤，方得天垂宠寄。伏以建王修善为乐，居高不危，好书而既擅多才，献表而肯惭求试。今以邺称上镇，魏有大名，将资磐石之宗，遂锡分圭之宠。岂独漳滨之俗，远荷恩威，永令海内之人，皆歌德业。臣限守藩镇，不获称庆行在，无任踊跃屏营之至。谨奉表陈贺以闻，臣某诚欣诚跃、顿首顿首。谨言。
    ○贺封公主表
    臣某言：臣得进奏院状报，奉去年十月十四日敕旨，皇帝第十一妹封遂甯公主，长女封唐兴公主，次女封永平公主，待收复京阙，备礼册命者。芳舒玉叶，龙袭金根，郁佳气於高天，振欢声於率土。臣某诚欣诚抃、顿首顿首。伏以遂甯公主德资元吉，考祥於归妹之占；唐兴公主、永平公主誉洽肃雍，禀庆於降嫔之典。伴嫦娥於独月，分婺女於双星，秀发青春，光浮碧落。伏惟皇帝陛下齐家理国，恭己敬亲，流凤扆之殊恩，举鸾闺之美命，犹以暂劳仙跸，未复皇都，留具礼於宫闱，待成功於千羽，捧日而荣滋九族，钦风而喜播四方。臣限守藩条，不获陪位称庆行在，无任蹈蹈耸踊之至。谨奉表陈贺以闻，臣某诚喜诚跃、顿首顿首。谨言。
    ○贺杀黄巢徒伴表
    臣某言：臣得进奏院状报，北路军前定难军节度使拓跋思恭、保大军节度使东方逵等奏，宜君县南杀战逆贼黄巢徒伴二万馀人，生擒三千人并贼将者。又凰翔节度使李昌言奏，探知京中贼徒溃散，六月十三日皇帝御宣政殿，排仗受宰臣及百僚贺礼毕者。睿谋远叶，戎捷遄陈，开雉扇而俨皇威，举鸾旌而薛列辟，天浮喜气，地匝欢声。臣某诚喜诚抃、顿首顿首。伏以逆贼黄巢啸聚凶狂，偷生影刻，养女而惟日不足，恃暴而谓天可欺，敢驱蝼蚁之群，累拒熊罴之众。孽唯自作，罪欲何逃？拓跋思恭、东方逵等身居重位，手握雄师，气吞蠢彼之徒，志解赫斯之怒，齐驱於六步七步，果划於左之右之。战于野而腾威，戎难伏莽；拘诸原而聘勇，势若焚枯。不唯剥面春喉，乃得连头系劲。况李昌言镇於岐下，伺彼京中，识虞潭鹰集之祥，辩师旷鸟声之乐，遂飞吉语，远远宸聪，伫看大戮之期，克践中兴之运。伏惟圣神联睿仁哲明孝皇帝陛下财成三极，敦叙九畴。出震位而临人，方瞻尧日；幸坤维而罪己，更阐舜风。暂劳遵养之师，遥委仁贤之将，既诛逆党，爱列贺班。濯锦江边已，睹霞舒采仗；苍龙阙下，即联雷振鉴音。永清四海之波，遍漉九天之泽。臣谬操鈇钺，尚点鼓鼙，未唱凯歌，唯知抃舞。顾彭野之久妨道路，怒发虽冲；望秦原而将灭烟尘，愁眉已展。臣限拘守镇，不获称庆行在，无任欣抃耸踊屏营之至。谨奉表陈贺以闻，臣某诚欢诚跃、顿首顿首。谨言。
    ○贺处斩草贼阡能表
    臣某言：得进奏院状报，西川都将高仁厚部领兵马收捉草贼阡能，已於十月十八日并处置讫。二十一日圣驾出罗城北楼，宣慰回戈将士，各赐优赏放归本营者。远耀日旗，高张天网，枭帅已归於大戮，鸿图永耀於中兴。臣某诚欢诚抃、顿首顿首。臣伏以草贼阡能迹陷迷津，心辜圣泽，短狐稔射人之毒，狗喧吠主之声。高仁厚逐恶志雄，擒奸气勇，仰资睿略，静划凶徒，伏惟皇帝陛下有罪必诛，无思不服，歌采薇而遣卒，念破竹之成功，亲降如纶之言，遍安被练之卒。妖氛息而绵山益翠，喜气浮而锦水先春，自此远振军声，深摧寇党，覆顽巢而在即，回法驾以何遥。臣方事专征，先聆吉语，限拘藩镇，不获称庆行在，无任踊跃屏营之至。谨奉表陈贺以闻，臣某诚欢诚喜、顿首顿首。谨言。
    ○贺收复京阙表
    臣某言：蔬得河中节度使王重荣牒报，四月十日，当道与雁门节度使李克用及都监杨复光下诸都马军，齐入京城，与贼交战，约杀却贼步军一万馀人，其马军贼便走出城，往东南路去。其贼军家口钱帛，并皆遗下，黄巢亦未知顾亡。其逃遁贼徒，寻差兵马追奔，并己收复京阙讫者。天威耀武，月捷传声，望宸阶而初奏凯歌，举区宇而咸增抃舞。臣某诚喜诚跃、顿首顿首。臣窃窥曩代，旁采前经，静理邦家，必须以杀止杀；保安社稷，固在虽休勿休。是故不得已而用兵，无所私而煦物。伏惟皇帝陛下纂临宝位，丕阐宏图，萜四溟而不见扬波，安九野而皆能偃草。而乃逆贼黄巢暗导邪径，深入祸门，久腾吠噪之声，敢恣穿窬之便，秽黩宫阙，淹延岁时，偷安暂戏於鼎中，戮暴难逃於机上。今者风行睿略，雨集王师，杨复光任在信臣，李克用名为勇将，各思报效，竞奋骁雄，齐心而覆灭枭巢，戮力而克收凤里。贼巢拒轮不暇，乱辙潜奔，于戈则雹散风飞，金帛则填街塞巷，更展追游之势，必擒稔恶之徒。自此日月重光，烟尘永息，唯望宸游之返驾，伫观盛礼於登封。臣职忝董戎，功惭徇难。虽手无重柄，数年亏奋击之能；而耳得嘉声，远地倍欢呼之切。臣限拘藩镇，不获称贺行在，无任手舞足蹈、庆抃屏营之至。谨奉表陈贺以闻，臣某诚喜诚、跃顿首顿首。谨言。
    ○贺杀黄巢表
    臣某言：臣得武甯节度使时溥状报，逆贼黄巢、尚让分队并在东北界，於六月十五日，行营都将李师悦、陈景瑜等於莱芜县北大灭群凶，至十七日，遂被贼将伪仆射林言枭斩黄巢首级，并将徒伴降部下都将李惟政、田球等讫，其黄巢函首已送行在者。圣日重耀，狂氛暗销，戎捷超於古今，欢声振於夷夏。臣某诚抃诚跃、顿首顿首。臣伏以岁有四时，则秋行肃杀之令；武有七德，则兵贵禁戢之能。是故岁以无相夺而克成，兵所不得已而方用。自革结绳之政，皆劳祝纲之仁。贼巢食土怀顽，含沙稔毒，深犯天纪，广□地灾，九州则半致侵凌，三辅则铉秽黩，擢发而既难数罪，春喉而只待惩奸。今者穷寇回心，元凶授首，杀伤老少，归附居多。有征无战之言，实符王道；以静待劳之势，深叶军机。伏惟皇帝陛下运启中兴，功资下武，睹天鉴而实为大警，听风谣而非止少康，永当销干戈之锋，便可铸耒耜之器。况乃西山八国，数年饱巡幸之恩；东岳百神，终日渴登封之礼。伫迎云驭，俯纳岩音。臣密迩寇戎，抚安疆境，不暇争锋而进，实防代俎之讥，惭亏犬马之劳，喜睹鲸鲵之戮，手舞足蹈，魂飞胆扬。臣限守藩条，不获奔走称贺行在，无任庆抃兢越之至。谨奉表陈贺以闻，臣某诚欢诚喜、顿首顿首。谨言。
    ○贺降德音表
    臣某言：臣得进奏院状报，司天台奏，六月十六日夜太阴亏。伏奉六月二十三日德音，应三川管内见禁囚徒等，宜委所在长吏五日内疏理决遣，其京畿四面暴露骸骨，宜委诸镇切准前後敕旨，差人收拾埋瘗者。望舒匿影，曲赦流恩，化洽泣辜，义资掩骼，振欢声於蜀垒，荡妖氛於秦川。臣某诚抃诚跃、顿首顿首。臣伏以日能顺晷而照临，不失其所；月以顺时而盈缺，则维其常。况当蓂叶初凋，桂轮自减。兵销下土，非石麟睹阙於东陵；谪见上天，致玉兔暂亏於西汜。既同君子之过，乃轸圣人之忧。伏惟圣神聪睿仁哲明孝皇帝陛下光阐睿图，保甯区宇，仁能及远，德以胜妖。爰当展义之辰，克举眚灾之典。慈伤庾死，牢囚免滞认风霜；义贯幽魂，道殣皆於雨露。可使涪水耀千年之色，巴山呼万岁之声，道能继於垂衣，法无妨於委辔，伫回巡幸，仰贺登封。臣限守戒藩，不获称贺行在，无任抃跃屏营之至。谨奉表陈贺以闻，臣某诚欢诚喜、顿首顿首。谨言。
    ○贺回驾日不许进歌乐表
    臣某言：臣得进奏院状报，伏审敕旨回驾日，应沿路州县切不得辄进歌乐及屠杀者。声除饰喜，味减荐珍，远遵罪已之言，深播好生之德，凡於蠢动，孰不欢呼？臣某诚抃诚跃、顿首顿首。伏惟皇帝陛下日月运行，雷雨作解，体尧舜之理能咸若，法禹汤之兴必勃焉，退庭舞而撤宫悬，恶衣服而菲饮食。一慈二俭，守玄祖之格言；沐雨栉风，禀太宗之丕训。今则冕旒东顾，梐枑西移。师乙收心，无以逞铿鍧之曲；庖丁敛手，何由挫觳觫之形。义感六牲，恩加万姓。则乃蜀山力士，既无烦役之虞；汉水老人，岂有深讥之事？帝业永资於下武，物情皆庆於中兴。臣方拥戎旃，阻随仙跸，遥思盛礼，空驰拱北之诚；愿报深恩，但励镇南之志。无任抃跃屏营之至。谨奉表陈贺以闻，臣某诚欢诚喜、顿首顿首。谨言。
    ○谢加太尉表
    臣某言：今月某日，宣慰使供奉官严遵美至，奉宣圣旨，慰谕臣及将校等，并赐臣敕书手诏各一封，加臣检校太尉依前充淮南节度使兼东面都统者。
    仰窥凤诏，谓对龙颜，宠荣极而何力负山，战灼深而自容无地。臣某诚抃诚感顿首顿首。臣伏以大司马之威权，百官所仰；上将军之法令，十道皆遵。岂唯整戢五兵，实在谐和七政，况当今日，宜属全材。如臣者，德乏润身，智亏周物，於儒则笔惭五色，在武则剑敌一夫，但以荷宠天庭，分忧水国。拥旄重寄，荣冠绝於一时；仗钺专征，冀折冲於万里。幸逢圣鉴，得尽忠诚。
    今者己率雄师，将诛巨猾。征旗指路，远趋尧日之光；战舰凌波，方托舜风之力。岂期王人远降，帝命俄临，奖其外镇之微劳，授以上司之剧任，未著缁衣之美，旋叨锦被之荣。况乃兼制利权，广润军食，瑞节不移於南兖，兵符亦绾於东陲。将何异能，胜此宠寄。谨当冰为夕饭，蘖作朝飧，寒帷则面抚丞黎，建旆则身先士卒。群寇既蝟毛而起，偶恣侜张；诸侯必马首是瞻，共成翦灭。唯力斯视，何心自安，必也临乱忘身，见危致命，仰解焦劳之念，粗申式遏之功。臣既当下濑屯师，伫欲中流设誓。枕雕戈而辍寐，迹寄辕门；瞻帝座以驰诚，魂飞辇路。未获称谢行在，无任感恩恋圣荣抃战惧之至。谨因宣慰使严遵美回，附表陈谢以闻。臣某诚感诚惧顿首顿首。谨言。
    ○谢示南蛮通和事宜表
    臣某言：二月二十六日，宣慰使供奉官李从孟至，伏奉敕旨，入鹤拓使胄嗣王龟年、阁门使刘光裕等回，得骠信表并国信，兼布燮扬奇肱与西川节度使书，皆备述情诚，无不顺命。其表及书白并答信物数，并今录往。此事首末，自卿良谋者。
    远降王言，深窥使节，跪阅览室天之旨，坐知外域之心，宠饰逾涯，忧惶若厉。臣某诚抃跃顿首顿首。臣才非间代，智不济时，但以每镇穷边，粗安荒服，免使饱飞饥附，欲令前倨後恭。顷者忝守成都，冀申远略，遂凭释子，善谕蒙王，仰禀天威，得扬风教，永戢干戈之患，俾陈玉帛之仪。虽群议沸腾，竞炫铄金之□；而宸衷剸断，早推匪石之心。是以暂事西巡，或虞南叛。爰遣维城贵胄，直阁近臣。回圣德以降尊，远传玄化；译讹言而献款，备写真诚。既令抱义戴仁，果见奉琛执贽。此皆陛下威德，臣何力之有焉！而乃谓臣有先见之能，知未来之事，设和蛮之良策，备幸蜀之严城，俯录勤劳，迥垂称奖。睹雕题之章奏，书轨既同；息猾夏之猜嫌，梯航相接。验南琛之赎咎，知北极之纾忧。虽云五利有馀，取希茂赏；唯愿四方无事，永赞昌期。臣限守藩条，不获称谢行在，无任欣跃感戴兢惕之至。谨因供奉官李从孟回，附表陈谢以闻。臣某诚惶诚恐顿首顿首。谨言。
    ○谢立西川筑城碑表
    臣某言：伏奉十一月六日敕旨，以臣在任西川节度使日，创筑罗城，昨因有敕嘉奖，方进所赐碑词，今己付所司镌写建立者。
    一片石文，龟初戴立；九重天语，凤已衔来。雕铭莫继於色丝，宠饰遽超於华衮。仰窥恩奖，俯抱忧惶。臣某诚感诚惧顿首顿首。顷者幸梦三刀，久临益部；遥提一剑，得挫蒙兵。但以其玉垒可称，金城未设，山□则空吞蛮蜑，水头则斜枕犍牂。含溪抱谷之形，虽云天险；比屋连甍之势，实类野居。臣是以运度筹谋，斟量板筑，荩从人欲，果致子来。遂得役兴而草偃川中，诚感而土生石上，长围於三十六里，高镇於百千万年，不愧铁名，可将锥试。隼墉乌堞，俨若骞飞；锦浪绵峰，迥然装饰。遂蒙陛下辱褒称之重，许刊勒之荣，以为事实可观，足得词华不朽。臣虽遇泥封激赏，岂将油素矜夸，非敢彭谦，所期避谤。今者伏遇皇帝陛下远巡胜概，亲览微功，徵旧赐之碑词，命新镌之笔迹，永使卓立琴台之境，平欺剑阁之铭。且杜元凯之岘亭，无非自炫；阮德规之齐国，荩是众成。谩传身後之虚名，岂睹目前之盛事。曷若彩毫见奖，翠琰斯刊，因成下土之功，终应上天之意，得逢今日，别振孤风。向非陛下录善恩深，酬劳德厚，则何以未有出师之业，篆刻叨荣；曾无兴学之规，传扬窃美。臣限拘镇守，不获称谢行在，无任感戴欣跃战惧之至。谨奉表陈谢以闻。臣某诚惶诚恐顿首顿首。谨言。
    ○谢赐御制真赞表
    臣某言：二月二十六日，宣慰使供奉官李从孟至，伏奉敕旨，已令於大慈寺御真院写朕真并扈从宰臣等真，列卿仪貌，俱会此堂。今先寄卿真轴，并朕亲制赞述赐卿，冀表显恩，式章异礼者。
    银降使，玉简传词，受宣而顶踵光辉，拜赐而神魂惊越。臣某诚感诚惧顿首顿首。臣志钦渭诀，业炼圯书。敢凭涓滴之劳，自安宠寄；愿扫氛雾之患，永竭忠诚。遂在先朝，便从戎役。南征北伐，岂暇甯居；东镇西藩，累叨重任。遇陛下龙飞之後，委微臣隼击之能。蜀国防蛮，则粗申远略；楚宫捍寇，则偶遂良机。旋令移节於海门，复许建牙於淮甸，是以常拘戎阃，未觐宸阶，唯披天上之诏书，信睹日中之王字，空增恋阙，莫遂归期。顷者虔托仁祠，写留麽质，岂致去思於旧镇，唯惭取笑於空门。伏遇陛下展义陈诗，停銮驻跸，遂徵绘事，俾写圣容。其於侍从之臣，宜居左右；岂料孱微之质，得润丹青。愧无燕颔之姿，永侍龙颜之侧。况蒙宸襟顾瞩，御笔赞扬，高题而素壁争辉，卓立而浮埃不染，然後远飞宠诏，特遣贵臣。仁捧彩笺，骤窃游扬之誉；初开宝轴，深惊刻画之恩。窥看崦形影自惭，感激而肺肠何极！昔汉朝中兴，圣帝下念功臣，列形像於禁宫，载勋名於史笔，虽令赞述，不自称扬。岂如陛下暂事巡游，迥垂奖饰，别降丝纶之命，亲编锦绣之词。俾臣位挂於凤凰池中，名超於麒麟阁上，遐寻故实，独荷殊荣，有何出众之能，见此非常之宠。所谓千年嘉遇，尤代美谭。唯当志励风霜，永验松筠之不改；身沾雨露，免忧蒲柳之先衰。臣限守藩条，不获称谢行在，无任感恩恋圣荣跃兢惧之至。谨因供奉官李从孟迥，附表陈谢以闻。臣某诚惶诚恐顿首顿首。谨言。
    ○谢御札衣襟并国信表
    臣某言：二月二十六日，宣慰使李从孟至，伏蒙圣恩别赐臣御札衣襟，并御服衫一领、龙脑香一金合、金银花散碗一□、金花银一只者。
    □窥神笔，恩袭御衣，仙香气扑於鼻根，宝器光腾於眼界，仰沾宠锡，俯积忧兢。臣某诚感诚惧顿首顿首。臣每念业绍弓裘，任叨斧钺，誓倾忠节，终报圣朝。去年亲率骁雄，愿歼凶丑，旋承纶音，已驻舟师。既惭叩楫之言，徒切枕戈之望。岂期貂冠传命，龙衮裁书，辱宣尼一字之褒，过光武十行之诏。加以粉分御笥，香满雕奁，花镌乃丽水之珍，雪□透任山之器，捧玩而实惊寮吏，缄藏而永耀子孙。虽有幸逢时，辉荣骤集；而无功受赏，愧耻难居。徒荷鸿私，何申豹略。身依楚水，未陈告捷之书；目断蜀天，但洒感恩之泪。臣限守藩镇，不获称谢行在，无任荷戴激切荥抃兢惧之至。谨因供奉官李从孟回，附表陈谢以闻。臣某诚惶诚恐顿首顿首。谨言。
    ○谢加侍中表
    臣某言：臣伏奉去年十一月十一日恩制，加授臣侍中，依前淮南节度使阶勋封并如故，仍加食实封一百户者。
    有命自天，处身无地，感深以泣，宠极而惊。臣诚抃诚惧顿首顿首。伏以黜陟分科，圣君至教；行藏守道，达士良规。虑受爵以斯亡，在持盈而不殆。臣自提榷莞，便遇兵戈，郡邑为征战之场，山海足逋逃之薮，既难聚利，莫遂成功。况乃权有他门，刃无馀地，动见越庖代俎，无非避柱触楹，遂亏漕挽之程，仅坏铜盐之法。伏蒙皇帝陛下俯详直道，不置严诛，选用良才，改移重务。而乃察臣在公之节，念臣恋主之诚，重委将坛，更增封邑，恕乏一时之秀，许攀七叶之荣，唯虑惭卿，或讥窃位。然臣今所以自贺者，三朝独立，七镇荣迁，每当拜爵王庭，不省谢恩私室，以兹励已，永免愧人。谨当激发壮图，歼夷穷寇，粗息四方之患，仰宽万乘之忧。臣限守藩条，不获称谢行在，感恩战灼屏营之至。谨奉表陈谢以闻。臣某诚惭诚惧顿首顿首。谨言。
    ○谢加侍中兼实封表
  </div>
  <div class="pagination">
   <a href="唐文拾遗续拾_page45.html">
    上一页
   </a>
   <span>
    ...
   </span>
   <a href="唐文拾遗续拾_page41.html">
    41
   </a>
   <a href="唐文拾遗续拾_page42.html">
    42
   </a>
   <a href="唐文拾遗续拾_page43.html">
    43
   </a>
   <a href="唐文拾遗续拾_page44.html">
    44
   </a>
   <a href="唐文拾遗续拾_page45.html">
    45
   </a>
   <span class="current-page">
    46
   </span>
   <a href="唐文拾遗续拾_page47.html">
    47
   </a>
   <a href="唐文拾遗续拾_page48.html">
    48
   </a>
   <a href="唐文拾遗续拾_page49.html">
    49
   </a>
   <a href="唐文拾遗续拾_page50.html">
    50
   </a>
   <a href="唐文拾遗续拾_page51.html">
    51
   </a>
   <span>
    ...
   </span>
   <a href="唐文拾遗续拾_page47.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
