<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 214 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 214 页/共 658 页</h1>
    <div class="content">　　朕闻天地之道，福仁而祸淫。善积者昌，恶积者丧，古今常数也。是以汤、武修德而王，桀、纣极暴而亡，曩者汉祚中微，网漏凶慝，董卓造难，震荡京畿。曹操阶祸，窃执天衡，残剥海内，怀无君之心。子丕孤竖，敢寻乱阶，盗据神器，更姓改物，世济其凶。当此之时，皇极幽昧，天下无主，则我帝命陨越于下。昭烈皇帝体明之德，光演文武，应乾坤之运，出身平难，经营四方，人鬼同谋，百姓与能。兆民欣戴。奉顺符谶，建位易号，丕承天序，补弊兴衰，存复祖业，膺诞皇纲，不坠于地。万国未静，早世遐殂。
　　朕以幼冲，继统鸿基，未习保傅之训，而婴祖宗之重。六合壅否，社稷不建，永惟所以，念在匡救，光载前绪，未有攸济，朕甚惧焉。是以夙兴夜寐，不敢自逸，每从菲薄以益国用，劝分务穑以阜民财，授方任能以参其听，断私降意以养将士。欲奋剑长驱，指讨凶逆，朱旗未举，而丕复陨丧，斯所谓不然我薪而自焚也。残类余丑，又支天祸，恣睢河、洛，阻兵未弭，诸葛丞相弘毅忠壮，忘身忧国，先帝托以天下，以勖朕躬。今授之以旄钺之得，付之以专命之权，统领步骑二十万众，董督元戎，龚行天伐，除患宁乱。克复旧都，在此行也。
　　昔项籍总一强众，跨州兼土，所务者大，然卒败垓下，死于东城，宗族如焚，为笑千载，皆不以义，陵上虐下故也。今贼效尤，天人所怨，奉时宜速，庶凭炎精祖宗威灵相助之福，所向必克。吴王孙权，同恤灾患，潜军合谋，犄角其后。凉州诸国王各遣月支、康居胡侯支富、康植等二十余人诣受节度，大军北出，便欲率将兵马，奋戈行驱。天命既集，人事又至，师贞事并，必无敌矣。夫王者之兵，有征无战，尊而且义，莫敢抗也。故鸣条之役，军不血尺刃，牧野之师，商人倒戈。
　　今旌麾首路，其所经至，亦不欲穷兵极武。有能弃邪从正，箪食壶浆以迎王师者，国有常典，封宠大小，各有品限。及魏之宗族、支叶、中外，有能规利害、审逆顺之数，来诣降者，皆原除之。昔辅果绝亲于智氏，而蒙全宗之福。微子去殷，项伯归汉，皆受茅土之庆。此前世之明验也。若其迷耽不反，将助乱人，不式王命，戮及妻孥，罔有攸赦。广宣恩威，贷其元帅，吊其残民。他如诏书律令，丞相其露布天下，使称朕意焉。（《蜀志·后主传》注引《诸葛亮集》）
　　◇诏答丞相亮
　　行当离别，以为惆怅，今致氍毹一，以达心也。（《御览》七百八引《诸葛亮集》）
　　◇诏谥赵云（建兴七年）
　　云昔从先帝，功绩既著。朕以幼冲，涉途艰难。赖恃忠顺，济于危险。夫谥所以叙元勋也，外议云宜谥。（《蜀志·赵云传》引《云别传》）
　　◇诏蒋琬屯汉中（延熙元年）
　　寇难未弭，曹凶，辽东三郡，苦其暴虐，遂相纠结，与之离隔。大兴众役，还相攻伐。曩秦之亡，胜、广首难；今有此变，斯乃天时。君其治严，总帅诸军，屯住汉中，须吴举动，东西掎角，以乘其衅。（《蜀志·蒋琬传》）
　　◇诏武邑侯辑袭安平王（景耀四年）
　　安平王先帝所命，三世早夭，国嗣颓绝，朕用伤悼。其以武邑侯辑袭王位。（《蜀志·刘理传》）
　　◇昭谥陈祗（景耀元年）
　　祗统职一纪，柔嘉惟则。干肃有章，和义利物。庶绩允明，命不融远，朕用悼焉。夫存有令问，则亡加美谥，谥曰忠侯。赐子粲爵关内侯，拔次子裕为黄门侍郎。（《蜀志·董允传》）
　　◇复诸葛亮丞相诏策（建兴七年）
　　街亭之役，咎由马谡，而君引愆，深自贬抑，重违君意，听顺所守。前所耀师，馘斩王双；今岁爰征，郭淮遁走。降集氐羌，兴复二郡，威震凶暴，功勋显然。方今天下骚扰，元恶未枭。君受大任，干国之重，而久自挹损，非所以光扬洪烈矣。今复君丞相，君其勿辞。（《蜀志·诸葛亮传》。又见《华阳国志》七）
　　◇赠诸葛忠武招策（建兴十二年八月）
　　惟君体资文武，明笃诚，受遗托孤，匡辅朕躬。继绝兴微，志存靖乱，爰整六师，无岁不征，神武赫然，威震八荒。将建殊功于季汉，参伊周之巨勋，如何不吊事临垂克，遘疾陨丧，朕用伤悼，肝心若裂。夫崇德序功，纪行命谥，所以光昭将来，刊载不朽。今使使持节左中郎将杜琼赠君丞相武乡侯印绶，谥君为忠武侯。魂而有灵，嘉兹宠荣。呜呼哀哉！呜呼哀哉！（《蜀志·诸葛亮传》）
　　◇策张皇后
　　朕统承大业，君临天下，奉郊庙社稷。今以贵人为皇后，使行丞相事左将军向朗持节授玺绶。勉修中馈，恪肃礼祀，皇后其敬之哉！（《蜀志·张皇后传》）
　　◇策立皇太子（延熙元年正月）
　　在昔帝王，继体立嗣，副贰国统，故今常道。今以为皇太子，昭显祖宗之威命。使行丞相事左将军朗持节授印绶。其勉修茂质，祗恪道义。谘询典礼，敬友师傅，斟酌众善，翼成尔德。可不务修以自勖哉？（《蜀志·太子传》）

卷五十八·蜀二
◎诸葛亮（一）
　　亮字孔明，琅邪阳都人。先主屯新野，三顾乃见。及定荆州，以为军师中郎将。蜀平，以为军师将军，署左将军府事。先主即帝位，以为丞相，录尚书事，寻领司隶校尉。后主即位，封武乡侯，寻领益州牧。建兴十二年卒，谥曰忠武侯。有《论前汉事》一卷，《集戒》二卷，《女戒》一卷，集二十五卷。
　　◇答蒋琬教（建兴元年）
　　思惟背亲舍德，以殄百姓，众人既不隐于心实，又使远近不解其义，是以君宜显其功举，以明此选之清重也。（《蜀志·蒋琬传》）
　　◇教与军师长史参军掾属
　　夫参署者，集众思，广忠益也。若远小嫌，难相违覆，旷阙损矣。违覆而得中，犹弃弊足乔而获珠玉，然人心苦不能尽，惟徐元直处兹不惑。又董幼宰参署七年，事有不至，至于十反，来相启告。苟能慕元直之十一，幼宰之殷勤有忠于国，则亮可少过矣。（《蜀志·董和传》。又见《书钞》六十九引《诸葛亮集》，教与军师长史参军掾属云云；又一百三十六）
　　昔初交州平，屡闻得失。后交元直，勤见启诲。前参事于幼宰，每言则尽；后从事于伟度，数有谏止。虽姿性鄙暗，不能悉纳，然与此四子终始好合，亦足以明其不疑于直言也。（《蜀志·董和传》）
　　任重才轻，固多阙漏。前参军董幼宰，每言辄尽，数有谏止。虽姿性鄙薄，不能悉纳。幼宰参署七年，事有不至，至于十反，未有忠于国如幼宰者，亮可以少过矣。（《御览》二百四十九。案：此与《董和传》文同，而次第互异，多出首二语，故并录之。）
　　◇罢来敏教
　　将军来敏对上官显言：「新人有何功德，而夺我荣资与之邪？诸人共憎我，何故如是？」敏年老狂悖，生此怨言。昔成都初定，议者以为来敏乱群。（《宋书·王微传》微与江湛书引此，作「来敏乱群，过于孔文举」。）先帝以新定之际，故遂含容，无所礼用。后刘子初选以为太子家令，先帝不悦，而不忍拒也。后主即位，（案：「後主」字不应出亮口，当是后人误改。）吾暗于知人，遂复擢为将军祭酒，违议者之审见，背先帝所疏外，自谓能以敦厉薄俗，帅之以义。今既不能，表退职，使闭门思愆。（《蜀志·来敏传》注引《亮集》）
　　◇与李丰教（建兴九年）
　　吾与君父子戮力以奖汉室，此神明所闻，非但人知之也。表都护典汉中，委君于东关者，不与人议也。谓至心感动，终始可保，何图中乖乎？昔楚卿屡绌，亦乃克复，思道则福应，自然之数也。愿宽慰都护，勤追前阙，今虽解任，形业失故，奴婢宾客，百数十人，君以中郎参军居府，方之气类，犹为上家。若都护思负一意，君与公琰推心从事者，否可复通，逝可复还也。详思斯戒，明吾用心。临书长叹，涕泣而已。（《蜀志·李严传》注）
　　◇教张君嗣（案：张裔字君嗣）
　　去妇不顾门，萎韭不入园。以妇人之性，草莱之情，犹有所耻，想忠壮者意何所之！（《御览》九百七十六）
　　◇转教
　　计一岁运用蓬旅席千万具。（《御览》七百八）
　　◇教
　　今民贫国虚，决敌之资唯仰锦耳。（《御览》八百十五引《诸葛亮集》）
　　昔孙叔敖乘马三年，不知牝牡，称其贤也。（《艺文类聚》九十三，《御览》八百九十七）
　　若贼骑左右来至，徒从行以战者，陟岭不便，宜以车蒙阵而待之；地狭者，以锯齿而待之。（《北堂书钞》一百十七《阵篇》）
　　作部作匕首五百枚以给军士。（《书钞》一百二十三，《御览》三百四十六）
　　敕作部皆作五折刚铠十折矛以给之。（《御览》三百五十三引《诸葛亮集》）
　　◇作斧教
　　前后所作斧，都不可用。前伐鹿角，坏刀斧千余枚，赖贼已走。间自令作部作刀斧百枚，用之百余日，初无坏者。尔乃知彼主者无意，以收治之，非小事也。若临敌，败人军事矣。（《御览》七百六十三，题作《教子》）
　　前到武都一日，伐鹿角坏刀斧千余枚。赖贼已走，若未走，无所复用。（《御览》三百三十七。）
　　◇军令
　　（案：《诸葛氏集目录》。军令上、中、下三篇，第二十二至第二十四。）
　　始出营，竖矛戟，舒幡旗，鸣鼓角；三里，辟矛戟，结幡旗，鸣鼓角；未至营三里复竖矛戟，舒幡旗，呜鼓角；复结幡旗，止鼓角。违令者髡。（《书钞》一百二十）
　　连卫阵狭而厚也。（《御览》三百一）
　　敌已来进，持鹿角兵悉却在连冲后，敌已附鹿角，里兵但得进踞，以矛戟刺之，不得起住，起住妨弩。（《御览》三百三十七。）
　　帐下及右阵，各持彭排。（《御览》三百五十七）
　　军行，人将一斗乾饭，不得持鸟育及幔，余大车乘帐幔，什光耀日，往就与会矣。（《书钞》一百三十二。）
　　◇南征表
　　初谓高定失其窟穴，获其妻子，道穷计尽，当归首以取生也。而邈蛮心异，乃更杀人为盟，纠合其类二千余人，求欲死战。（《北堂书钞》原本一百五十八）
　　◇表吕凯等守义（建兴三年）
　　永昌郡吏吕凯府丞王伉等执忠绝域，十有余年。雍、高定，逼其东北，而凯等守义，不与交通。臣不意永昌风俗，敦直乃尔。（《蜀志·吕凯传》。又略见《华阳国志》四）
　　◇表废廖立
　　长水校尉廖立，坐自贵大，臧否群士，公言「国家不任贤达而任俗吏」，又言「万人率者，皆小子也」。诽谤先帝，疵毁众臣。人有言「国家兵众简练、部伍分明」者，立举头视屋，愤咤作色曰：「何足言！」凡如是者，不可胜数。羊之乱群，犹能为害，况立托在大位，中人以下识真伪邪？（《蜀志·廖立传》）
　　立奉先帝，无忠孝之心，守长沙则开门就敌，领巴郡则有暗昧茸其事，随大将军则诽谤讥诃，侍梓宫则挟刃断人头于梓宫之侧。陛下即位之后，普增职号，立随比为将军，面语臣曰：「我何宜在诸将军中，不表我为卿？上当在五校。」臣答：「将军者，随大比耳。至于卿者，正方亦未为卿也，且宜处五校。」自是之后，怏怏怀恨。（《蜀志·廖立传》注引亮集）
　　◇出师表（《御览》二十一作出军表）
　　先帝创业未半而中道崩殂，今天下三分，益州疲弊，此诚危急存亡之秋也。然侍卫之臣不懈于内，忠志之士忘身于外者，盖追先帝之殊遇，欲报之于陛下也。诚宜开张圣德，以光先帝遗德，恢弘志士之气，不宜妄自菲薄，引喻失义，以塞忠谏之路也。宫中府中俱为一体，陟罚臧否不宜异同。若有作奸犯科及为忠善者，宜付有司论其刑赏，以昭陛下平明之理，不宜偏私，使内外异法也。侍中侍郎郭攸之、费、董允等，此皆良实，志虑忠纯，是以先帝简拔以遗陛下。愚以为宫中之事，事无大小，悉以咨之，然后施行，必能裨补阙漏，有所广益。将军向宠，性行淑均，晓畅军事，试用于昔日，先帝称之曰能，是以众议举宠为督。愚以为营中之事，悉以咨之，必能使行阵和睦，优劣得所。亲贤臣，远小人，此先汉所以兴隆也；亲小人，远贤臣，此后汉所以倾颓也。先帝在时，每与臣论此事，未尝不叹息痛恨于桓、灵也。侍中、尚书、长史、参军，此悉贞良死节之臣，愿陛下亲之信之，则汉室之隆，可计日而待也。
　　臣本布衣，躬耕于南阳，苟全性命于乱世，不求闻达于诸侯。先帝不以臣卑鄙，猥自枉屈，三顾臣于草庐之中，谘臣以当世之事，由是感激，遂许先帝以驱驰。后值倾覆，受任于败军之际，奉命于危难之间，尔来二十有一年矣。先帝知臣谨慎，故临崩寄臣以大事也。受命以来，夙夜忧叹，恐托付不效，以伤先帝之明，故五月渡泸，深入不毛。今南方已定，兵甲已定，当奖率三军，北定中原，庶竭驽钝，攘除奸凶，兴复汉室，还于旧都。此臣所以报先帝而忠陛下之职分也。
　　至于斟酌损益，进尽忠言，则攸之、、允之任也。愿陛下托臣以讨贼兴复之效；不效则治臣之罪，以告先帝之灵，责攸之、、允等之慢，以彰其咎。陛下亦宜自谋，以谘诹善道，察纳雅言，深追先帝遗诏。臣不胜受恩感激。今当远离，临表涕零，不知所言。《蜀志·诸葛亮传》，《文选》，又略见《蜀志·向朗传》、《董允传》，《华阳国志》七
　　◇表废李平（建兴九年八月）
　　自先帝崩后，平所在治家，尚为小惠，安身求名，无忧国之事。臣当北出，欲得平兵以镇汉中。平穷难纵横，无有来意，而求以五郡为巴州刺史。去年臣欲西征，欲令平主督汉中，平说司马懿等开府辟召。臣知平鄙情，欲因行之际，逼臣取利也。是以表平子丰督主江州，隆崇其遇，以取一时之务。平至之日，都委诸事，群臣上下皆怪臣待平之厚也。正以大事未定，汉室倾危，伐平之短，莫若褒之。然谓平情在于荣利而已，不意平心颠倒乃尔。若事稽留，将致祸败，是臣不敏，言多增咎。（《蜀志·李严传》。严改名为平。）
　　◇表上武功事
　　臣先遣虎步监孟琰据武功水东，司马懿因渭水涨，以二十日出骑万人来攻琰营，臣作竹桥越水射之，贼见桥垂成，便引兵退。（《水经·渭水注》中引《诸葛亮表》。《御览》七十三引《诸葛亮集》亮上事。）
　　◇至祁山南北岈上表
　　祁山去沮县五百里，有民万户，瞩其丘墟，信为殷矣。（《水经·漾水注》）
　　◇自表后主
　　伏念臣赋性拙直，遭时艰难，兴师北伐，末获全功。何期病在膏肓，命垂旦夕。伏愿陛下清心寡欲，约已爱民。达孝道于先君，存仁心于寰宇。提拔逸隐，以进贤良。屏黜奸谗，以厚风俗。（已上六十九字见张采《三国文》，未知所本。）臣初奉先帝，资仰于官，不自治生。今（已上十四字从旧写本《北堂书钞》三十补。）成都有桑八百株，薄田十五顷，子弟衣食，自有余饶，至于臣在外任，无别调度，随身衣食，悉仰于官，不别治生。以长尺寸。若臣死之日，不使内有余帛，外有赢财，以负陛下。（《蜀志·诸葛亮传》，旧写本《北堂书钞》三十八）
　　◇密表举蒋琬（建兴十二年）
　　臣若不幸，后事宜以付琬。（《蜀志·蒋琬传》）
　　◇表
　　处群臣之上。（《书钞》十一《续汉郡国志五》注补引《诸葛亮表》。有耽文山、泽山、司弥瘗山、娄山、辟龙山。）
　　◇街亭之败戮马谡上疏（建兴六年）
　　臣以弱才，叨窃非据，亲秉旄钺，以厉三军，不能训章明法，临事而惧，至有街亭违命之阙，箕谷不戒之失，咎皆在臣授任无方。臣明不知人，恤事多暗，春秋责帅，臣职是当。请身贬三等，以督厥咎。（《蜀志·诸葛亮传》，又见《华阳国志》七）
　　◇上先王书
　　亮算太乙数，今年岁次癸巳，罡星在西方。又观乾象，太白临于雒城之分，主于将帅，多凶少吉。（张溥《百三家集》引《太乙飞钤》）
　　◇上言请宣奉遗诏（章武三年四月）
　　伏惟大行皇帝迈仁树德，覆焘无疆，昊天不吊，寝疾弥留，今月二十四日奄忽升遐。臣妾号兆，若丧考妣。乃顾遗诏，事惟太宗，动容损益，百寮发哀，满三日除服，到葬期复如礼，其郡国太守、相、都尉、县令长三日便除服。臣亮亲受敕戒，震畏神灵，不敢有违。臣请宣下奉行。（《蜀志·先主传》）
　　◇合葬昭烈皇后上言（章武三年）
　　皇思夫人履行修仁，淑慎其身。大行皇帝昔在上将，嫔配作合，载育圣躬，大命不融。大行皇帝存时，笃义垂恩，念皇思夫人神柩在远飘遥，特遣使者奉迎。会大行皇帝崩，今皇思夫人神柩已到，又梓宫在道，园陵将成，安厝有期。臣辄与太常臣赖恭等议，《礼记》曰：「立爱自亲始，教民孝也；立敬自长始，教民顺也。」不忘其亲，所由生也。《春秋》之义，母以子贵。昔高皇帝追尊太上昭灵夫人为昭灵皇后，孝和皇帝改葬其母梁贵人，尊号曰灵恭怀皇后，孝愍皇帝亦改葬其母王夫人，尊号曰灵怀皇后。今皇思夫人宜有尊号，以慰寒泉之思，辄与恭等案谥法，宜曰昭烈皇后。《诗》曰：「谷则异室，死则同穴。」故昭烈皇后宜与大行皇帝合葬，臣请太尉告宗庙，布露天下，具礼仪别奏。（《蜀志·甘皇后传》）
　　◇闻孙权破曹休，魏兵东下关中，虚弱上言（建兴六年十一月）
　　先帝虑汉、贼不两立，王业不偏安，故托臣以讨贼也。以先帝之明，量臣之才，故知臣伐贼才弱敌强也。然不伐贼，王业亦亡，惟坐待亡，孰与伐之？是故托臣而勿疑也。臣受命之日，寝不安席，食不甘味，思惟北征，宜先入南，故五月渡泸，深入不毛，并日而食。臣非不自惜也，顾王业不可得偏全于蜀都，故冒危难以奉先帝之遗意也，而议者谓为非计。今贼失疲于西，又务于东，兵法乘劳，此进趋之时也。谨陈其事如左：
　　高帝明并日月，谋臣渊深，然涉险被创，危然后安。今陛下未及高帝，谋臣不如良、平，而欲以长计取胜，坐定天下，此巨之未解一也。刘繇、王朗，各据州郡，论安言计，动引圣人，群疑满腹，众难塞胸，今岁不战，明年不征，使孙策坐大，遂并江东。此臣之未解二也。曹操智计殊绝于人，其用兵也，仿佛孙、吴，然困于南阳，险于乌巢，危于祁连，逼于黎阳，几败伯山，殆死潼关，然后伪定一时耳。况臣才弱，而欲以不危而定之，此臣之未解三也。曹操五攻昌霸不下，四越巢湖不成，任用李服而李服图之，委夏侯而夏侯败亡，先帝每称操为能，犹有此失，况臣驽下，何能必胜？此臣之未解四也。自臣到汉中，中间期年耳，然丧赵云、阳群、马玉、阎芝、丁立、白寿、刘、邓铜等及曲长屯将七十余人，突将无前宾叟青羌散骑、武骑一千余人，此皆数十年之内所纠合四方之精锐，非一州之所有，若复数年，则损三分之二也，当何以图敌？此臣之未解五也。今民穷兵疲，而事不可息，事不可息，则住与行劳费正等，而不及虚图之，欲以一州之地与贼持久，此臣之未解六也。
　　夫难平者事也。昔先帝败军于楚，当此时，曹操拊手，谓天下已定。然后先帝东连吴、越，西取巴、蜀，举兵北征，夏侯授首，此操之失计而汉事将成也。然后吴更违盟，关羽毁败，秭归蹉跌，曹丕称帝。凡事如是，难可逆见。臣鞠躬尽力，死而后已，至于成败利钝，非臣之明所能逆睹也。（《蜀志·诸葛亮传》注引《汉晋春秋》云：此表《亮集》所无，出张俨《默记》）
　　◇公文上尚书（建兴九年）
　　平为大臣，受恩过量，不思忠报，横造无端，危耻不办，迷罔上下，论狱弃科，导人为奸，狭情志狂，若无天地。自度奸露，嫌心遂生，闻军临至而西响，托疾还沮、漳，军临至沮，复还江阳，平参军狐忠勤谏乃止。今篡贼未灭，社稷多难，国事惟和，可以克捷，不可苞含，以危大业。辄与行中军师车骑将军、都乡侯臣刘琰、使持节前军师征西大将军领凉州刺史南郑侯臣魏延、前将军都亭侯臣袁纟林、左将军领荆州刺史高阳乡侯臣吴壹、督前部右将军玄乡侯臣高翔、督后部后将军安乐亭侯臣吴班、领长史绥军将军臣杨仪、督左部行中监军扬武将军臣邓芝、行前监军征南将军臣刘巴、行中护军偏将军臣费、行前护军偏将军汉成亭侯臣许允、行左护军笃信中郎将臣丁咸、行右护军偏将军臣刘敏、行护军征南将军当阳亭侯臣姜维、行中典军讨虏将军臣上官、行中参军昭武中郎将臣胡济、行参军建义将军臣阎晏、行参军偏将军臣爨习、行参军裨将军臣杜义、行参军武略中郎将臣杜祺、行参军绥戎都尉臣盛勃、领从事中郎武略中郎将臣樊岐等议，辄解平任，免官禄节传印绶、符策，削其爵土。（《蜀志·李严传》注）
　　◇笺
　　朝发南郑，暮宿黑水四五十里。（《水经注》二十七《沔水上》）

卷五十九·蜀三
◎诸葛亮（二）
　　◇答关羽书
　　孟起兼资文武，雄烈过人，一世之杰，黥、彭之徒；当与益德并驱争先。犹未及髯之绝伦逸群也。（《蜀志·关羽传》）
</div>
    <div class="pagination">
<a href="全上古三代秦汉三国六朝文_page213.html">上一页</a><span>...</span><a href="全上古三代秦汉三国六朝文_page209.html">209</a><a href="全上古三代秦汉三国六朝文_page210.html">210</a><a href="全上古三代秦汉三国六朝文_page211.html">211</a><a href="全上古三代秦汉三国六朝文_page212.html">212</a><a href="全上古三代秦汉三国六朝文_page213.html">213</a><span class="current-page">214</span><a href="全上古三代秦汉三国六朝文_page215.html">215</a><a href="全上古三代秦汉三国六朝文_page216.html">216</a><a href="全上古三代秦汉三国六朝文_page217.html">217</a><a href="全上古三代秦汉三国六朝文_page218.html">218</a><a href="全上古三代秦汉三国六朝文_page219.html">219</a><span>...</span><a href="全上古三代秦汉三国六朝文_page215.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
