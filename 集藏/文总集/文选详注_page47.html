<!DOCTYPE html>
<html>
 <head>
  <meta charset="utf-8"/>
  <title>
   文选详注 - 第 47 页/共 153 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选详注 - 第 47 页/共 153 页
  </h1>
  <div class="content">
   神女赋
楚襄王与宋玉游于云梦之浦，使玉赋高唐之事。其夜王寝，果梦与神女遇，其状甚丽。王异之，明日以白玉。
玉曰：「其梦若何？」
王曰：「晡夕之后，精神怳忽，若有所喜。纷纷扰扰，未知何意。晡，日跌时也。怳忽，不自觉知之意。所喜，忽然喜悦。纷扰，喜也。目色髣佛，作若有记。见一妇人，状甚奇异。寐而梦之，寤不自识。罔兮不乐，怅然失志。于是抚心定气，复见所梦。」
王曰：「状何如也？」如有可记识也。髣佛，见不审也。罔，忧也。抚，览也。见神女也。
玉曰：「茂矣美矣！诸好备矣！盛矣丽矣！难测究矣！上古既无，世所未见。瑰姿玮态，不可胜赞。胜，尽也。赞，明也。其始来也，耀乎若白日初出照屋梁。韩诗曰：东方之日。薛君曰：诗人所说者颜色美盛若东方之日。其少进也，皎若明月舒其光。毛诗曰：月出皎兮。毛苌曰：喻妇人有美白砽也。须臾之间，美貌横生。晔兮如华，温乎如莹。毛诗曰：有女同车，颜如蕣华。又曰：尚之以琼莹乎而。注：琼莹，石似玉也，音荣。逸论语曰：如玉之莹。说文曰：莹，玉色也，为明切。晔，盛貌。五色并驰，不可殚形。详而视之，夺人目精。其盛饰也，则罗纨绮缋盛文章。驰，施也。绮，五色也。苍颉篇曰：缋，似纂，色赤，胡愦切。极服妙采照万方。振绣衣，被褂裳。刘熙释名曰：妇人上服谓之褂。襛不短，纤不长。说文曰：襛，衣厚貌，如恭切。步裔裔兮曜殿堂。忽兮改容，婉若游龙乘云翔。嫷被服，侻薄装。裔裔，行貌。毛苌诗传曰：婉，美貌。方言曰：嫷，美也，他卧切。说文曰：侻，好也，与娧同。他外切。又：侻，可也。言薄装正相堪可。沐兰泽，含若芳。性和适，宜侍旁。顺序卑，调心肠。」沐，洗也。以兰浸油泽以涂头。旁，宜侍王旁。卑，柔弱也。
王曰：「若此盛矣！试为寡人赋之。」
玉曰：「唯唯。
夫何神女之姣丽兮，含阴阳之渥饰。言神女得阴阳厚美之饰。被华藻之可好兮，若翡翠之奋翼。其象无双，其美无极。毛嫱鄣袂，不足程序。西施掩面，比之无色。慎子曰：毛嫱、先施，天下之姣也。衣之以皮倛，则见者皆走，易之以玄锡，则行者皆止。先施、西施一也。嫱，音墙。近之既妖，远之有望。骨法多奇，应君之相。视之盈目，孰者克尚。近看既美，复宜远望。孰，谁也。克，能也。谁者能尚，言无有也。私心独悦，乐之无量。交希恩疏，不可尽畅。他人莫睹，王览其状。其状峨峨，何可极言。貌丰盈以庄姝兮，苞温润之玉颜。畅，申也。未可申畅己志也。丰盈，肥满也。庄，严也。方言曰：姝，好也。毛苌诗传曰，姝，美色也。礼记曰：玉温润而泽，仁也。眸子炯其精朗兮，瞭多美而可观。字林曰：瞭，明也。郑玄周礼注曰：瞭，明目也，力小切。眉联娟以蛾扬兮，朱唇的其若丹。联娟，微曲貌。素质干之醲实兮，志解泰而体闲。既姽婳于幽静兮，又婆娑乎人间。言志操解散，奢泰多闲，不急躁也。谓在人中最好无比也。婆娑，犹盘姗也。说文曰：姽，靖好貌，五累切。广雅曰：婳，好也，音画。说文，静，审也。韩诗，静，贞也。宜高殿以广意兮，翼放纵而绰宽。动雾縠以徐步兮，拂墀声之珊珊。珊珊，声也。翼，放纵貌。如鸟之翼，随意放纵。縠，今之轻纱，薄如雾也。
望余帷而延视兮，若流波之将澜。流波，目视貌。言举目延视，精若水波将成澜也。奋长袖以正衽兮，立踯躅而不安。说文曰：衽，衣衿也。自矜严也。澹清静其愔嫕兮，性沈详而不烦。澹，静貌。愔，和也。嫕，淑善也。言志度静而和淑也。不烦，不躁也。声类曰：愔，见魏都赋，嫕，已见洞箫赋，和静貌。韩诗曰：嫕，悦也。说文曰：嫕，静也。苍颉篇曰：嫕，密也。时容与以微动兮，志未可乎得原。意似近而既远兮，若将来而复旋。原，本也。其意欲似近，而心静不测，是复为远也。将来可亲之意更远也，谓复更远也。字林曰：旋，回也。褰余帱而请御兮，愿尽心之惓惓。郑玄毛诗笺曰：帱，床帐也。怀贞亮之絜清兮，卒与我兮相难。陈嘉辞而云对兮，吐芬芳其若兰。精交接以来往兮，心凯康以乐欢。神独亨而未结兮，魂茕茕以无端。含然诺其不分兮，喟扬音而哀叹。頩薄怒以自持兮，曾不可乎犯干。精，神也。结犹未相着，茕茕然无有端次，不知何计分当也。言神女之意，虽含诺，犹不当其心。广雅曰：頩，色也，匹零切。方言曰：頩，怒色青貌。切韵，匹迥切。敛容也。苍颉篇曰：薄，微也。捉颜色而自矜持也。
于是摇佩饰，鸣玉鸾。整衣服，敛容颜。顾女师，命太傅。古者皆有女师，教以妇德。今神女亦有教也。毛诗序曰：尊敬师傅，可以归宁父母。汉书音义曰：妇人年五十无子者为傅。欢情未接，将辞而去。迁延引身，不可亲附。似逝未行，中若相首。迁延，却行去也。广雅曰：首，向也，舒救切。目略微眄，精彩相授。志态横出，不可胜记。意离未绝，神心怖覆。礼不遑讫，辞不及究。愿假须臾，神女称遽。目略轻看，精神光采相授与也，犹未即绝。怖覆，谓恐怖而反复也。左氏传，竖头须曰：沐则心覆，心覆则图反。遽，急也。言去不住也。徊肠伤气，颠倒失据。毛苌诗传曰：据，依也。闇然而暝，忽不知处。情独私怀，谁者可语。惆怅垂涕，求之至曙。」
文选考异
其夜王寝：陈云「王寝」「白玉」诸字当如沈存中、姚令威之说。案：何校亦云然，谓「玉」「王」互伪也。说载笔谈及西溪丛语。今考互伪始于五臣，见下。
果梦与神女遇：袁本、茶陵本无「果」字，是也。案：尤本所见又五臣以后之误者。
王曰：袁本、茶陵本「王」下有「对」字，是也。案：此「玉对曰」，五臣「玉」作「王」，仍存「对」字。尤本所见又五臣以后之误者。
注「纷扰喜也」：袁本、茶陵本无此四字。
王曰：袁本、茶陵本「王」作「玉」。案：此二本失着校语。
注「髣佛见不审也」：袁本、茶陵本无此六字。
玉曰：袁本、茶陵本「玉」作「王」，云善作「玉」。案：二本与尤正同，然则善、五臣「王」「玉」互换，此其明验也。自「王寝」以下，及后「王览其状」，皆当如此。二本校语不备，尤本亦多以五臣乱善，赖存此一处，可以推知致伪之由，为沈存中、姚令威疏通而证明之，读者亦可以无疑矣。
注「胜尽也赞明也」：袁本、茶陵本无此六字。
注「又曰尚之以琼莹乎而注琼莹石似玉也音荣」：袁本、茶陵本无此十八字。
注「毛苌诗传曰」：袁本、茶陵本无此五字。
注「说文曰侻」：案：「侻」当作「娧」。各本皆伪。此女部文也。
注「与娧同」：案：「娧」当作「侻」。各本皆伪。
注「旁宜侍王旁」：案：首不当有「旁」字，盖此注在「宜侍旁」句下，后并上为一节，而标此字为识。各本因皆衍。
近之既妖：案：「妖」当作「姣」。上文「姣丽」，五臣作「妖」，善作「姣」。袁、茶陵二本有校语，此以五臣乱善，各本皆非。善注言「近看既美」，是作「姣」之证。
注「方言曰姝好也」：袁本、茶陵本无此六字。
注「字林曰瞭明也」：袁本、茶陵本无此六字。
注「联娟微曲貌」：袁本、茶陵本无此五字，其所载五臣济注有之。案：二本是也。此尤所见误衍。
注「靖好貌」：袁本、茶陵本作「闲体行也」。案：二本是也。此女部文。今本「闲体行姽姽也」，而善节引之。
注「广雅曰婳好也」：袁本、茶陵本作「婳静好也」四字。案：二本是也。此亦女部文，非引广雅。尤所见误衍。
注「音画说文静审也韩诗静贞也」：袁本、茶陵本无此十二字。案：或仍当有「音画」二字。以下皆误衍耳。
注「声类曰」：袁本、茶陵本无此三字。
注「和静貌」下至「嫕密也」：袁本、茶陵本无此二十二字。
注「字林曰旋回也」：袁本、茶陵本无此六字。
注「结犹未相着」：袁本、茶陵本「结」上有「未」字，是也。
注「方言曰頩怒色清貌切韵匹迥切」：袁本、茶陵本无此十三字。
登徒子好色赋
并序。此赋假以为辞，讽于淫也。
宋玉
登徒子好色赋
大夫登徒子侍于楚王，短宋玉曰：大夫，官也。登徒，姓也。子者，男子之通称。战国策曰：孟尝君至楚，楚献象床，登徒送之。高诱淮南子注曰：短，说其罪阙也。「玉为人，体貌闲丽，口多微辞，又性好色。闲，静也。丽，美也。微，妙也。公羊传曰：定、哀多微辞。论语，子曰：吾未见好德如好色者也。愿王勿与出入后宫。」
王以登徒子之言问宋玉，玉曰：「体貌闲丽，所受于天也；口多微辞，所学于师也；至于好色，臣无有也。」
王曰：「子不好色，亦有说乎？遣自解说也。有说则止，无说则退。」
玉曰：「天下之佳人莫若楚国，楚国之丽者莫若臣里，臣里之美者莫若臣东家之子。东家之子，增之一分则太长，减之一分则太短，着粉则太白，施朱则太赤。眉如翠羽，肌如白雪，庄子曰：藐姑射之山有神人居焉，肌肤若冰雪。腰如束素，齿如含贝。庄子，孔子谓盗跖曰：将军齿如齐贝。贝，海螺，其色白。嫣然一笑，惑阳城，迷下蔡。王逸楚辞注曰：嫣，笑貌。广雅曰：嘕嘕欯欯，喜也。阳城、下蔡，二县名，盖楚之贵介公子所封，故取以喻焉。然此女登墙窥臣三年，至今未许也。字林曰：窥，倾头门内视也。又小视也。登徒子则不然。其妻蓬头挛耳，齞唇历齿。庄子曰：蓬头突鬓。尔雅曰：挛，病也，力专切。说文曰：齞，张口见齿也，牛善切。历，犹疏也。旁行踽偻，又疥且痔。踽偻，伛偻也。广雅曰：伛偻，曲貌。伛，央矩切。偻，力主切。说文曰：疥，瘙也。痔，后病也。登徒子悦之，使有五子。王孰察之，谁为好色者矣。」
是时，秦章华大夫在侧，因进而称曰：「今夫宋玉盛称邻之女，以为美色，愚乱之邪！臣自以为守德，谓不如彼矣。章华，楚地名。大夫，楚人入仕于秦，时使襄王。一云食邑章华，因以为号。愚，钝也。乱，昏也。邪，僻也。言昏钝邪僻之臣。章华大夫自谦不如彼之登徒所说也。言宋玉之所说邻女美色，愚臣守德，犹不如登徒之说，况宋玉乎？臣，章华大夫自谓。且夫南楚穷巷之妾，焉足为大王言乎？若臣之陋，目所曾睹者，未敢云也。」
王曰：「试为寡人说之。」
大夫曰：「唯唯。
臣少曾远游，周览九土，足历五都。九土，九州岛之土。五都，五方之都。 出咸阳，熙邯郸。 从容郑卫溱洧之间。熙，戏也。广雅曰：从容，举动也。毛诗曰：溱与洧，方涣涣兮。毛苌曰：溱、洧，郑两水名洧，于轨切。 是时向春之末，迎夏之阳。 鸧鹒喈喈，群女出桑。毛诗曰：仓庚喈喈。又曰：十亩之间兮，桑者闲闲兮。 此郊之姝，华色含光。 体美容冶，不待饰装。
臣观其丽者，因称诗曰：遵大路兮揽子袪，此郊，即郑卫之郊。毛诗曰：静女其姝。又曰：遵大路兮，掺执子之祛兮。大路，诗篇名也。遵，循也。路，道也。谓道路逢子之美，愿揽子之袂与俱归也。称此诗者，此本郑诗，故称以感动。赠以芳华辞甚妙。折芳草之华以赠之，为辞甚妙。 于是处子怳若有望而不来，忽若有来而不见。 意密体疏，俯仰异观，含喜微笑，窃视流眄。谓折芳草之花以赠之，欲赠芳华，恐不受，故先与妙辞以进之。处女，未嫁者。怳，失意貌。体疏，相离殊远。谓异于未赠花前所视。
复称诗曰：寤春风兮发鲜荣。絜斋俟兮惠音声。赠我如此兮不如无生。司马彪注汉书子虚赋曰：复，答也。颜师古注：复，音伏。寤，觉也。鲜荣，华也，喻少年之盛。斋，庄也，言自絜貌，矜庄而待惠音声。如此，谓赠以芍药，欲结恩情，而女不受。毛诗曰：知我如此，不如无生。郑玄曰：则己之生，不如不生。无生，恨之辞也。
因迁延而辞避，盖徒以微辞相感动，精神相依凭，目欲其颜，心顾其义，扬诗守礼，终不过差，故足称也。」微辞，谓向所陈辞甚妙者。若即折登徒言多微词。
于是楚王称善，宋玉遂不退。宋玉虽不逮大夫之顾义，而不同登徒之好色，故不退。
文选考异
登徒子好色赋注「此赋假以为辞讽于淫也」：袁本、茶陵本无此十字。
注「广雅曰嘕嘕欯欯喜也」：袁本、茶陵本无此九字。
注「一云食邑章华因以为号」：袁本、茶陵本无此十字。
唯唯：案：此下各本皆提行，非也。考此赋本无所谓序，今题下有「并序」二字，而于此提行，谓以上是序，以下是赋，善必不应如是大误，未详其何时始尔也。
注「广雅曰从容举动也」：袁本、茶陵本无此八字。
注「此郊即郑卫之郊」：袁本、茶陵本无此七字。
注「静女其姝又曰」：袁本、茶陵本无此六字。
注「大路诗篇名也」下至「与俱归也」：袁本、茶陵本无此二十八字。
注「司马彪注汉书子虚赋曰复答也颜师古注复音伏」：袁本、茶陵本无此二十字，有「复报也」三字。案：二本是也。凡此等尤所添皆非是。
洛神赋
并序。汉书音义，如淳曰：宓妃，宓羲氏之女，溺死洛水，为神。
曹子建记曰：魏东阿王，汉末求甄逸女，既不遂。太祖回与五官中郎将。植殊不平，昼思夜想，废寝与食。黄初中入朝，帝示植甄后玉镂金带枕，植见之，不觉泣。时已为郭后谗死。帝意亦寻悟，因令太子留宴饮，仍以枕赉植。植还，度轘辕，少许时，将息洛水上，思甄后。忽见女来，自云：我本托心君王，其心不遂。此枕是我在家时从嫁前与五官中郎将，今与君王。遂用荐枕席，欢情交集，岂常辞能具。为郭后以糠塞口，今被发，羞将此形貌重睹君王尔！言讫，遂不复见所在。遣人献珠于王，王答以玉佩，悲喜不能自胜，遂作感甄赋。后明帝见之，改为洛神赋。
洛神赋
黄初三年，余朝京师，还济洛川。黄初，文帝丕年号。京师，洛阳也。洛川，洛水之川也，洛水出洛山。济，度也。古人有言，斯水之神，名曰宓妃。感宋玉对楚王神女之事，遂作斯赋。其辞曰：
余从京域言归东藩。魏志曰：黄初三年，立植为鄄城王。四年，徙封雍丘。其年朝京师。又文纪曰：黄初三年，行幸许。又曰：四年三月，还雒阳宫。然京域谓雒阳，东蕃即鄄城。魏志及诸诗序并云四年朝，此云三年，误。一云魏志三年不言植朝，盖魏志略也。 背伊阙，越轘辕。伊阙、轘辕，已见东都赋。 经通谷，陵景山。华延洛阳记曰：城南五十里有大谷，旧名通谷。河南郡图经曰：景山，缑氏县南七里。 日既西倾，车殆马烦。 尔乃税驾乎蘅皋，秣驷乎芝田。蘅，杜蘅也。皋，泽也。嵩高山记曰：山上神芝。十洲记曰：钟山仙家耕田种芝草。 容与乎阳林，流眄乎洛川。 于是精移神骇，忽焉思散。 俯则未察，仰以殊观。 睹一丽人，于岩之畔。 乃援御者而告之曰：「尔有觌于彼者乎？彼何人斯，若此之艳也？」阳林，一作杨林，地名，生多杨，因名之。移，变也。情思消散，如有所悦。未察，犹未的审所观殊异。毛诗曰：彼何人斯。
御者对曰：「臣闻河洛之神，名曰宓妃，然则君王所见，无乃是乎？其状若何？臣愿闻之。」
余告之曰： 「其形也，翩若惊鸿，婉若游龙。边让章华台赋曰：体迅轻鸿，荣曜春华。神女赋曰：婉若游龙乘云翔。翩翩然若鸿鴈之惊，婉婉然如游龙之升。 荣曜秋菊，华茂春松。朱穆郁金赋曰：比光荣于秋菊，齐英茂于春松。 髣佛兮若轻云之蔽月，飘飖兮若流风之回雪。 远而望之，皎若太阳升朝霞；正历曰：太阳，日也。 迫而察之，灼若芙蕖出渌波。 襛纤得衷，修短合度。神女赋曰：襛不短，纤不长。 肩若削成，腰如约素。削成，已见魏都赋。登徒子好色赋曰：腰如束素。束素，约素，谓圆也。 延颈秀项，皓质呈露。楚辞曰：小腰秀项若鲜卑。说文曰：项，颈也。司马相如美人赋曰：皓质呈露。呈，见也。延、秀，皆长也。 芳泽无加，铅华弗御。楚辞曰：粉白黛黑施芳泽。铅华，粉也。博物志曰：烧铅成胡粉。张平子定情赋曰：思在面为铅华兮，患离尘而无光。 云髻峨峨，修眉联娟。毛诗曰：鬒发如云。神女赋曰：眉联娟以蛾扬。峨峨，高如云也。修，长曲而细也。 丹唇外朗，皓齿内鲜。 明眸善睐，靥辅承权。神女赋曰：眸子炯其精朗。离骚曰：靥辅奇牙宜笑嘕。王逸曰：美人颊有靥辅也。权，两颊。睐，旁视也。 瑰姿艳逸，仪静体闲。神女赋曰：瑰姿玮态。又曰：志解泰而体闲。仪静，安静也。体闲，谓肤体闲暇也。 柔情绰态，媚于语言。 奇服旷世，骨像应图。柔，弱也。绰，宽也。神女赋曰：骨法多奇，应君之相。应图，应画图也。 披罗衣之璀粲兮，珥瑶碧之华琚。璀粲，衣声。山海经曰：沃人之国爰有璇瑰瑶碧。郭璞曰：名玉也。又曰：和山其上多瑶碧。毛诗曰：投我以木瓜，报之以琼瑶。毛苌曰：琚，佩玉名，音居。 戴金翠之首饰，缀明珠以耀躯。司马彪续汉书曰，太皇后花胜上为金凤，以翡翠为毛羽，步摇贯白珠八。刘騊駼玄根赋曰：戴金翠，珥珠玑。刘熙释名曰：皇后首饰曰副。 践远游之文履，曳雾绡之轻裾。繁钦定情诗曰：何以消滞忧，足下双远游。有此言，未详其本。神女赋曰：动雾縠以徐步。绡，轻縠也。 微幽兰之芳蔼兮，步踟蹰于山隅。
于是忽焉纵体，以遨以嬉。左倚采旄，右荫桂旗。芳蔼，芳香晻蔼也。楚辞曰：建雄虹之采旄。又曰：辛夷车兮结桂旗。 攘皓腕于神浒兮，采湍濑之玄芝。尔雅曰：岸上曰浒。郭璞曰：厓上地也。毛诗曰：在河之浒。毛苌曰：浒，水厓也。汉书音义，应劭曰：濑，水流沙上也。傅瓒曰：濑，湍也。本草曰：黑芝一名玄芝。
余情悦其淑美兮，心振荡而不怡。 无良媒以接欢兮，托微波而通辞。毛诗曰：子无良媒。 愿诚素之先达兮，解玉佩以要之。 嗟佳人之信修兮，羌习礼而明诗。 抗琼珶以和予兮，指潜渊而为期。要，屈也。佳人信修整，习礼谓立德，明诗谓善言辞。古人指水为信，如有如白水之类也。珶，玉也，徒帝切。潜渊，谓所居也。 执眷眷之款实兮，惧斯灵之我欺。 感交甫之弃言兮，怅犹豫而狐疑。神仙传曰：切仙一出游于江滨，逢郑交甫，交甫不知何人也，目而挑之，女遂解佩与之。交甫行数步，空怀无佩，女亦不见。尔雅曰：犹如麂，善登木。此兽性多疑虑，常居山中。忽闻有声，则恐人来害之，每预上树，久久无度复下，须臾又上。如此非一。故不决者称犹焉。一曰：陇西俗谓犬子，随人行，每预前，待人不得，又来迎候，故言犹豫也。狐之为兽，其性多疑，每渡冰行且听且渡。故疑者称狐疑。 收和颜而静志兮，申礼防以自持。说文曰：静，审也。韩诗曰：静，贞也。申，展也。子建自防持也。
于是洛灵感焉，徙倚傍徨。谢灵运山居赋注曰：河灵，河伯也，东阿所谓洛灵。 神光离合，乍阴乍阳。 竦轻躯以鹤立，若将飞而未翔。阴去阳来也。边让章华台赋曰：纵轻躯以迅赴，若离鹄之失群。言如鹤鸟之立望。 践椒涂之郁烈，步蘅薄而流芳。椒涂、蘅薄，言芳香也。郁烈，香气之甚。 超长吟以永慕兮，声哀厉而弥长。
尔乃众灵杂沓，命俦啸侣。 或戏清流，或翔神渚。或采明珠，或拾翠羽。 从南湘之二妃，携汉滨之游女。厉，急也。杂沓，众貌。二妃已见上文。毛诗曰：汉有游女，不可求思。注：汉上游女，无求思者。 叹匏瓜之无匹兮，咏牵牛之独处。史记曰：四星在危南。匏瓜。牵牛为牺牲。其北织女。织女，天女孙也。天官星占曰：匏瓜一名天鸡，在河鼓东。牵牛一名天鼓，不与织女值者，阴阳不和。曹植九咏注曰：牵牛为夫，织女为妇。织女、牵牛之星，各处河鼓之旁。七月七日，乃得一会。阮瑀止欲赋曰：伤匏瓜之无偶，悲织女之独勤。俱有此言。然无匹之义，未详其始。 扬轻褂之猗靡兮，翳修袖以延伫。 体迅飞凫，飘忽若神。 陵波微步，罗陉生尘。陵波而陉生尘，言神人异也。洛灵即神，而言若者，夫神万灵之总称，言若所以类彼，非谓此为非神也。淮南子曰：圣足行于水，无迹也；众生行于霜，有迹也。说文曰：陉，足衣也。 动无常则，若危若安。 进止难期，若往若还。 转眄流精，光润玉颜。神女赋曰：苞温润之玉颜。 含辞未吐，气若幽兰。神女赋曰：吐芬芳其若兰。 华容婀娜，令我亡??。张衡七辩曰：蝤齐之领，阿那宜顾。杜笃禊祝曰：怀李女使不飧。婀，乌可切。娜，奴可切。
于是屏翳收风，川后静波。王逸楚辞注曰：屏翳，雨师名。虞喜志林曰：韦昭云：屏翳，雷师。喜云雨师，然说屏翳者虽多，并无明据。曹植诘洛文曰：河伯典泽，屏翳司风。植既皆为风师，不可引他说以非之。川后，河伯也，已见上文。 冯夷鸣鼓，女娲清歌。冯夷、女娲，并已见上文。 腾文鱼以警乘，鸣玉鸾以偕逝。腾，升也。文鱼有翅能飞，故使警乘。警，戒也。楚辞曰：文鱼兮上濑。又曰：将腾驾兮皆逝。玉鸾已见上文。 六龙俨其齐首，载云车之容裔。春秋命历序曰：有神人右耳苍色大肩，驾六龙出辅，号曰神农。俨，矜庄貌。春秋命历序曰：人皇乘云车出谷口。博物志曰：汉武帝好道，西王母七月七日漏七刻，王母乘紫云车来。 鲸鲵踊而夹毂，水禽翔而为卫。
于是越北沚，过南冈。纡素领，回清阳。北海鱼非洛川所有，然神仙之川亦有。尔雅曰：水中渚曰沚。孔安国尚书注曰：山脊曰冈。毛诗曰：领如蝤蛴。又曰：有美一人，清阳婉兮。 动朱唇以徐言，陈交接之大纲。 恨人神之道殊兮，怨盛年之莫当。 抗罗袂以掩涕兮，泪流襟之浪浪。盛年，谓少壮之时不能得当君王之意。此言微感甄后之情。楚辞曰：揽茹蕙以掩涕兮，沾予襟之浪浪。泪下貌。 悼良会之永绝兮，哀一逝而异乡。 无微情以效爱兮，献江南之明珰。良会，夫妇之道。乡，犹方也。淮南子曰：礼丰不足以效爱。服虔通俗文曰：耳珠曰珰。 虽潜处于太阴，长寄心于君王。太阴，众神之所居。 忽不悟其所舍，怅神宵而蔽光。汉书音义，孟康曰：宵，化也。
于是背下陵高，足往神留。 遗情想象，顾望怀愁。楚辞曰：思旧故而想象。傅毅七激曰：无物可乐，顾望怀愁。 冀灵体之复形，御轻舟而上溯。 浮长川而忘反，思绵绵而增慕。 夜耿耿而不寐，沾繁霜而至曙。溯，逆流向上也。绵绵，密意也。毛诗曰：耿耿不寐。又曰：正月繁霜。 命仆夫而就驾，吾将归乎东路。 揽騑辔以抗策，怅盘桓而不能去。」说文曰：騑，骖驾也。毛苌诗传曰：騑騑，行不止之貌。广雅曰：盘桓，不进也。
文选考异
注「记曰」下至「改为洛神赋」：此二百七字袁本、茶陵本无。案：二本是也。此因世传小说有感甄记，或以载于简中，而尤延之误取之耳。何尝驳此说之妄，今据袁、茶陵本考之，盖实非善注。又案：后注中「此言微感甄后之情」，当亦有误字也。
注「黄初文帝丕年号」下至「济度也」：袁本、茶陵本无此二十七字。
注「一云魏志三年不言植朝盖魏志略也」：袁本、茶陵本无此十五字。案：此亦尤延之误取，或驳善注之记于旁者。
注「已见东都赋」：陈云「都」当作「京」，是也。袁、茶陵二本复出，皆非。案：复出不合善例，凡袁亦误者不悉出。
注「山上神芝」：袁本、茶陵本神上有「有」字，是也。
容与乎阳林：袁本、茶陵本「阳」作「杨」，云五臣作「阳」。案：二本是也。尤所见以五臣乱善。
注「阳林一作杨林」：袁本、茶陵本无「阳林一作」四字。案：二本是也。此尤所见盖有「阳林」，善作「杨林」，乃校语错入注，因改善作「一」以就之耳。
腰如约素：袁本、茶陵本云「约」善作「束」。案：二本校语是也。注云「束素，约素」，以「约」解「束」。五臣因改正文作「约」，尤所见以之乱善，非也。
奇服旷世：袁本、茶陵本云「世」善作「代」。案：此以五臣乱善。
注「沃人之国」下至「名玉也又曰」：袁本、茶陵本无此十八字。
注「投我以木瓜」：袁本、茶陵本无此五字。
注「报之以琼瑶」：何校「瑶」改「琚」，是也。各本皆伪。
注「绡轻縠也」：案：此当作「绡已见吴都赋」。袁、茶陵二本所复出者其证也。
注「尔雅曰」下至「厓上地也」：袁本、茶陵本无此十四字。
注「汉书音义应劭曰」下至「濑湍也」：袁本、茶陵本无此十九字。
注「神仙传曰切仙一出」下至「女亦不见」：袁本、茶陵本此注作「韩诗内传曰郑交甫遵彼汉皋台下遇二女与言曰愿请子之佩二女与交甫交甫受而怀之超然而去十步循探之即亡矣回顾二女亦即亡矣」。案：皆非也。依善例求之，当云「交甫已见江赋」。袁、茶陵其所复出也。
注「说文曰」下至「静贞也」：袁本、茶陵本无此十二字。
注「二妃已见上文毛诗曰」下至「无求思者」：案：「二妃」下当有「游女并」三字，依善例求之如此。谓「二妃」注在思玄赋，「 游女」注在琴赋。袁本、茶陵本所复出皆非，然即其证也。「毛诗曰」以下二十字，尤本误衍，袁、茶陵无。
注「各处河鼓之旁」：袁本、茶陵本无「鼓」字，是也。
注「圣足行于水」：袁本、茶陵本「足」作「人」，是也。
令我亡??：袁本、茶陵本「??」作「餐」。案：疑善「??」、五臣「餐」而失着校语也。「??」、「餐」古亦同字，俗伪为「?」。他皆放此。又案：注「使不飧」，「飧」当为「??」。
  </div>
  <div class="pagination">
   <a href="文选详注_page46.html">
    上一页
   </a>
   <span>
    ...
   </span>
   <a href="文选详注_page42.html">
    42
   </a>
   <a href="文选详注_page43.html">
    43
   </a>
   <a href="文选详注_page44.html">
    44
   </a>
   <a href="文选详注_page45.html">
    45
   </a>
   <a href="文选详注_page46.html">
    46
   </a>
   <span class="current-page">
    47
   </span>
   <a href="文选详注_page48.html">
    48
   </a>
   <a href="文选详注_page49.html">
    49
   </a>
   <a href="文选详注_page50.html">
    50
   </a>
   <a href="文选详注_page51.html">
    51
   </a>
   <a href="文选详注_page52.html">
    52
   </a>
   <span>
    ...
   </span>
   <a href="文选详注_page48.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
