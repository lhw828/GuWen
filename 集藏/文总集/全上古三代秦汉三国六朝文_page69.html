<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 69 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 69 页/共 658 页</h1>
    <div class="content">　　定陶王帝弟之子，《礼》曰「昆弟之子犹子也」，「为其后者为之子也」，定陶王宜为嗣。（《汉书·孔光传》：绥和中，议中山、定陶王谁宜为嗣者。方进、王根以为。）
　　淳於长小妻乃始等坐罪议令，犯法者各以法时律令论之，明有所讫也。长犯大逆时，乃始等见为长妻，已有当坐之罪，与身犯法无异，后乃弃去，於法无以解。请论。（《汉书·孔光传》：丞相方进、大司空何武议。）
　　◎翟义
　　义字文仲，方进少子。成帝时为郎，稍迁诸曹，出为南阳都尉，后坐法免。哀帝时起为弘农太守，迁河内太守、青州牧。平帝时徙东郡太守。莽居摄，据郡举兵，立东平王云子信为帝，自号大司马柱天大将军。兵败被擒，夷三族。
　　◇移檄郡国
　　莽鸩杀孝平皇帝，矫摄尊号，今天子已立，共行天罚。（《汉书·翟方进传》）
　　莽毒杀平帝，摄天子位、欲绝汉室，今共行天罚诛莽。（《汉书·王莽传》上）
　　◎范延寿
　　延寿字子路，安成人，为北海太守。河平二年代何寿为廷尉，八年卒。（见《百官公卿表》）
　　◇奏事
　　禽兽生子逐母，宜以四子还母，尸三男子於市。（《意林·傅子》、《御览》三百六十、又三百六十一。案《初学记》十二、《御览》二百三十一并引谢承《后汉书》云：范延寿，宣帝时为廷尉，时燕赵之间，有三男共娶一妻，生四子，长各求离别，争财分子。至间於县，县不能决断，谳之於廷尉。於是延寿决之，以为悖逆人伦，比之禽兽，生子属其母，以子并付母，尸三男於市，奏免郡太守令长，无率化之道。天子遂可其言。又案《百官公卿表》成帝河平二年，范延寿为廷尉，而谢承《书》载其事，盖追引之也，「宣帝」乃「成帝」之误。）
　　◇致王章大逆罪
　　比上夷狄，欲绝继嗣之端；背畔天子，私为定陶王。（《汉书·元后传》：上使尚书劾奏，遂下章吏廷尉，致其大逆罪以为。）
　　◎公乘兴
　　兴，京兆湖人。河平中为三老。
　　◇上书讼王尊治京兆功效日著
　　往者南山盗贼阻山横行，剽劫良民，杀奉法吏，道路不通，城门至以警戒。步兵校尉使逐捕，暴师露众，旷日烦费，不能禽制。二卿坐黜，群盗浸强，吏气伤沮，流闻四方，为国家忧。当此之时，有能捕斩，不爱金爵重赏。关内侯宽中使问所征故司隶校尉王尊捕群盗方略，拜为谏大夫，守京辅都尉，行京兆尹事。尊尽节劳心，夙夜思职，卑体下士，厉奔北之吏，起沮伤之气，二旬之间，大党震坏，渠率效首。贼乱蠲除，民反农业，拊循贫弱，锄耘豪强。长安宿豪大猾东市贾万、城西万章、箭张禁、酒赵放、杜陵杨章等皆通邪结党，挟养奸轨，上干王法，下乱吏治，并兼役使，侵渔小民，为百姓豺狼。更数二千石，三十年莫能禽讨，尊以正法案诛，皆伏其辜。奸邪销释，吏民说服。尊拨剧整乱，诛暴禁邪，皆前所稀有，名将所不及。虽拜为真，未有殊绝。褒赏加於尊身。今御史大夫奏尊「伤害阴阳，为国家忧，无承用诏书之意，靖言庸违，象龚滔天。」原其所以，出御史丞杨辅，故为尊书佐，素行阴贼，恶口不信，好以刀笔陷人於法。辅常醉过尊大奴利家，利家ㄏ搏其颊，兄子闳拔刀欲刭之。辅以故深怨疾毒，欲伤害尊。疑辅内怀怨恨，外依公事，建画为此议，传致奏文，浸润加诬，以复私怨。
　　昔白起为秦将，东破韩、魏，南拔郢都，应侯谮之，赐死杜邮；吴起为魏守西河，而秦、韩不敢犯，谗人间焉，斥逐奔楚。秦听浸润以诛良将，魏信谗言以逐贤守，此皆偏听不聪，失人之患也。臣等窃痛伤尊修身己，砥节首公，刺讥不惮将相，诛恶不避豪强，诛不制之贼，解国家之忧，功著职修，威信不废，诚国家爪牙之吏，折冲之臣。今一旦无辜制於仇人之手，伤於诋欺之文，上不得以功除罪，下不得蒙棘木之听，独掩怨仇之偏奏，被共工之大恶，无所陈怨诉罪。尊以京师废乱，群盗并兴，选贤征用，起家为卿，贼乱既除，豪猾伏辜，即以佞巧废黜。一尊之身，三期之间，乍贤乍佞，岂不甚哉！孔子曰：「爱之欲其生，恶之欲其死，是惑也。」「浸润之谮不行焉，可谓明矣。」愿下公卿大夫博士议郎，即定尊素行。夫人臣而伤害阴阳，死诛之罪也；靖言庸违，放殛之刑也。审如御史章，尊乃当伏观阙之诛，放於无人之域，不得苛免。及任举尊者，当获选举之辜，不可但已。即不如章，饰文深诋，以诉无罪，亦宜有诛，以惩谗贼之口，绝诈欺之路，唯明主参详，使白黑分别。（《汉书·王尊传》：湖三老公乘兴等上书讼尊治京兆，功效日著，书奏天子，复以尊为徐州刺史。）
　　◎张匡
　　匡，蜀郡人。河平中为太中大夫。
　　◇日蚀对
　　窃见丞相商作威作福，从外制中，取必於上，性残贼不仁，遣票轻吏微求人罪，欲以立威，天下患苦之。前频阳耿定上书言商与父傅通，及女弟淫乱，奴杀其私夫，疑商教使。章下有司，商私怨怼。商子俊欲上书告商，俊妻左将军丹女，持其书以示丹，丹恶其父子乖忤，为女求去。商不尽忠纳善以辅至德，知圣主崇孝，远别不亲，后庭之事，皆受命皇太后。太后前闻商有女，欲以备后宫，商言有固疾，后有耿定事，更诡道因李贵人家内女。执左道以乱政，诬罔悖大臣节，故应是而日蚀。《周书》曰：「以左道事君者诛。」易曰：「日中见昧，则折其右肱。」往都丞相周勃再建大功，及孝文时纤介怨恨，而日为之蚀，於是退勃使就国，卒无怵惕忧。今商无尺寸之功，而有三世之宠，身位三公，宗族为列侯、吏二千石、侍中诸曹，给事禁门内，连昏诸侯王，权宠至盛。审有内乱杀人怨怼之端，宜穷竟考问。
　　臣闻秦丞相吕不韦见王无子，意欲有秦国，即求好女以为妻，阴知其有身而献之王，产始皇帝。及楚相春申君亦见王无子，心利楚国，即献有身妻而产怀王。自汉兴几遭吕、霍之患，今商有不仁之性，乃因怨以内女，其奸谋未可测度。前孝景世七国反，将军周亚夫以为即得雒阳剧孟，关东非汉之有。今商宗族权势，合赀钜万计，私奴以千数，非特剧孟匹夫之徒也。且失道之至，亲戚畔之，闺门内乱，父子相讦，而欲使之宣明圣化，调和海内，岂不谬哉！商视事五年，官职陵夷而大恶著於百姓，甚亏损盛德，有鼎折足之凶。臣愚以为圣主富於春秋，即位以来，未有惩奸之威，加以继嗣未立，大异并见，尢宜诛讨不忠，以遏未然。行之一人，则海内震动，百奸之路塞矣。（《汉书·王商传》：太中大夫蜀郡张匡，其人佞巧，上书愿对近臣陈日蚀咎。下朝者左将军丹等问匡，匡对。）
　　◎冯逡
　　逡字子产，上党潞人。居杜陵，左将军奉世子。察孝廉为郎，补谒者。建昭中选为复土校尉，举茂才，为美阳令。迁长乐屯卫司马，清河都尉，陇西太守。
　　◇奏请浚屯氏河
　　郡丞河下流，与兖州东郡分水为界，城郭所居尤卑下，土壤轻脆易伤。顷所以阔无大害者，以屯氏河通，两川分流也。今屯氏河塞，灵鸣犊口又益不利，独一川兼受数河之任，虽高增堤防，终不能泄。如有霖雨，旬日不霁，必盈溢。灵鸣犊口在清河东界，所在处下，虽令通利，犹不能为魏郡、清河减损水害。禹非不爱民力，以地形有势，故穿九河，今既灭难明，屯氏河不流行七十馀年，新绝未久，其处易浚。又其口所居高，於以分流杀水力，道里便宜，可复浚以助大河泄暴水，备非常。又地节时郭昌穿直渠，后三岁，河水更从故第二曲间北可六里，复南合。今其曲势复邪直贝丘，百姓寒心，宜复穿渠东行。不豫修治，北决病四五郡，南决病十馀郡，然后忧之，晚矣。（《汉书·沟洫志》：成帝时清河都尉冯逡奏言。）
　　◎孙禁
　　禁，鸿嘉中为丞相史。
　　◇治河方略
　　今河溢之害数倍於前决平原时。今可决平原金堤间，开通大河，令入故笃马河。至海五百馀里，水道浚利，又乾三郡水地，得美田且二十馀万顷，足以偿所开伤民田庐处，又省吏卒治堤救水，岁三万以上。（《汉书·沟洫志》：鸿嘉四年，勃海、清河、信都河溢，河堤都尉许商与丞相史孙禁共行视图方略，禁以为。）
　　◎许商
　　商字长伯，长安人，治《尚书》，师事周堪。武帝初为博士。河平中拜将作大匠。鸿嘉中历河堤都尉。永始中迁詹事，历少府，进侍中光禄大夫。绥和初拜大司农，转光禄勋。
　　◇驳孙禁开笃马河方略
　　古说九河之名，有徒骇、胡苏、鬲津，今见在成平、东光、鬲界中。自鬲以北至徒骇间，相去二百馀里，今河虽数移徙，不离此域。孙禁所欲开者，在九河南笃马河，失水之迹，处势平夷，旱则淤绝，水则为败，不可许。（《汉书·沟洫志》：鸿嘉四年，勃海、清河、信都河溢，河堤都尉许商与丞相史孙禁共行视图方略，禁以为可开故笃马河，商以为。）
　　◎赵增寿
　　增寿字稚公，阳朔中为庐江太守。鸿嘉初迁左冯翊，拜廷尉。永始中贬为常山都尉。
　　◇陈汤罪议
　　不道无正法，以所犯剧易为罪，臣下承用失其中，故移狱廷尉，无比者先以闻，所以正刑罚，重人命也。明主哀悯百姓，下制书罢昌陵勿徙吏民，已申布。汤妄以意相谓且复发徙，虽颇惊动，所流行者少，百姓不为变，不可谓惑众。汤称诈，虚设不然之事，非所宜言，大不敬也。（《汉书·陈汤传》）
　　◇又白解万年
　　故将作大匠万年，佞邪不忠，妄为巧诈，多赋敛，烦繇役，兴卒暴之作，卒徒蒙辜，死者连属，毒流众庶，海内怨望。虽蒙赦令，不宜居京师。（《汉书·陈汤传》）
　　◎涓勋
　　勋，鸿嘉中为司隶校尉，左迁昌陵令。
　　◇奏劾薛宣
　　《春秋》之义，王人微者序乎诸侯之上，尊王命也。臣幸得奉使，以督察公卿以下为职，今丞相宣请遣掾史，以宰士督察天子奉使命大夫，甚讠孛逆顺之理。宣本不师受经术，因事以立奸威。案浩商所犯，一家之祸耳，而宣欲专权作威，乃害於乃国，不可之大者。愿下中朝特进列侯、将军以下，正国法度。（《汉书·翟方进传》）
　　◎刘辅
　　辅，河间宗室。成帝时举孝廉，为襄贲令，擢谏大夫。
　　◇上书谏立赵后
　　臣闻天之所与，必先赐以符瑞；天之所违，必先降以灾变，此神明之征应，自然之占验也。昔武王、周公，承顺天地，以飨鱼乌之瑞，然犹君臣祗惧，动色相戒，况於季世，不蒙继嗣之福，屡受威怒之异者乎！虽夙夜自责，改过易行，畏天命，念祖业，妙选有德之世，考卜窈窕之女，以承宗庙，顺神祗心，塞天下望，子孙之祥，犹恐晚暮。今乃触情纵欲，倾於卑贱之女，欲以母天下，不畏於天，不愧於人，惑莫大焉。里语曰：「腐木不可以为柱，卑人不可以为主。」天人之所不予，必有祸而无福，市道皆共知之，朝廷莫肯壹言，臣窃伤心。自念得以同姓拔擢，尸禄不忠，污辱谏争之官，不敢不尽死，唯陛下深察。（《汉书·刘辅传》）
　　◎杜邺
　　邺字子夏，魏郡繁阳人，居茂陵。成帝时举孝廉为郎，病去官，起为卫军主簿，举侍御史。哀帝即位，迁凉州刺史，以病免。元寿初举方正直言，未拜卒。
　　◇元寿元年举方正直言对
　　臣闻禽息忧国，碎首不恨；卞和献宝，刖足愿之。臣幸得奉直言之诏，无二者之危，敢不极陈！臣闻阳尊阴卑，卑者随尊，尊者兼卑，天之道也。是以男虽贱，各为其家阳；女虽贵，犹为其国阴。故礼明三从之义，虽有文母之德，必系於子。《春秋》不书纪侯之母，阴义杀也。昔郑伯随姜氏之欲，终有叔段篡国之祸；周襄王内迫惠后之难，而遭居郑之危。汉兴，吕太后权私亲属，又以外孙为孝惠后，是时继嗣不明，凡事多ㄙ，昼昏冬雷之变，不可胜载。窃见陛下行不偏之政，每事约俭，非礼不动，诚欲正身与天下更始也。然嘉瑞未应，而日食地震，民讹言行筹，传相惊恐。案《春秋》灾异，以指象为言语，故在於得一类而达之也。日食，明阳为阴所临，《坤卦》乘《离》，《明夷》之象也。坤以法地，为土为母，以安静为德。震，不阴之效也。占象甚明，臣敢不直言其事！
　　昔曾子问从令之义，孔子曰：「是何言与！」善闵子骞守礼不苟，从亲所行，无非理者，故无可间也。前大司马新都侯莽，退伏第家，以诏策决，复遣就国。高昌侯宏去蕃自绝，犹受封土。制书侍中驸马都尉迁，不忠巧佞，免归故郡，间未旬月，则有诏还，大臣奏正其罚，卒不得遣，而反兼官奉使，显宠过故。及阳信侯业，皆缘私君国，非功义所止。诸外家昆弟，无贤不肖，并侍帷幄，布在列位，或典兵卫，或将军屯，宠意并於一家，积贵之势，世所希见所希闻也。至乃并置大司马将军之官，皇甫虽盛，三桓虽隆，鲁为作三军，无以甚此。当拜之日，ㄙ然日食。不在前后，临事而发者，明陛下谦逊无专，承指非一，所言辄听，所欲辄随，有罪恶者不坐辜罚，无功能者毕受官爵，流渐积猥，正尤在是，欲令昭昭，以觉圣朝。昔诗人所刺，《春秋》所讥，指象如此，殆不在它。由后视前，忿邑非之，逮身所行，不自镜见，则以为可，计之过者。疏贱独偏见，疑内亦有此类。天变不空，保右世主，如此之至，奈何不应！
　　臣闻野鸡著怪，高宗深动；大风暴过，成王怛然。愿陛下加致精诚，思承始初，事稽诸古，以厌下心，则黎庶群生，无不说喜，上帝百神，收还威怒，祯祥福禄，何嫌不报！（《汉书·杜邺传》）
　　◇灾异对
　　春秋灾异，以指象为言语。筹，所以纪数。民，阴，水类也。水以东流为顺走，而西行，反类逆上。象数度放溢，妄以相予，违忤民心之应也。西王母，妇人之称。博奕，男子之事。於街巷阡陌，明离内，与疆外。临事盘乐，炕阳之意。白发，衰年之象，体尊性弱，难理易乱。门，人之所由；枢，其要也。居人之所由，制持其要也。其明甚著。今外家丁、傅并侍帷幄，布於列位，有罪恶者不坐辜罚，亡功能者毕受官爵。皇甫、三桓，诗人所刺，《春秋》所讥，亡以甚此。指象昭昭，以觉圣朝，奈何不应！（《汉书·五行志》下之上。）
　　◇说王音
　　邺闻人情，恩深者其养谨，爱至者其求详，夫戚而不见殊，孰能无怨？此《棠棣》、《角弓》之诗所为作也。昔秦伯有千乘之国，而不能容其母弟，《春秋》亦书而讥焉。周召则不然，忠以相辅，义以相匡，同己之亲，等己之尊，不以圣德，独兼国宠，又不为长，专受荣任，分职於陕，并为弼疑。故内无感恨之隙，外无侵侮之羞，俱享天，两荷高名者，盖以此也。窃见成都侯以特进领城门兵，复有诏得举吏如五府，此明诏所欲宠也。将军宜承顺圣意，加异往时，每事凡议，必与及之，指为诚发，出於将军，则孰敢不说谕？昔文侯寤大雁之献，而父子益亲；陈平共壹饭之馔，而将相加欢，所接虽在楹阶，（《汉纪》作「陛」）俎豆之间，其於为国折冲厌难，岂不远哉！窃慕仓唐、陆子之义，所白奥内，唯深察焉。（《汉书·杜邺传》）
　　◇说王商
　　「东邻杀牛，不如西邻之礻勺祭」，言奉天之道，贵以诚质，大得民心也。行秽祀丰，犹不蒙；德修荐薄，吉必大来。古者坛场有常处，燎有常用，赞见有常礼；牺牲玉帛虽备而财不匮，车舆臣役虽动而用不劳。是故每举其礼，助者欢说，大路所历，黎元不知。今甘泉、河东天地郊祀，咸失方位，违阴阳之宜。及雍五皆旷远，奉尊之役，休而复起，缮治共张，无解已时，皇天著象，殆可略知。前上甘泉先驱失道；礼月之夕，奉引复迷。祠后土还，临河当渡，疾风起波，船不可御。又雍大雨，坏平阳宫垣。乃三月甲子，震电灾林光宫门。祥瑞未著，咎征仍臻。迹三郡所奏，皆有变故。不答不飨，何以甚此！《诗》曰：「率繇旧章。」旧章，先王法度，文王以之，交神於祀，子孙千亿。宜如异时公卿之议，复还长安南北郊。（《汉书·郊祀志》下：成都侯王商为大司马卫将军辅政，杜邺说商。）
　　◇临终作墓石文
　　魏郡杜邺，立志忠款，犬马未陈，奄先草露。骨肉归於后土，气魂无所不之。何必故丘，然后即化。封於长安北郭，此焉宴息。（《西京杂记》上：杜子夏葬长安北四里，临终作文曰云云。及死，命刊石埋於墓侧。）

卷五十
◎毋将隆

　　隆字君房，东海兰陵人。成帝时为大司马从事中郎，迁谏大夫，历冀州牧、颍川太守。哀帝即位，入为京兆尹，迁执金吾。忤旨，左迁沛郡都尉，历南郡太守。王莽秉政，免官徙合浦。

　　◇奏徵定陶王封事

　　古者选诸侯入为公卿，以褒功德，宜征定陶王，使在国邸，以填万方。（《汉书·毋将隆传》：成帝末隆奏封事，其后上竟立定陶王为太子。）

　　◇奏请收还武库兵器

　　武库兵器，天下公用，国家武备，缮治造作，皆度大司农钱。大司农钱自乘舆，不以给共养，共养劳赐，壹出少府。盖不以本臧给末用，不以民力共浮费，别公私，视正路也。古者诸侯方伯，得颛征伐，乃赐斧钺。汉家边吏，职在距寇，亦赐武库兵，皆任其事，然后蒙之。《春秋》之谊，家不臧甲，所以抑臣威，损私力也。今贤等便僻弄臣，私恩微妾，而以天下公用给其私门，契（《汉纪》作「举」）国威器共其家备。民力分於弄臣，武兵设於微妾，建立非宜，以广骄僭，非所以示四方也。孔子曰：「奚取於三家之堂！」臣请收还武库。（《汉书·毋将隆传》）

　　◎马宫

　　宫字游卿，东海戚人。以射策甲科为郎，迁楚长史，免。后为丞相史司直，迁廷尉平青州刺史、汝南九江太守，征为詹事，光禄勋、右将军。代孔光为大司徒，封扶德侯，复代光为太师，免。王莽篡位，以为太子师。

　　◇上书谢罪乞骸骨

　　太师大司徒扶德侯上书言，前以光禄勋议故定陶共王母谥，曰「妇人以夫爵尊为号，谥宜曰孝元傅皇后，称渭陵东园」。臣知妾不得体君，卑不得敌尊，而希指雷同，诡经辟说，以惑误上。为臣不忠，当伏斧钺之诛，幸蒙洒心自新，又令得保首领。伏自惟念，入称四辅，出备三公，爵为列侯，诚无颜复望阙廷，无心复居守府，无宜复食国邑。愿上太师大司徒扶德侯印绶，避贤者路。（《汉书·马宫传》）

　　◎鲍宣

　　宣字子都，勃海高城人。为县乡啬夫，守束州丞。后为都尉太守功曹，举孝廉为郎，病去官，复为州从事，入为议郎，又以病去。哀帝初为谏大夫，迁豫州牧，免。复征为谏大夫，拜司隶，以罪髡钳，徙上党。平帝初系狱，自杀。

　　◇上书谏哀帝

　　窃见孝成皇帝时，外亲持权，人人牵引所私，以充塞朝廷，妨贤人路，浊乱天下，奢泰亡度，穷困百姓，是以日蚀且十，彗星四起。危亡之征，陛下所亲见也，今奈何反覆剧於前乎！朝臣亡有大儒骨鲠，白首耆艾，魁垒之士；论议通古今，喟然动众心，忧国如饥渴者，臣未见也。敦外亲小童，及幸臣董贤等，在公门省户下，陛下欲与此共承天地，安海内，甚难。今世俗谓不智者为能，谓智者为不能。昔尧放四罪而天下服，今除一吏而众皆惑；古刑人尚服，今赏人反惑。请寄为奸，群小日进。国家空虚，用度不足。民流亡，去城郭，盗贼并起，吏为残贼，岁增於前。

　　凡民有七亡：阴阳不和，水旱为灾，一亡也；县官重责，更赋租税，二亡也；贪吏并公，受取不已，三亡也；豪强大姓，蚕食亡厌，四亡也；苛吏徭役，失农桑时，五亡也；部落鼓鸣，男女遮《世辶》，六亡也；盗贼劫略，取民财物，七亡也。七亡尚可，又有七死：酷吏殴杀，一死也；治狱深刻，二死也；冤陷亡辜，三死也；盗贼横发，四死也；怨仇相残，五死也；岁恶饥饿，六死也；时气疾疫，七死也。民有七亡而无一得，欲望国安，诚难；民有七死而无一生，欲望刑措，诚难。此非公卿守相贪残成化之所致邪？群臣幸得居尊官，食重禄，岂有肯加恻隐於细民，助陛下流教化者邪？志但在营私家，称宾客，为奸利而已。以苟容曲从为贤，以拱默尸禄为智，谓如臣宣等为愚。陛下擢臣岩穴，诚冀有益豪毛，岂徒欲使臣美食大官，重高门之地哉！

　　天下乃皇天之天下也，陛下上为皇天子，下为黎庶父母，为天牧养元元，视之当如一，合《尸鸠》之诗。今贫民菜食不厌，衣又穿空，父子夫妇，不能相保，诚可为酸鼻。陛下不救，将安所归命乎？奈何独私养外亲，与幸臣董贤，多赏赐以大万数，使奴从宾客，浆酒霍肉，苍头庐儿，皆用致富！非天意也。及汝昌侯傅商，亡功而封。夫官爵非陛下之官爵，乃天下之官爵也。陛下取非其官，官非其人，而望天说民服，岂不难哉！

　　方阳侯孙宠、宜陵侯息夫躬，辩足以移众，强可用独立，奸人之雄，或世尤剧者也，宜以时罢退。及外亲幼童未通经术者，皆宜令休就师傅。急征故大司马傅喜，使领外亲。故大司空何武、师丹、故丞相孔光、故左将军彭宣，经皆更博士，位皆历三公，智谋威信，可与建教化，图安危。龚胜为司直，郡国皆慎选举，三辅委输官不敢为奸，可大委任也。陛下前以小不忍退武等，海内失望。陛下尚能容亡功德者甚众，曾不能忍武等邪！治天下者当用天下之心为心，不得自专快意而已也。上之皇天见谴，下之黎庶怨恨，次有谏争之臣，陛下苟欲自薄而厚恶臣，天下犹不听也。臣虽愚戆，独不知多受禄赐，美食太官，广田宅，厚妻子，不与恶人结仇怨以安身邪？诚迫大义，官以谏争为职，不敢不竭愚。惟陛下少留神明，览《五经》之文，原圣人之至意，深思天地之戒。臣宣呐钝於辞，不胜眷眷，尽死节而已。（《汉书·鲍宣传》：丁、傅子弟并进，董贤贵幸，宣上书谏。）

　　◇复上书
</div>
    <div class="pagination">
<a href="全上古三代秦汉三国六朝文_page68.html">上一页</a><span>...</span><a href="全上古三代秦汉三国六朝文_page64.html">64</a><a href="全上古三代秦汉三国六朝文_page65.html">65</a><a href="全上古三代秦汉三国六朝文_page66.html">66</a><a href="全上古三代秦汉三国六朝文_page67.html">67</a><a href="全上古三代秦汉三国六朝文_page68.html">68</a><span class="current-page">69</span><a href="全上古三代秦汉三国六朝文_page70.html">70</a><a href="全上古三代秦汉三国六朝文_page71.html">71</a><a href="全上古三代秦汉三国六朝文_page72.html">72</a><a href="全上古三代秦汉三国六朝文_page73.html">73</a><a href="全上古三代秦汉三国六朝文_page74.html">74</a><span>...</span><a href="全上古三代秦汉三国六朝文_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
