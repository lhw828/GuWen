<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 376 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 376 页/共 658 页</h1>
    <div class="content">　　○琴赞

　　五音不彰，孰表大音。至人善寄，畅之雅琴。声由动发，趣以虚乘。（《初学记》十六，《艺文类聚》四十四作虚深）

　　○天圣论

　　天者为万物之根本，冥然而不言。百姓生而不有其功，万物成而不疲其劳。圣者承天之照，用天之业，圣宣其道者也。（《初学记》十七）

　　○答桓玄四皓论

　　桓玄在南郡，论四皓来仪汉庭，孝惠以立。而惠帝柔弱，吕后凶忌，此数公者，触彼埃尘，欲以救弊。二家之中，各有其党，夺彼与此，其雠必兴。不知匹夫之志，四公何以逃其患？素履终吉，隐以保生者，其若是乎！以其文赠仲堪。仲堪乃答之曰：

　　隐显默语，非贤达之心，盖所遇之时不同，故所乘之涂必异。道无所屈而天下以之获宁，仁者之心未能无感。若夫四公者，养志岩阿，道高天下，秦网虽虐，游之而莫惧，汉祖虽雄，请之而弗顾，徒以一理有感，泛然而应，事同宾客之礼，言无是非之对，孝惠以之获安，莫由报其德，如意以之定藩，无所容其怨。且争夺滋生，主非一姓，则百姓生心，祚无常人，则人皆自贤。况夫汉以剑起，人未知义，式遏奸邪，特宜以正顺为宝。天下，大器也，苟乱亡见惧，则沧海横流。原夫若人之振策，岂为一人之废兴哉！苟可以畅其仁义，与夫伏节委质可荣可辱者，道迹悬殊，理势不同，君何疑之哉！

　　又谓诸吕强盛，几危刘氏，如意若立，必无此患。夫祸福同门，倚伏万端，又未可断也。于时天下新定，权由上制，高祖分王子弟，有磐石之固，社稷深谋之臣，森然比肩，岂琐琐之禄产所能倾夺之哉！此或四公所预，于今亦无以辩之，但求古贤之心，宜存之远大耳。端本正源者，虽不能无危，其危易持，苟启竞津，虽未必不安，而其安难保。此最有国之要道，古今贤哲所同惜也。（《晋书·殷仲堪传》）

　　○酒盘铭

　　节有宜　　　　　药惑最

　　礼　　　体　　　狂　　　觞

　　为酒悦　　　　　醉德恶　（《艺文类聚》七十三）

　　○诔

　　荆门昼掩，闲庭晏然。（《文选·颜延之赠王太常诗》注）

　　○合社文

　　夫社之为祀远哉，故大夫以成群斯祷，里社之兴，由来尚矣。自丧乱流迁，旧俗隳废，今二三宗亲，思桑梓之遗风，尊先圣之明诰，洁齐牲牢，庶乎自，古以来，一日之泽。然三人之行，必有其师，故优选中正立三老者，惟公理以御众，稽旧章以作宪。（《御览》五百三十二）
殷仲文
仲文，字仲文，康子，会稽王道子引为骠骑参军，转谘议参军，後为元显征虏长史，左迁新安太守，桓玄举兵，以为谘议参军，领记室，进侍中，领左卫将军，玄败，投义军，为镇军长史，转尚书，安帝反正，迁东阳太守，义熙三年谋反，伏诛，有集七卷。

　　○罪衅解尚书表

　　臣闻洪波振壑，川无恬鳞，惊飙拂野，林无静柯。何者？势弱则受制于巨力，质微则莫以自保，于理虽可得而言，于臣实非所敢喻。昔桓玄之世，诚复驱迫者众；至于愚臣，罪实深矣，进不能见危授命，忘身殉国，退不能辞粟首阳，拂衣高谢，遂乃宴安昏宠，叨昧伪封，锡文篡事，曾无独固，名义以之俱沦，情节自兹兼挠，宜其极法，以判忠邪。会镇军将军臣裕匡复社稷，大弘善贷，伫一戮于微命，申三驱于大信，既惠之以首领，复引之以絷维。于时皇舆否隔，天人未泰，用忘进退，惟力是视，是以亻黾亻免从事，自同全人。今宸极反正，惟新告始，宪章既明，品物思旧，臣亦胡颜之厚，可以显居荣次，乞解所职，待罪私门，违谢阙庭，乃心愧恋，谨拜表以闻，臣某云云。（《文选》，《晋书·殷仲文传》，《艺文类聚》五十四。）
卷一百三十
范宣
宣字宣子，陈留人，徙居豫章，咸和初，太尉郗鉴引为主簿，诏徵太学博士员外郎，并不就，太元中卒，有拟周易说八卷，礼记音二卷。

　　○答殷浩问

　　殷浩问范宣曰：“‘其士大夫之嫡者，公子之宗道也。’请解其义。”答曰：“其士大夫之嫡者，言上二宗，唯施公子之身；至诸公子有子孙，各祖公子以为别子，各宗其嫡子以为大宗，代代相承，然後乃成别子之後百代不迁之宗者也。所以举其士大夫之嫡者，明公子之子孙，不复宗公子之宗，又嫌庶宗昆弟之子犹复为小宗，故特举嫡以晓之也。凡母弟及庶昆弟所谓庶宗大宗，正论其一代之嫡庶耳。至于各有子之後，长子皆成嫡也。公子之宗道，言公子之宗道成，故重释也。”（《通典》七十三）

　　殷浩问范宣曰：“‘有小宗而无大宗者，有大宗而无小宗者，有无宗亦莫之宗者，公子是也。公子有宗道，公子之公，为其士大夫之庶宗。’请解之。”答曰：“有小宗而无大宗者，谓君之诸弟同庶者，君命庶长为众庶之宗，则名小宗，则服大功九月者是也。有大宗而无小宗者，谓君有同母弟，命以为宗，则群庶昆弟宗之，则名大宗，服齐衰九月者是也。昆弟既亲，又是庶中之正者也。有无宗亦莫之宗者，谓公子唯己而已，则上不敢宗君，下无昆弟宗己者是也。公子有宗道者，《礼》‘诸侯于其非正嫡，一无所服’，则群昆弟亦不敢相服，则无相统领，无相统领则不可不立宗，立宗然後有服耳，故云公子有宗道也。公子之公，公者君也。此立宗君命所制，嫌自相推，故又举公以明之也。为其士大夫之庶宗者，此独说庶宗者，嫌上总谓有小宗而无大宗者为混，故复指解小宗之义，则大宗自然了也。所以统大夫庶宗者，诸侯庶昆弟有为大夫也。所以正举大夫者，所宗庶长或可为士，嫌大夫位尊不相宗，故云为大夫之庶宗以断疑也。”（《通典》七十三）

　　咸康末，殷泉源问天子诸侯臣致仕，服有同异。范宣答云：“夫礼制残缺，天子之典，多不全具，唯国君之礼，往往有之。臣之致仕，则为旧君齐衰三月，天子之臣，则亦然矣。天子之与国君，虽名号差异，至于臣子奉之，与王者无殊矣。何以明之？《公羊传》曰：‘以诸侯逾年称即位。亦知天子之逾年称即位；以天子三年然後称王，亦知诸侯于其封内三年称子。’比例如此，则臣服之制同矣。”（《通典》九十）

　　○答兄子问四祖迁主礼

　　舜庙所祭，皆是庶人，其後世远而毁，不居舜上，不序昭穆。今四君号犹依本，非以功德致礼也。若依虞主之瘗，则犹藏子孙之所，若依夏主之埋，则又非本庙之阶。宜思其变，别筑一室，亲未尽则处宣帝之上，亲尽则无缘下就子孙之列。（《宋书·礼志》三）

　　○答万蒋问次孙传重

　　万蒋问范宣，嫡孙亡无後，次子之後，可得传祖重不，宣答，礼为祖後者三年，不言嫡庶，则通之矣。无後犹取继，况见有孙，而不承之邪？庶孙之异于嫡者，但父不为之三年，祖不为之周，而孙服父祖不得殊也。（《通典》八十八）

　　○答雷孝清问

　　雷孝清问曰：“为祖母持重，既葬而母亡，服制云何？别开门，更立庐不？言称孤孙，为称孤子？”范宣曰：“案礼应服後丧之服。承嫡居诸父之上，一身为两丧之主，无缘更别开门立庐，以失居正之意。至祖母练日，则变除居垩室，事毕反後丧之服。礼无书疏称孤子孤孙之文，今代行之，合于人情。称孤孙，存传重之目，宜卒祖母讫服，然後称孤子。”（《通典》九十七）

　　○答或问

　　或问曰：“曾祖墓、从祖墓毁发，哭制云何？”范宣曰：“礼不见在远，直闻墓发，制唯经见改葬缌。此施臣、子、妻，是承嫡者当依此礼。非嫡有降，但三日哭，从祖一日器可也。”（《通典》一百二）

　　○难段畅谅ウ议

　　范宣曰：“所以知谅ウ为凶庐者，案礼，葬後柱楣，楣则梁也，明葬後居庐，所以为义。”畅曰：“昔武王崩，成王立，周公摄政，明年既葬，周公冠成王而朝于祖，以见诸侯。此天子卒哭除丧之证也。《春秋》在丧，王曰小童，公侯曰子，既葬则无此称。此除服证也。”范宣难曰：“礼，葬後饮食衣服，皆有降杀。设君臣之称，安得不异？”畅曰：“《春秋》文八年秋八月，襄王崩。九年春，毛伯来求金。《传》曰：‘不书王命，未葬也。’”范宣曰：“礼既葬王，政入于国，即君名有渐，非一朝顿除除服之义。多引益惑耳。”畅引僖王崩未再周，惠王享晋、虢失礼，以名位不同，不议丧享，而讥公侯同礼。又享有笾豆之荐，聘则陈币太庙，授玉两楹。此闻乐不乐，食旨不甘，除服证也。范宣曰：“朝聘之礼，国有丧，皆有撤损，不与平同也。《周礼·掌客》职‘宾客有丧，唯刍稍之受’，是明主人设飨是仪，有等级之品，客受刍稍，循情之事，是以往往有享文耳。且或有急尊王室，或有安卫社稷，事出无方，归于时宜，事讫反服，于礼何伤？于啐哜示仪，而信以为食旨，亦其昏矣。”畅引《春秋》僖七年闰月，惠王崩。九年夏，王使宰孔赐齐侯胙，曰“天子有事于文武”。以为王丧再周少五月，而犹事文武，明王者卒哭除丧，即位而祭庙矣，所谓蒸尝于庙也。宣曰：“夫祭祀之礼，有正有变。所以然者，或时有所施，不必一也。祷类祈，岂一道乎？武王出以燎，岂是常郊邪？天地犹然，况宗庙乎？礼不墓祭，而尚祭乎毕。又不于宗庙，而祀在坶室，且礼‘去祧为坛，去坛为单’，而周公请命，告太王以下，而三坛同单，此岂非变礼乎？当襄王之时，逼于王子带，不敢发丧，潜使告于齐。常有忧惧之色，故或为权礼于文武。告请之祀，非其常典，故云有事于文武，而不称袷于宗庙也。能究变正之义，始可与谈《春秋》耳。”（《通典》八十）

　　○礼二墓论

　　《史记》及孔安国说，皆为实录。未生之前，不可以逆责夫子也。既长谒墓，固以识其外矣。但母不告其内，义无强请。然葬宜详，是以问焉。《记》但言不知其墓，非都不知也。所以不应者，欲言非礼，则弟子有忘敬之情；欲言是礼，则墓不须防而固。然言及宅兆，是以流涕耳。防亦防虞，此岂地名。犹《传》言“文公之入也无卫”，非无康叔之国也。（《通典》一百三）
杜瑗
瑗，咸和中为太常博士。（案别有杜瑗，晋未为交州刺史、非即此。）

　　○贺乔妻于氏养兄子率为後议（案，于氏有表，在後列女文类。）

　　夫所谓为人後者，有先之名也，言其既没，于以承之耳，非并存之称也。率为乔嗣，则犹吾子，群之平素，言又恻至，其为子道，可谓备矣，而猥欲同之与为人後，伤情弃义，良可悼也。昔赵武之生，济由程婴，婴死之日，武为服丧三年。夫异姓名义，其犹若此，况骨肉之亲，有顾复之恩，而无终始之报！凡于氏所据，皆有明证，议不可夺。（《通典》六十九）
陈序
序，咸和中为廷尉史。

　　○贺乔妻于氏养兄子率为後议

　　《令文》：“无子而养人子以续亡者後，于事役复除无回避者听之，不得过一人。”《令文》：“养人子男，後自有子男，及阉人非亲者，皆别为户。”案乔自有子纂，率应别为户。”（《通典》六十九）
谟
谟失其姓，咸和中为丹阳尹。

　　○于氏养兄子率为後议

　　案于所陈，虽烦辞博称，并非礼典正义，可谓欲之而必为之辞者也。臣案尚书议，言辞清允，折理精练，难于之说，要而合典，上足以重一代之式，愚以为宜如议。（《通典》六十九）
诸葛
，咸康中为庾亮征西参军。

　　○陈诜後妻子为前妻服议

　　诜既不能庇其伉俪，又未审李之吉凶，无感离之惨，便欢会纳妻，悖礼伤教，皆此之由。又诜协严迎李，籍注二妻，李亡之日，乃复疑服。若小人无知，不应有疑，及其有疑，明知妻不可二。生乱其名，没疑其服，丧乱以来，有多此比，宜齐之以法。（《通典》八十九）
虞
，咸康中为庾亮征西府仓曹参军。

　　○陈诜後妻之子为前妻服议
</div>
    <div class="pagination">
<a href="全上古三代秦汉三国六朝文_page375.html">上一页</a><span>...</span><a href="全上古三代秦汉三国六朝文_page371.html">371</a><a href="全上古三代秦汉三国六朝文_page372.html">372</a><a href="全上古三代秦汉三国六朝文_page373.html">373</a><a href="全上古三代秦汉三国六朝文_page374.html">374</a><a href="全上古三代秦汉三国六朝文_page375.html">375</a><span class="current-page">376</span><a href="全上古三代秦汉三国六朝文_page377.html">377</a><a href="全上古三代秦汉三国六朝文_page378.html">378</a><a href="全上古三代秦汉三国六朝文_page379.html">379</a><a href="全上古三代秦汉三国六朝文_page380.html">380</a><a href="全上古三代秦汉三国六朝文_page381.html">381</a><span>...</span><a href="全上古三代秦汉三国六朝文_page377.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
