<!DOCTYPE html>
<html>
 <head>
  <meta charset="utf-8"/>
  <title>
   文选补遗 - 第 17 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选补遗 - 第 17 页/共 29 页
  </h1>
  <div class="content">
   橘颂
　　后皇嘉树橘徕【古来字】服【叶蒲北反】兮受命不迁生南国【域】兮【后皇指楚王也嘉喜好也言楚王喜好草木之树而橘生其土也汉书江陵千树橘楚地正产橘也受命不迁记所谓橘逾淮而北为枳也旧说屈原自比志节如橘不可移徙是也篇内意皆放此】深固难徙更壹志兮緑叶素荣纷其可喜【许志反叶居例反】兮【以其受命独生南国故壹志而难徙橘叶青华白纷然而可喜也】曾【层】枝剡【以冉反】棘圎果抟兮青黄杂糅文章烂【叶卢干反】兮【曽重累也剡利也果草木之实可食也抟圎也与团同青未熟时黄已熟时也先后杂糅文章烂然也】精色内白类任道【叶徒茍反】兮纷【坟】緼【氲】宜修姱而不丑兮【精色外色精明也内白内怀洁白也外精内白似有道也纷緼盛貌】嗟尔防志有以异兮独立不迁岂不可喜兮【尔指橘而言防志言自防而已有此志盖其本性然也自此以下申前义以明已志】深固难徙廓其无求兮苏世独立横而不流兮【补曰凡与世迁徙者皆有求也吾之志举世莫得而倾之者无求于彼故也死而复生曰苏】闭【必结反俗作闲非】心自慎终不过失【叶音试】兮秉徳无私参天地兮愿歳并谢与长友【恊羊里反】兮淑离不淫梗其有理兮【并谢犹永谢也歳并谢而长与友则是终身友之矣淑善也离如离立言孤特也梗强也】年歳虽少可师长兮行【去声】比【鼻】伯夷置以为像兮【年歳虽少亦言其本性自少而然非积习勉强也伯夷孤竹君之长子也事见史记言橘之髙防可比伯夷宜立以为像而效法之亦因以自托也】
　　悲回风
　　悲回风之揺蕙兮心寃结而内伤物有微而陨性兮声有隠而先倡【音昌回风旋转之风也亦上篇悲秋风动容之意言秋令已行微物凋陨风虽无形而实先为之倡也世之治乱道之兴废亦由是矣】夫何彭咸之造思兮暨志介而不忘万变其情岂可盖【古大反】兮孰虚伪之可长【因回风之有实而揺蕙遂感彭咸之志虽万变而不可易亦以其有其实也若涉虚伪则已不能乆矣】鸟兽鸣以号【豪】羣兮草苴【七古七闾子旅反贾土加二切】比【鼻】而不芳鱼葺鳞以自别兮蛟龙隠其文章故荼荠【一作苦】不同亩兮兰茝幽而独芳【苴苦草也葺整治也荼苦菜也荠甘菜也言秋冬向寒鸟兽鸣号以求羣类则草已枯矣虽比而合之亦不能有芬芳之气鱼整治其鳞以自别异则蛟龙亦隠其文章以避之皆言时势之不同如回风既起则蕙不得不陨其性也盖荼荠甘苦不能同生而兰茝虽更幽僻而能自芳亦其情之不可盖者而非有虚伪之饰也】惟佳人之永都兮更【平声】统世以自贶【叶平声】眇逺志之所及兮怜浮云之相羊介眇志之所惑兮窃赋诗之所明【叶音芒○佳人原自谓也都美也更歴也统世谓先世之垂统传世也自贶谓已得续具官职也相羊浮游貌因自言其志之髙逺与浮云齐而不能有合于世是以其志不能无惑而遂赋诗以明之】惟佳人之独懐兮折芳椒以自处曾【増】歔欷之嗟嗟兮独隠伏而思虑涕泣交【有下字一有流字】而凄凄兮思不眠以至曙终长夜之曼曼【莫半反】兮掩此哀而不去寤从容以【一作而】周流兮聊逍遥以自恃【叶上声】伤太息之愍怜【一作叹】兮气于【乌】邑【乌合反又并如字】而不可止糺思心以为纕【襄】兮编愁苦以为膺折若木以蔽光兮随飘风之所仍【糺戾也纕已见骚经编结也膺胷也谓络胷也光谓日光也仍因就之意言欲自晦而随俗】存髣髴而不见兮心踊跃其若汤怃佩衽以案志兮超惘惘而遂行【叶户郎反髣髴谓形似也盖指君而言衽裳际也】歳防防【忽】其若颓兮峕亦冉冉而将至薠蘅【一作蘩】槁而节离兮芳已歇而不比【音鼻时谓衰老之期也节离草枯则节处断落也比合也】怜思之不可惩兮证此言之不可聊【叶音留】宁溘死而流亡兮不忍此心之常愁【聊赖也】孤子唫而抆泪兮放子出而不还【叶胡昆反】孰能思而不隠兮昭彭咸之所闻【防而无父曰孤放弃逐也隠痛也昭明也】登石峦以逺望兮路眇眇之黙黙入景【葛洪始加彡为影】响之无应兮闻省想而不可得【山小而锐曰峦省想闻见所不能接而但可省记思想也】愁郁郁之无快兮居戚戚而不可解【居隘反叶居岂反】心鞿羁而不开兮气缭【了】转而自缔【文尔反又音啼缭转自缔谓缭戾回转而自相结】穆眇眇之无垠兮莽芒芒之无仪声有隠而相感兮物有纯而不可为【仪匹也或曰仪犹像也言已之愁思浩然广大幽深不可为像也声有隠而相感意其可以寤于君心也物有纯而不可为则其心已一于彼而不可变矣不可为如言疾不可为之意】邈漫漫之不可量兮缥绵绵之不可纡愁悄悄之常悲兮翩冥冥之不可娱凌大波而流风兮托彭咸之所居【邈逺也缥微细也纡萦也翩疾飞也冥冥逺去也流犹随也凌波随风而从彭咸又自沈之意也】上高岩之峭【七笑反】岸兮处雌蜺【五讫反】之标【从木匹小反】颠据青冥而摅虹兮遂儵【叔】忽而扪天吸湛露之浮凉兮漱凝霜之雰雰【叶孚袁反】依风穴以自息兮忽倾寤以婵媛【峭峻也褾杪也颠顶也摅舒也扪抚也湛厚也漱荡口也雰雰分散貌风穴风从地出之处也倾寤倾侧而觉悟也婵媛已见前大率悲感流连意也】冯【皮氷反】昆仑以澂雾兮隠【于靳反】防山以清江惮涌湍之礚礚【古盖字】兮聴波声之汹汹【音凶冯据也如冯轼之冯澂雾去其昏乱之气也隠依也如隠几之隠清江去其浊秽之流也防与岷同在蜀郡江水所出也礚礚水石声汹汹风水声】纷容容之无经兮罔芒芒之无纪轧洋洋之无从兮驰委【逶】移之焉止【容容纷乱之貌轧倾压之貌言己心烦乱无复经纪欲进则无所从欲退则无所止也】漂【飘】翻翻其上下兮翼遥遥其左右【叶羽已反】汜潏潏【决】其前后兮伴张弛【矢】之信期【叶上声○土三句亦皆言其反覆不定之意叛缭散之貌言其忧心虽若不能自定而其张弛进退又自不失其时也】观炎气之相仍兮窥烟液之所积悲霜雪之俱下兮聴潮水之相击【炎气火气也相仍者相因而不已也烟液者火气郁而为烟烟所着又凝而为液也潮海水以月加子午之时一日而再至者也朝曰潮夕曰汐】借光景以往来兮施黄棘之枉策求介子之所存兮见伯夷之放迹【黄棘棘刺也枉曲也以棘为防既有芒刺而又不直则马伤深而行速旧注以为愿借神光电影飞注往来施黄棘之刺以为防以求子推伯夷之故迹是也】心调度而弗去兮刻着志之无适曰吾恐往昔之所冀兮悼来者之悐悐【他的反○调度见骚经悐悐忧惧貌言心乎二子之调度而不忍去刻为二子之明志而无他适往昔所冀谓犹欲有为于时来者悐悐谓将赴水而死也】浮江淮而入海兮从子胥而自适望大河之洲陼兮悲申徒之抗迹【子胥事见前篇适便安也庄子曰申徒狄谏纣不聴石自沉于河】骤諌君而不聴兮任重石之何益心絓结而不解兮思蹇产而不释【任负也石或谓百二十斤也补引文选江赋注任石即懐沙也其说微近】
　　九歌【晦庵曰九歌者屈原之所作也昔楚南郢之邑沅湘之间其俗信鬼而好祀其祀必使巫觋作乐歌舞以娱神蛮荆陋俗词既鄙俚而其隂阳人鬼之间又或不能无防慢荒淫之杂原既放逐见而慼之故颇为更定其词去其泰甚而乂因彼事神之心以寄吾忠君爱国眷恋不忘之意是以其言虽若不能无嫌于燕昵而君子反有取焉○愚按九歌十一章如东皇大一云中君湘君湘夫人少司命山鬼六篇已入选中矣尚有大司命而下五篇未选今补此】屈原
　　大司命【晦庵曰周礼大宗伯以槱燎祀司中司命防引星传云三台上台曰司命又文昌宫第四亦曰司命故有两司命○迂斋楼氏曰原非徼福于司命也所谓顺受其正者】
　　广开兮天门纷吾乘兮云令飘风兮先驱使涷雨兮洒尘【叶除旬反○天门上帝所居紫微宫门广开为神将降也吾主祭者自称也大司命阳神而尊故但为主祭者之词乘云者知神将降而往迎之飘风回风也湅雨暴雨也洒尘清道也】君回翔兮以下逾空桑兮从女【与汝同】纷緫緫兮九州何夀夭兮在予【叶音与○君与女皆称神君尊而汝亲也回翔盘旋也空桑山名緫緫众貌予者赞神而为其自谓之称也言见神既降则遂往从之因叹其威权之盛曰九州人民之众如此何其夀夭之命皆在于己】髙飞兮安翔乘清气兮御隂阳吾与君兮齐速导帝之兮九阬【冈○乘犹乘车清气谓轻清之气御犹御马隂阳则兼清浊变化而言齐速整齐而疾速也导奉引也帝天帝也之适也阬与冈同谓山脊也九阬者周礼职方氏九州之山镇曰防稽冲山华山沂山岱山岳山医无闾霍山恒山也此言已得从明神登天极奉至尊而周游宇内】灵衣兮被被【披】玉佩兮陆离一隂兮一阳众莫知兮余所为【被被长貌一隂一阳言其变化循环无有穷已也】折防麻兮瑶华【叶芳无反】将以遗兮离居老冉冉兮既极不寖近兮愈防【防麻神麻也极穷也寖渐也防逺也此以神既去而思之如云中君卒章之意】乘龙兮辚辚髙驼兮冲天【叶铁因反】结桂枝兮延竚羌愈思【去声】兮愁人【辚辚车声与诗有车邻邻字同言既去而不留使已延望而怨思】愁人兮柰何【叶音奚】愿若今兮无亏固人命兮有当【丁浪反】孰离合兮可为【无亏保志守行无损阙也又言人受命而生贫富贵贱各有所当或离或合神实司之非人之所能为也因祀司命发此意则原顺受其正者严矣】
　　东君【按此日神也礼曰天子朝日于东门之外又曰王宫祭日也汉志亦有东君○迂斋楼氏曰此即迎日之祭】
　　暾将出兮东方照吾槛兮扶桑抚余马兮安驱夜皎皎兮既明【叶音芒○暾温和而明盛也吾主祭者自称也槛楯也言吾见日出东方照我槛楯光自扶桑而来即乘马以迎之而夜既明】驾龙辀兮乗雷载云旗兮委蛇长太息兮将上心低佪兮顾怀【叶胡威仄】羌声色兮娱人观者憺兮忘归【辀车辕也龙形曲似之故以为辕雷气转似轮故以为车轮言乗此车以往迎日又以骤登髙逺而低佪顾懐遂见下方所陈钟鼔竽瑟声音之美灵巫防舞容色之盛足以娱恱观者使之安肆喜乐乆而忘归如下文所云】縆瑟兮交鼓箫钟兮瑶虡鸣防【池】兮吹竽思灵保兮贤姱翾飞兮翠曽【与防同】展诗兮会舞应律兮合节【叶音即】灵之来兮蔽日【縆张急弦也交鼔对击鼔也周礼有钟笙之乐注云钟笙与钟声相应之笙然则箫钟与箫声相应之钟与虡县钟磬之木瑶虡以美玉为饰防竽乐器名防以竹为之长尺四寸围三寸一孔上出横吹之灵保神巫也翾小飞轻扬貌曽举也又翥飞也言巫舞工巧翾然若翠鸟之举展诗犹陈诗会舞犹合舞律谓十二律黄钟大吕太簇夹钟姑洗中吕蕤宾林钟夷则南吕无射应钟也作乐者以律和五声之高下莭谓其始终光后防数疾徐之节灵来蔽日言日神恱喜于是来下从其官属蔽日而至】青云衣兮白霓裳举长矢兮射天狼操余弧兮反沦降【叶胡刚反】援北斗兮酌桂浆撰余辔兮髙驼翔杳冥冥兮以东行【叶胡刚反○青衣白裳日出东方入西方故用其方色以为饰也天狼星名晋志狼一星在东井南为野将主侵掠弧九星在狼东南天弓也主备盗贼沦没也降下也言日下而入太隂之中也北斗七星在紫宫南其杓所建周于十二辰之舍以定十有二月斟酌元气运平四时者也诗维北有斗不可以挹酒浆撰持也杳深也冥幽也言日下太隂不见其光杳杳冥冥东行而复上出也】
　　河伯【旧说以为冯夷其言荒诞不可稽考今阙之大率谓黄河之神】
　　与女游兮九河冲风起兮横波乗水车兮荷盖驾两龙兮骖螭【叶丑知反○此亦为女巫之词汝指河伯也河为四渎长九河徒骇太史马颊覆鬴胡苏简洁钩盘鬲津也禹治河至兖州分为九道以杀其溢其间相去二百余里徒骇最北鬲津最南盖徒骇是河之本道东出分为八枝也冲隧也螭如能而黄无角】登昆仑兮四望心飞扬兮浩荡日将暮兮怅忘归惟极浦兮寤怀【叶虚韦反○昆仑山名河出昆仑虚色白所渠并千七百一川色黄百里一小曲千里一曲一直寤觉也怀思也】鱼鳞屋兮龙堂【叶音同】紫贝阙兮朱宫灵何为兮水中【龙堂以龙鳞为堂】乗白鼋兮逐文鱼【叶上声】与女游兮河之渚流澌纷兮将来下【叶音户大鼈为鼋逐従也】子交手兮东行送美人兮南浦波滔滔兮来迎鱼邻邻兮媵予【子谓河伯交手者古人将别则相执手以见不忍相逺之意晋宋间犹如此东行顺流而东也美人与予皆巫自谓也媵送也既已别矣而波犹来迎鱼犹来送是其眷眷之无已也三闾大夫岂至是而始叹君恩之薄乎】
　　国殇【谓死于国事者小尔雅曰无鬼之主谓之殇】
　　操吴戈兮被犀甲车错毂兮短兵接【叶音匝】旌蔽日兮敌若云矢交坠兮士争先【叶音询戈干头防也犀甲以犀皮为铠考工记犀甲夀百年错交也短兵刀劒也言戎车相迫轮毂相错长兵不施故用刀劒以相接击司马法曰弓矢围殳矛守戈防助凡五兵长以卫短短以救长矢交坠士争先谓两军相射流矢交坠壮夫奋怒而争光】凌余阵兮躐余行左骖殪兮右刃伤霾两轮兮絷四马援玉枹【桴】兮击鸣鼔天时怼兮威灵怒严杀尽兮弃原壄【叶上与反○凌犯也躐践也殪死也援枹击鼓言志愈厉气益盛也怼怨也严威也严杀犹言鏖战痛杀也弃原壄骸骨弃于原壄言已适值天之怨怒故众皆见杀不得葬】出不入兮往不反平原忽兮路超逺带长劒兮挟素弓【叶音经】首虽离兮心不惩诚既勇兮又以武终刚强兮不可凌身既死兮神以灵魂魄毅兮为鬼雄【叶音形○平原怱兮路超逺言身弃平原神欲归而去家逺也带劒挟弓犹不武也惩创艾也虽死而心不悔也魂魄死者之神灵盖魂神而魄灵魂气而魄精魂阳而魄隂魂动而魄静生则魂载其魄魄检其魂死则魂逰散而归于天魄沦坠而归于地也毅为鬼雄者毅然为百鬼之雄杰】
　　礼魂【礼一作祀或曰礼魂谓以礼善终者】
　　成礼兮会鼓传芭【卜加仄】兮代舞姱【戸】女倡兮容与【会鼔急疾击鼔也芭与葩同巫所持之香草也代更也持以舞讫复传与人更用之也姱好也女倡女子为倡优也容与有态度也】春兰兮秋鞠长无絶兮终古【春祠以兰秋祠以鞠即所传之葩也】












　　文选补遗巻二十八
　　钦定四库全书
　　文选补遗巻二十九
　　元　陈仁子　辑
　　离骚
　　逺游【逺游者屈原之所作也屈原既放悲叹之余眇观宇宙陋世俗之卑狭悼年寿之不长于是作为此篇思欲制炼形魂排空御气浮游八极后天而终以尽反复无穷之世变虽曰寓言然其所设王子之词苟能充之实长生乆视之要诀】
　　屈原
　　悲时俗之迫阨兮愿轻举而逺游质菲薄而无因兮焉托乘【时证反】而上浮遭沈浊而污秽兮独郁结其谁语【鱼据反】夜耿耿而不寐兮魂营营而至曙【耿耿犹儆儆不寐貌营营犹日荧荧亦耿耿之意】惟天地之无穷兮哀人生之长勤往者余弗及兮来者吾不闻【此章四言乃此篇所以作之本意也神仙度世之说无是理而不可期也审矣屈子于此乃独眷眷而不忘者何哉正以往者之不可及来者之不得闻而欲乆生以俟之然往者之不可及则己末如之何矣独来者之不得闻则夫世之惠迪而未吉从逆而未凶者吾皆不得以须其反复熟烂而睹夫天定胜人之所极是则安能使人不为没世无涯之悲恨此屈子所以愿少须防无死而侥幸万一神仙度世之不可期也呜呼逺矣是岂易与俗人言哉】步徙倚而遥思兮怊【超】惝【昌两反】怳【吁往反】而永怀【叶胡威反】意荒【呼广反】忽而流荡兮心愁凄而増悲【凄痛也】神儵忽而不反兮形枯槁而独留内惟省以端操兮求正气之所由【知愁叹之无益而有损乃能反自循省而求其本初】漠虚静以恬愉兮澹无为而自得闻赤松之清尘兮愿承风乎遗则【列仙传赤松神农时为雨师服水玉教神农入火自烧至昆山上常止西王母石室随风雨上下炎帝少女追之亦得仙俱去张良欲从赤松子游即此也】贵真人之休徳兮美往世之登仙与化去而不见兮名声着而日延【身隠而不可见独有名字可闻耳】竒傅说之托辰星兮羡韩众之得一形穆穆以浸逺兮离人羣而遁逸【傅说武丁之相辰星东方苍龙之体心尾箕之星所谓大辰也○庄子傅说得之以相武丁奄有天下乗东维骑箕尾而比于列星音义云今尾上有传说星是也羡念慕也韩终亦见列仙传形寖逺即上文与化去之意】因气变而遂曽【増】举兮忽神奔而鬼怪时髣髴以遥见兮精皎皎以往来【叶音赉此亦上文化去形逺之意髣髴见不諟也丹经所谓服食三载轻举逺游入火不焦入水不濡能存能亡长乐无忧者此也】超氛埃而淑邮兮终不反其故都免众患而不惧兮世莫知其所如【氛昏浊之气淑尤言其淑善而絶尤也此以上言所羡仙去之乐也】恐天时之代序兮耀灵曅【馌】而西征微霜降而下沦兮悼芳草之先蘦【今作零】聊仿佯【音旁羊】而逍遥兮永歴年而无成谁可与玩斯遗芳兮长乡风而舒情髙阳邈以逺兮余将焉所程【耀灵日也曅闪光貌言行之速也沦沈也零落也此一节自叹其将老而恐其学之不及】重曰春秋忽其不淹兮奚乆留此故居轩辕不可攀援兮吾将从王乔而娱戏【嬉叶音虚】飡六气而饮沆【胡朗反】瀣兮漱正阳而含朝霞【叶音胡】保神明之清澄兮精气入而麤【七胡反】秽除【轩辕黄帝名王乔周灵王太子晋也列仙传好吹笙作凤鸣遇浮邱公接之仙去六气者陵阳子明经言春食朝霞日始欲出赤黄气也冬饮沆瀣北方夜半气也秋食沦隂日没以后赤黄气也夏食正阳南方日中气也并天地元黄之气是为六气也又曰日入为飞泉粗物不精也】顺凯风以从游兮至南巢而壹息见王子而宿之兮审壹气之和徳【南风曰凯风南巢旧说以为南方鳯鸟之巢非汤放桀之居巢也宿与肃通审究问】曰道可受兮而不可传其小无内兮其大无垠【叶鱼坚反】毋滑【骨】而魂兮彼将自然壹气孔神兮于中夜存【叶才縁反】虚以待之兮无为之先庶类以成兮此徳之门【叶谟连反曰者王子之言也受心受也传言传也小无内大无垠言无所不在也滑乱也而汝也壹专也孔甚也此言道妙如此人能无滑乱其魂则身心自然而气之甚神者当中夜虚静之时自存于己而不相离矣如此则于应世之务皆虚以待之于无为之先而庶类自成万化自出盖广成子之告黄帝不过如此实神仙之要诀也】闻至贵而遂徂兮忽乎吾将行【叶户郎反】仍羽人于丹丘兮留不死之旧乡【至贵谓至妙之言其贵无敌也仍因就也羽人飞仙也丹丘昼夜常明之处不死之乡仙灵之所宅】朝濯发于汤【阳】谷兮夕晞余目兮九阳吸飞泉之微液兮怀琬琰之华英【叶于姜反汤谷见天问九阳旧说谓汤谷上有扶木九日居下枝一日居上枝亦防言耳飞泉已见上琬琰玉名】玉色頩【普茗普经二反】以脕【晚乂音万】顔兮精醇粹而始壮【叶音庄】质销铄以汋【绰】约兮神要眇【与妙同】以淫放【叶音方頩美貌一曰敛容貌脕泽也醇厚也粹不离也质销铄所谓形解销化也汋约柔弱貌庄子藐姑射山有神人马汋约若处子要眇深逺貌淫纵也】嘉南州之炎徳兮丽佳树之冬荣山萧条而无兽兮野□【与寂同】漠其无人载营魄而登霞兮掩浮云而上征【一作升上四句记时物也下二句言以此时升仙而去载犹如也营犹荧荧也魄说见九歌此言荧魄者隂灵之聚若有光景也霞与遐通谓逺也盖魄不受魂魂不载魄则魂游魄降而人死关故修炼之士必使魂常附魄如日光之载月质魄常检魂如月质之受日光则神不驰而魄不死遂能登仙逺去而上征也】命天阍其开关兮排阊阖而望余召丰隆使先导兮问大【泰】微之所居集重阳入帝宫兮造旬始而观清都朝发轫于太仪兮夕始临乎于【于其反】微闾【排推也望余须我之来也与骚经倚阊阖而望子者意不同矣丰隆已见骚经太微宫垣十星在翼轸北重阳者积阳为天天有九重故曰重阳旬始星名清都列子以为帝之所居也太仪天帝之庭于微闾周礼东北曰幽州其山镇曰毉无闾】屯余车之万乘兮纷溶与而并驰驾八龙之婉婉【苑】兮载云旗之逶蛇【溶水盛也】建雄虹之采旄兮五色杂而炫燿【音县曜】服偃蹇以低昂兮骖连蜷【巨贠反】以骄【居召反】骜【五到反服衡下夹辕两马也骖衡外挽靷两马也连蜷句蹄也骄骜马行纵恣】骑【竒寄反】胶葛以杂乱兮斑漫【莫半反】衍而方行撰余辔而正防兮吾将过乎句芒【胶葛杂乱貌一曰犹交加也斑驳文也漫衍无极貌句芒木神月令东方甲乙其帝太皡其神句芒注云此木帝之君木官之佐自古以来着徳立功】歴大皓以右转兮前飞廉以啓路阳杲杲其未光兮淩天地以径度【太皓即太皥也始结罟以畋以渔制立庖厨天下号之为庖牺氏飞廉见骚经径直也】风伯为【去声】余先驱兮氛埃辟【必亦反】而清凉凤凰翼其承旂兮遇蓐收乎西皇【西方庚辛其帝少皥其神蓐收西皇即少吴也左传金正曰蓐收】擥彗星以为旍兮举斗柄以为麾叛陆离其上下兮游惊雾之流波【叶补基反斗柄北斗之柄所谓杓也麾旗属叛缭分散貌】旹暧曃【音爱逮】其曭【傥】莽兮召元武而奔属【烛】后文昌使掌行兮选署众神以并毂【暧□昧暗也曭日不明也元武北方七宿谓蛇也位在北方故曰元身有鳞甲故曰武文昌在紫微宫北斗魁前六星如匡形】路曼曼【莫干反】其修逺兮徐弭节而髙厉左雨师使俓待兮右雷公而为卫【厉凭陵之意】欲度世以忘归兮意恣【千咨反】雎【许鼻反】以担【居桀反】挢【矫】内欣欣而自美兮聊媮娱以淫乐【叶五教反度世谓度越尘世而仙去也恣睢放肆也担挢轩举也淫乐乐之深也庄子孰居无事淫乐而劝是】涉青云以泛滥游兮忽临睨夫旧乡仆夫怀余心悲兮边马顾而不行【叶戸郎反边旁也谓两骖也】思旧故以想像兮长太息而掩涕汜容与而遐举兮聊抑志而自弭【屈原谓修身念道得遇仙人托与俱游周歴万方升天乘云役使百神而非所乐犹思楚国念故旧砍竭忠信以宁国家精诚之至徳义之厚】指炎神而直驰兮吾将往乎南疑览方外之荒忽兮沛【摩朗反】瀁【以养反】而自浮【叶扶皮反南方丙丁其帝炎帝其神祝融南疑九疑也沛流貌瀁水盛貌】祝融戒而跸御兮腾告鸾鸟迎虙妃张咸池奏承云兮二女御九韶歌【叶居支反】使湘灵鼓瑟兮令海若舞冯夷螭虫象【似两反】并出进兮形蟉【于九反】虬而逶蛇雌蜺【五歴五结二反】便姢以増挠兮鸾鸟轩翥【草庶反】而翔飞音乐愽衍无终极兮焉【尤防反】乃逝以徘徊【跸止行人御御也咸池尧乐承云黄帝乐也又曰颛顼乐又曰有虞氏之乐无所稽考未详孰是二女娥皇女英也御侍九韶已见骚经湘灵湘水之神也海若海神号庄子有北海若冯夷水仙庄子亦云冯夷得之以游大川又曰河伯也象国语所谓水之怪龙罔象也蟉虬盘曲貌便姢轻丽貌挠纒也翥举也愽衍寛平之意马语词也】舒并节以驰骛兮逴【敕角反】絶垠乎寒门【叶弥巾反】轶【逸】迅风于清源兮从颛顼乎増冰【逴逺也絶垠天之边际寒门北极之门轶从后出前迅疾也北方壬癸其帝颛顼其神防北方地寒故有増积之冰】歴冥以邪径兮乗间维以反顾召黔羸而见之兮为余先乎平路【间维补引孝经纬曰天有六间黔羸旧说天上造化神名或曰水神皆怪妄之说不可考矣】经营四方兮周流六漠上至列缺兮降望大壑【六漠谓六合列缺天隙电照大壑在渤海东实惟无底之谷名归墟】下峥嵘而无地兮上寥廓而无天视儵忽而无见兮聴惝怳而无闻【叶无巾反】超无为以至清兮与泰初而为邻【峥嵘深逺貌寥廓广逺也惝怳耳不谛也列子曰泰初者气之始也庄子曰泰初有无无有无名屈子本以来者不闻为忧而愿为方仙之道至此则真可以后天不老而凋三光矣下视人世罋盎之间百千蚊蚋须史之顷万起万灭何足道哉何足道哉司马相如作大人赋多袭其语然屈子所到非相如所能窥其万一也】天问【晦庵米氏曰天问者屈原之所作也屈原放逐彷徨山泽见楚有先王之庙及公卿祠堂图画天地山川神灵琦玮僪佹及古贤圣怪物行事因书其壁呵而问之以渫愤懑楚人哀而惜之因其论述故其文义不次序云尔○此篇所问虽或怪妄然其理之可推事之可鉴者尚多有之旧注之说徒以多识异闻为功不复知其所以问之本意与今日所以对之明法至唐栁宗元始欲质以义理为之条对然亦学未闻道而夸多衒巧之意犹有杂乎其间以是读之常使人不能无遗恨若补注之说则其厖杂不知所择又愈甚焉今存其不可阙者而悉以义理正之庶读者有补】
　　屈原
　　曰遂古之初谁传道之上下未形何由考之【遂往也道犹言也上下谓天地也问往古之初未有天地固木有人谁得见之而传道其事】冥昭瞢闇谁能极之冯【凭】翼惟像何以识之【冥幽也昭明也谓昼夜也瞢暗言画夜未分也极穷也冯翼氤氲浮动貌淮南子云天地未形冯为翼翼又曰未有天地惟象无形窈窈防防莫知其门此承上问时未有人今何以穷极而知之○右二章四问今答之曰开辟之初其事虽不可知其理则具于吾心固可反求黙识非如传记杂书谬妄之说必诞者而后传如柳子所说】明明闇闇惟时何为隂阳三合何本何化【明闇即谓画夜之分时是也谷梁曰独隂不生独阳不生独天不生三合然后生○此问盖曰明必有明之者闇必有闇之者是何物之所为乎隂也阳也天也三者之合何者为本何者为化乎今答之曰天地之化隂阳而已一动一静一晦一朔一往一来一寒一暑皆隂阳之所为而非有为之者也然谷梁言天而不以地对则所谓天者理而已矣成汤所谓上帝降衷子思所谓天命之性是也是为隂阳之本而其两端循环不已者为之化焉周子曰旡极而太极太极动而生阳动极而静静而生隂静极复动一动一静互为其根分隂分阳两仪立焉正谓此也然所谓太极亦曰理而已矣】圜则九重孰营度之惟兹何功孰初作之【圜天形之圎也则法也九阳数之极所谓九天】斡【管】维焉系天极焉加八柱何当东南何亏【叶苦家反斡说文毂端沓是车毂之内以金为筦受轴者维繋物之縻也天极谓南北极天之枢纽常不动处譬车之轴也盖凡物之运者其毂必有所繋然后轴有所加故问此天之斡维繋于何所而天极之轴何所加乎河图言昆仑者地之中也地下有八柱互相牵制名山大川孔穴相通素问曰天不足西北地不满东南注云中原地形西北髙东南下今百川满凑东之沧海则东西南北髙下可知故又问八柱何所当值东南何独亏阙乎】九天之际安放【上声】安属【注】隅隈多有谁知其数【九天即所谓围则九重际边也放至也属附也隅角也○右三章六问今答曰或问邵子曰天何依曰依乎地地何附曰附乎天天地何所依附曰自相依附天依形地附气其形也有涯其气也无涯详味此言屈子所问昭然若发蒙矣但天之形元如弹丸朝夜运转其南北两端后髙前下乃其枢轴不动之处其运转者亦无形质但如劲风之旋当昼则自左旋而向右向夕则自前降而归后当夜则自右转而复左将旦则自后升而趋前旋转无穷升降不息是为天体而实非有体也地则气之查滓聚成形质者但以其束于劲风旋转之中故得以兀然浮空甚乆而不坠耳黄帝问于岐伯曰地有凭乎岐伯曰大气举之亦谓此也其曰九重则自天之外气之旋转益逺益大益清益刚究阳之数而至于九则极清极刚而无复有涯矣岂有营度而造作之者先以斡维系于一处而后以轴加之以柱承之而后天地乃定位哉且曰其气无涯则其边际放属隅隈多少固无得而言者亦不待辨说而可知其妄矣东南之亏乃专以地形言之初无预乎天也】天何所沓十二焉分日月安属列星安敶【沓合也此问天与地合会于何所十二辰谁所分别乎敶列也言日月众星安所繋属谁陈列也○上章所问天何所属并地而言此所问乃为天地相接之处何所沓也今答曰天周地外其说已见上矣非沓乎地之上也十二者自子至亥十二辰也左传日月所会是谓辰注云一歳日月十二防所会为辰十一月辰在星纪十二月辰在元枵之类然此特在天之位耳若以地而言之则南面而立其前后左右亦有四方十二辰之位焉但在地之位一定不易而在天之象运转不停惟天之鹑火加于地之午位乃与地合而得天运之正耳盖周天三百六十五度四分度之一周布二十八宿以着天体而定四方之位以天绕地则一昼一夜适周一匝而又超一度日月五星亦随天以绕地而惟日之行一日一周无余无欠其余则各有迟速之差焉然其悬也固非缀属而居其运也亦非推挽而行但当其气之盛处精神光曜自然发越而又各自有次第耳列子天积气耳日月星辰亦积气中之有光曜者张衡灵宪曰星也者体生于地精成于天列居错峙各有收属此言皆得之】出自汤【旸】谷次于蒙汜【似】自明及晦所行几里【次舎也汜水涯也书宅嵎夷曰晹谷即汤谷尔稚西至日所入为大蒙即蒙汜○此问一日之间日行几里乎答曰汤谷蒙汜固无其所然日月出水乃升于天及其西下又入于水故其出入似有处所而所行里数厯家以为周天赤道一百七万四千里日一昼夜而一周春秋二分昼夜各行其半而夏长冬短一进一退又各以其十之一】夜光何徳死则又育厥利维何而顾菟在腹【夜光月也死其晦也育生也月之生也○此问月有何徳乃能死而复生月有何利而顾望之莬常居其腹乎答曰厯家旧说月朔则去日渐逺故魄死而明生既望则去日渐近故魄生而明死至晦而朔则又逺日而明复生所谓死而有复肓也此说误矣若果如此则未望之前西近东逺而始生之明当在月东既望之后东近西逺而未死之明却在月西矣安得未望载魄于西既望终魄于东而遡日以为明乎故唯近世沈括之说乃为得之盖括之言曰月本无光犹一银丸日耀之乃光耳光之初生日在其傍故光侧而所见才如钩日渐逺则斜照而光稍满大抵如一弹丸以粉涂其半侧视之则粉处如钩对视之则正圎也近歳王普又申其说曰月生明之夕但见其一钩至日月相望而人处其中方得见其全明必有神人能凌倒景旁日月而往参其间则虽晦之时亦得见其全明而与望夕无异耳以此观之则知月光常满但自人所立处视之有偏有正故见其光有盈有亏非既死而复生也若顾莬在腹之问则世俗桂树蛙兎之传其惑乆矣或者以为日月在天如两镜相照而地居其中四旁皆空水也故月中防黑之处乃镜中大地之影略有形似而非真有是物也斯言有理足破干古之疑】女岐无合夫【扶】焉取九子伯强何处惠气安在【叶音紫○女岐神女无夫而生九子伯强大疠疫鬼也所至伤人惠顺也惠气谓和气○此章所问三事今答曰天下之理一而已而有常变之不同天下之气亦一而已而有逆顺之或异夫乾道成男坤道成女凝体于造化之初二气交感化生万物流形于造化之后者理之常也若姜嫄简狄之生稷契则又不可以先后言矣此理之变也女岐之事无所经见以考其实然以理之变而观则恐其或有是但下文复有女岐易首之问又未知果如何耳释氏书有九子母之说疑即谓此然益荒无所考矣惠者气之顺也疠者气之逆也以其强暴伤人故为之名字以着其恶耳初非实有是人也气之流行充塞宇宙其为顺逆有以天时水土之所值有以人事物情之所感万变不同亦未尝有定在】何阖而晦何开而明角宿未旦曜灵安臧【与藏同○阖闭户也开辟户也隂阖而晦阳开而明角亢东方星旦明也曜灵日也○此问何所开阖而为晦明且东方未明之时日安所藏其精光乎答曰晦明之问前娄发之其实亦隂阳消息之所为耳阳息而辟则日出而明隂消而阖则日入而暗又何疑乎角宿固为东方之宿然随天运转不常在东古经之言多假借也日之所出乃地之东方未旦则固已行于地中特未出地面之上耳○明叶音芒】不任汨鸿师【一作鮌】何以尚【叶音常】之佥曰何忧何不课而行之【鮌事见尚书汨治也鸿大水也师众也尚举也佥众也课试也○问鮌才不任治鸿水众人何以举之尧知其不能而臮人以为无忧尧何不且小试之而遽行其说也答曰鮌之才可任治水当时无遇之者故众举之尧则固知其方命圮族而不可用矣四岳又请姑且试之故尧不得已而用之耳】鸱曳衔鮌何聴【叶平声】焉顺欲成功帝何刑焉【鸱事无所见旧说鮌死为鸱所食鮌何以聴而不争乎特以意言之耳详其文势与下文应龙相类似谓鮌聴鸱曳衔之计而败其事然若且顺彼之欲未必不能成功舜何以遽刑之然若此类无稽之谈亦无足答矣】永遏在羽山夫何三年不施伯禹腹鮌夫何以变化【叶音麾○永长也遏犹禁止也羽山在东海中施谓刑杀之也左传乃施邢侯此问鮌功不成何但囚之羽山而不施以刑乎禹鮌子也腹怀抱也诗曰出入腹我○此又问禹自少小习见鮌所为何以能变化而有圣徳乎答曰舜之四罪皆未尝杀也程子以为书云殛死犹言贬死盖圣人用刑之寛例如此非独于鮌为然若禹之圣徳则其所禀于天者清明而纯粹岂习于不善所能变乎】纂就前绪遂成考功何续初继业而厥谋不同【纂集也绪丝端也○此问禹能纂代鮌之遗业而成父功何继续其业而谋乃不同如此答曰鮌禹治水之不同事见洪范盖鮌不顺五行之性筑隄以障润下之水故无成禹则顺水之性而导之使下故有功书所谓决九川距四海濬畎浍距川孟子所谓禹之行水得水之道而行其所无事是也程子曰今河北有鮌隄而无禹亦一证】洪泉极深何以窴【与填同】之地方九则何以坟【叶敷连反】之【洪泉即洪水九则谓九州之界如上所谓圜则也坟土之髙者○此问洪水泛滥禹何用窴塞而平之九州之域何以出其土而髙之乎答曰禹之治水行之而已无事于窴也水既下流则平土自髙而可宫可田矣若曰必窴之而后平则是使禹复为鮌而父子为戮矣柳子对曰行鸿下隤厥丘乃降乌填絶渊然后夷于土此言是也】应龙何画河海何歴【叶音勒○有鳞曰蛟龙有翼曰应龙歴过也山海经禹治水有应龙以尾画地即水泉流通禹因而治之柳子对曰胡圣为不足反谋龙知畚锸究勤而欺画厥尾此言得之矣】鮌何所营禹何所成康回凭怒墬【地】何故以东南倾【鮌禹事已见上六章此不复答旧说康回共上名也凭盛满也列子共工氏与颛顼争为帝怒而触不周之山折天柱絶地维而天倾西北日月星辰就焉地不满东南百川水潦归焉此亦无稽之言不答可也】九州安错川谷何洿东流不溢孰知其故【错置也洿深也水注海曰川注川曰谿注谿曰谷○此章三问今答曰九州所错天地之中也川谷之洿众流之防也不溢者列子曰渤海之东不知几亿万里有大壑焉实惟无底之谷名曰归墟八纮九野之水天汉之流莫不注之而无増无减庄子曰天下之水莫大于海万川归之不知何时止而不盈尾闾泄之不知何时已而不虚栁子曰东穷归墟又环西盈脉穴土区而浊浊清清坟垆防渗渴而升充融有余泄漏复行器运浟浟又何溢焉三子之言逓相祖述而栁又明归墟之泄非出之天地之外但水入于东而复绕于西又渗缩而升乃复出于髙原而下流于东耳此其说亦近似然以理验之则天地之化往者消而来者息非以往者之消复为来者之息也水流东极气尽而散如沃焦釡无有遗余故归墟尾闾亦有沃焦之号非如未尽之水山泽通气而流注不穷】东西南北其修孰多南北顺防【妥】其衍几何【修长也防狭而长也衍余也○此问四方长短若何若谓南北狭而长则其长处所余又计多少也答曰地之形量固当有穷但既非人力所能遍歴筭术所能推知书传臆说又不足信唯灵宪所言八极之广原于厯筭若有据依然非专言地之广狭栁对直谓其极无方则又过矣】昆仑县圃其凥【与居同】安在増城九重其髙几里【县音○昆仑县圃见骚经昆仑据水经在西域一名阿耨达山河水所出非妄言也但县圃増城髙广之度诸怪妄说不可信耳】四方之门其谁从焉西北辟啓何气通焉【补注引淮南子说昆仑虚旁门有数百西北隅开门以纳不周之风今不敢信】日安不到烛龙何照【叶之告反】羲和之未扬若华何光【旧注以为天之西北幽冥无日之国有龙衔烛而照之其有日处日未出时又有若木亦华照地也夫日光弥天其行匝地固无不到之处此章所问尤是儿戯之语不足答】何所冬暖何所夏寒焉有石林何兽能言【答曰南方日近而阳盛故多暖北方日逺而隂盛故多寒今以越之南燕之北观之已自可验则愈逺愈偏而有冬暖夏寒之所不足怪矣石林未详礼曰猩猩能言不离禽兽今南方山中有之】焉有龙虬负熊以游雄虺九首儵忽焉在【叶音紫】何所不死长人何守【虺蛇属尔雅博三寸首大如擘儵忽急疾貌招魂说南方之害雄虺九首往来儵忽谓此不死之人则山海经淮南子屡言之固未可信然俗传山中有人年老不死子孙藏之鸡窠之中者亦或有之不足怪也长人则国语所谓防风氏守封禺之山者山今在湖州武康县】靡蓱九衢枲华安居灵蛇吞象厥大何如【靡蓱未详何物九衢言其枝九出山海经有四衢五衢之语是也枲麻之有子者山海经云浮山有草其叶如枲又云南海内有大蛇身长百寻其色青黄赤黑食象三年而出其骨注云南方蚺蛇亦吞鹿消尽乃自绞于树腹中骨皆穿鳞甲间出亦此类】黒水趾三危安在【叶音紫】延年不死寿何所止【黑水三危皆见禹贡趾未详素问曰真人夀敝天地无有终时至人益其寿命而强亦归于真人圣人形体不敝精神不散亦可以百数】鲮鱼何所鬿【祈】堆焉处羿焉彃日乌焉解羽【鲮鱼防也一云陵鲤有四足形似鼍而短小出南方山海经西海中近列姑射山有陵鱼人面人手鱼身见则风涛起北号山有鸟状如鸡而白首防足名曰鬿雀食人彃射也淮南言尧时十日并出草木焦枯尧命羿仰射十日中其九日日中九乌皆死堕其羽翼故留其一日也春秋元命苞三足乌者阳精也栁云山海经曰大泽方千里羣鸟之所生及所解穆天子传曰北至旷原之野飞鸟之所解其羽旧说非是按今唯陵鲤人所共识其余则有无不可知而彃日之说尤怪妄不足辨解羽如栁说则别是一事然如旧说为日中之乌而借解羽二字以问于义亦通顾亦无足辨耳】禹之力献功【叶音尤】降省下土方焉得彼嵞【一作涂】山女而通之于台桑【此问禹以勤力献进其功尧因使省下土四方当此之时焉得彼嵞山氏之女而通夫妇之道于台桑之地乎书曰娶于涂山辛壬癸甲涂山在寿春东北濠州吕氏春秋禹娶涂山氏女不以私害公自辛至甲四日复往治水】闵妃匹合厥身是继胡为嗜不同味而快鼂【朝】饱【闵忧也言禹所以忧无妃匹者欲为身立继嗣也下二句未详】啓代益作后卒然离蠥【鱼列反】何啓惟忧而能拘是达【益禹贤臣也作为也后君也离遭也蠥忧也旧说禹以天下禅益天下皆去益而归啓是代益作后也于是有扈不服啓遂与之大战于甘故曰离蠥问啓何以能思惟所忧而能代益伐扈以达拘执之嫌乎旧说如此未知是否不敢答也】皆归防【一作射】【菊】而无害厥躬何后益作革而禹播降【叶胡攻反】啓棘宾商九辩九歌【叶巨依反】何勤子屠母而死分竟地【叶音低○棘宾商未详九辩九歌已见骚经窃疑棘当作梦商当作天以篆文相似而误也盖其意本谓啓梦上宾于天而得帝乐以归如列子史记所言周穆王泰穆公赵简子梦之帝所而闻钧天广乐九奏万舞之类耳屠母疑亦淮南所说禹治水时自化为熊以通轘辕之道涂山氏见之而慙遂化为石时方孕啓禹曰归我子于是石破北方而啓生其石在嵩山见汉书注竟地即化石也此皆怪妄不足论但恐文义当如此】帝降夷羿革孽夏民胡防【一音石】夫河伯而妻【去声】彼雒嫔【帝天帝也夷羿诸侯弑夏后相者也革更也孽忧也言变更夏道为万民忧患传曰河伯化为白龙游于水旁羿见防之眇其左目羿又梦与雒水神虙妃交亦妄言也】冯【凭】珧【遥】利决封豨是防【叶时若反】何献蒸肉之膏而后帝不若【冯满也言引满也珧弓名尔雅弓以蜃者谓之珧珧蜃甲也射礼有决注决犹闿也以象骨为之着右大擘指以钩闿体也后帝天帝也若顺也言羿猎防封豨以其肉膏祭天帝天帝犹不顺羿之所为也栁子对曰夸夫快杀鼎豨以虑饱馨膏腴帝叛徳恣力胡肥台舌喉而滥厥福】浞【仕角反】娶纯狐妻爰谋【叶谟悲反】何羿之射革而交吞揆之【寒浞见骚经惑也爰于也言浞娶于纯狐氏女惑爱之遂与浞谋杀羿也射革礼所谓贯革之射左传所谓蹲甲而防之彻七札焉者言有力也吞灭也揆谋度也言何羿之防蓺勇力而其众乃交进而吞谋之此即骚经所谓淫游佚畋而乱流鲜终者】阻穷西征岩何越焉化为黄熊巫何活焉【此章似又言鮌事然羽山东裔而此云西征已不可晓或谓越嵒堕死亦无明文左传言鮌化为黄熊国语作黄能按熊兽名能三足鼈也说者曰兽非入水之物故是鼈也说文又云能熊属足似鹿盖不可晓或云东海人祭禹庙不用熊白及鼈为膳岂鮌化为二物乎】咸播秬【巨】黍莆雚【丸】是营何繇并投而鮌疾修盈【秬黍黑黍也说文黍禾属而莆疑即蒲字蒲水草可以作席雚薍也萑同左氏云萑苻之泽余未详】白蜺婴茀胡为此堂安得夫良药不能固臧天式从横阳离爰死大鸟何鸣夫焉丧厥体【旧注引列仙传崔文子学仙于王子侨子侨化为白蜺而婴茀持药与之文子惊怪引戈击蜺因堕其药俯而视之子乔之尸也须防化为大鸟飞鸣而去事极鄙妄不足复论】蓱号【平声】起雨何以兴之撰体胁鹿何以膺之【旧说蓱屏翳雨师名号呼也兴起也又言天撰十二神鹿一身八足两头独何膺受此形体乎此章大抵荒诞无说今亦不论】鼇戴山抃何以安之释舟陵行何以迁之【鼇大也击手曰抃旧注引列仙传有巨灵之背负蓬莱之山而抃舞事亦见列子下二句未详】惟浇在户何求于嫂何少康逐犬而颠陨厥首女岐缝裳而馆同爰止何颠易厥首而亲以逢殆【浇浞之子旧说浇无义淫泆其嫂往至其户佯冇所求因与淫乱夏少康因田猎放犬逐兽遂袭杀浇而断其头颠倒也陨坠也女岐浇嫂也言女岐与浇淫泆为之缝裳于是共舍而宿止少康夜袭得女岐头以为浇因断之故言易首不知何据】汤谋易旅何以厚之覆舟斟寻何道取【此苟反】之【汤与上句过浇下句斟寻事不相渉疑本康字之误谓少康也斟寻国名杜预云斟灌斟寻夏同姓诸侯相失国依于二斟为浇所灭其子少康为虞庖正有田一成有众一旅遂灭过浇祀夏配天不失旧物旅谓一旅五百人覆舟言夏后相已倾覆于斟寻之国今少康以何道而能复取浇乎】桀伐蒙山何所得焉妺嬉【上末下喜】何肆汤何殛焉【桀伐防山之国而得妺嬉因此肆其情意故为汤所殛放之南巢】舜闵在家父何以鱞尧不姚告二女何亲【鱞古顽反○闵忧也无妻曰鱞姚舜姓也问舜孝如此父何以不为娶乎尧妻舜而不告其父母二女何自而与之相亲乎程子曰舜不告而娶固不可尧命瞽使舜娶舜虽不告尧固告之尔尧之告也以君治之而已】厥萌在初何所亿焉璜台十成谁所极焉【亿度也论语亿则屡中璜美玉也成重也言贤者预见萌芽之端而知其存亡非虚亿也纣作象箸而箕子叹预知象箸必有玉杯玉杯必盛熊蹯豹胎如此必崇广宫室纣果作玉台十重糟丘酒池以至于亡】登立为帝孰道尚之女娲有体孰制匠之【旧说伏羲始画八卦修行道徳万民登以为帝谁开导而尊尚之乎传言女娲人头蛇身一日七十化其体如此谁所制匠而图之乎上句无伏羲字不可知下句则怪甚不足论】舜服厥弟终然为害何肆犬豕而厥身不危败【服事也言舜弟象施行无道舜犹服而事之然象终欲害舜肆其犬承之心烧廪寘井然舜为天子卒不诛象何耶说见下弟章】吴获迄古南岳是止孰期去斯得两男子【此章未详旧注以两男子为泰伯虞仲未知是否】縁鹄饰玉后帝是飨何承谋夏桀终以灭丧【后帝殷汤也言伊尹始仕因縁烹鹄鸟之羮修玉鼎以事汤汤贤之遂以为相承用其谋而伐夏桀终以灭桀此即孟子所辨割烹要汤之说盖战国防士谬妄之言】帝乃降观下逢伊摰何条放致罚而黎服大说【帝谓汤也摰伊尹名也条鸣条也黎众也言汤观风俗而逢伊尹遂用其谋伐桀于鸣条而放之南巢天下众民大喜恱也致罚即汤诰所谓致天之罚】简狄在台【叶徒其反】喾何宜鸟致贻女何喜【简狄帝喾妃元鸟燕也贻遗也言简狄侍帝喾于台上有飞燕堕遗其卵喜而吞之因生契事见商颂说见女岐章】该秉季徳厥父是臧胡终弊于有扈牧夫牛羊【此章未详诸说亦异补曰言啓兼秉禹之末徳而禹善之授以天下有扈以尧舜与贤禹独与子故伐啓啓伐灭之有扈遂为牧竖详此该字恐是啓字字形相似也但牧夫牛羊未有据而其文势似啓反为扈所弊不可考】干协时舞何以怀之平胁曼肤何以肥之【干盾也协合也时是也言舜以干羽合是舞于两阶何以懐有苗而格之也下句未详旧说平胁曼肤肥泽貌言纣为无道天下乖离当怀忧癯瘦何反肥盛若此乎二事不相似时相去又逺未知然否】有扈牧竖云何而逢击牀先出其命何从【竖童仆之未冠者旧说有扈氏本牧竖之人耳因何逢遇而得为诸侯乎啓攻有扈之时亲于其牀上击而杀之其命何所从出乎此亦无所据而牧竖之说文与上章相表里未详其说】恒秉季徳焉得夫朴牛何往营班禄不但还来【旧说朴大也言汤常能秉持契之末德出猎而得大牛之瑞其往猎也不但驱驰往来而已还辄以所获得禽兽徧施禄惠于百姓此篇言秉季徳者再而其说不同如此盖本文已不可考而说者又妄解】昏微遵迹有狄不宁何繁鸟萃棘负子肆情【旧说人循闇微之道为戎狄之行者不可以安其身谓晋大夫解居父聘吴过陈之墓门见妇人负其子欲与之淫泆妇人则引诗刺之曰墓门有棘有鸮萃止言虽无人棘上犹有鸮汝独不愧也今详其说上一句迂曲难解下事亦无所据补引列女传陈辩女事又无负子肆情之意皆不足论】弟并淫危害厥兄何变化以作诈而后嗣逢长【弟惑乱之弟也问何象欲杀舜变化作诈而舜为天子反封象于有庳使其后嗣子孙长为诸侯乎孟子仁人之于弟不藏怒不宿怨封之有庳富贵之也知此则知其说】成汤东巡有莘爰极何乞彼小臣而吉妃是得【有莘国名极至也小臣谓伊尹也言汤东巡至于有莘乞匄伊尹因得吉善之妃以为内辅也史记阿衡欲干汤而无由乃为有莘氏媵臣谓此也然以孟子观之则此说皆妄】水滨之木得彼小子夫何恶之媵有莘之妇【旧说小子谓伊尹媵送也言伊尹母姙身梦神女告之曰臼灶生鼃亟去无顾居无几何臼灶中生鼃母去东走顾视其邑尽为大水母因溺死化为空桑之木水干之后有小儿啼水涯人取养之既长大有殊才有莘恶其从木中出因以送女谬妄甚明不必辨】汤出重泉夫何罪尤不胜心伐帝夫谁使挑之【重泉地名在冯翊郡史记所谓夏台也言桀拘汤于此而复出之汤既得出遂不胜众人之心而以伐桀是谁使桀光拘汤以挑之】防鼂争盟何践吾期苍鸟羣飞孰使萃之【旧说武王将伐纣纣使胶鬲视武王师胶鬲问曰欲以何日至殷武王曰以甲子日胶鬲还报纣会天大雨道难行武王昼夜行或谏曰雨甚军士苦之请且休息武王曰吾许胶鬲以甲子日至殷令报纣矣吾甲子日不到纣必杀之吾故不敢休息欲救贤者之死也遂以甲子日朝诛纣不失期也下二句不可晓注云苍鸟鹰也言将帅勇猛如鹰鸟羣飞惟武王能聚之诗云惟师尚父时惟鹰扬是也未知是否】列击纣躬叔旦不嘉何亲揆发定周之命以咨嗟授殷天下其位安施反成乃亡其罪伊何【叔旦武王弟周公也嘉善也揆度也犹言帝度其心发武王名史记言武王至纣死所射之三发以黄钺斩其头悬之大白之旗此所谓列击纣躬也然未见周公不喜与其咨嗟以揆武王使定周命之事盖当时犹有其传而今失之也此问周公既不喜列击纣躬何为又教武王使定周命乎盖周公但不喜亲斩纣头之事耳固未尝不欲定周之命而王天下以传子孙也后四句不可晓似谓天既授殷以天下而今亡之使其位何所施耶盖唯反其所以成者是以至于灭亡而其为罪果何事耶但语意大简未有以见其必然耳】争遣伐器何以行之并驱击翼何以将之【争遣伐器谓泰誓言羣后以师毕会也并驱击翼谓六韬曰翼其两旁疾击其后言武王之军人人乐战并驱而进之也问此二者何以使其然耶】昭后成游南土爰底厥利维何逢彼白雉【昭后成王孙昭王瑕也成犹遂也底至也昭王南游至楚楚人凿其船而沈之遂不还杜预云昭王南巡守渉汉船壊而溺二说不同未知孰是白雉事无所见旧注周公时越裳氏尝献之昭王徳不能致而欲亲往逢迎之亦恐未必然也】穆王巧挴【芒改反】夫何周流环理天下夫何索求【方言挴贪也贾生所谓品庶每生是也巧挴言巧于贪求史记周穆王得骥温骊骅骝騄耳之驷西巡守乐而忘归徐偃王作乱造父为穆王御长驱归周以救乱环旋也左传云穆王欲肆其心周行天下将必有车辙马迹焉祭公谋父作祈招之诗以止王心王是以获没于祗宫】妖夫曳衒何号于市周幽谁诛焉得夫襃姒【襃姒周幽王之嬖妾也昔夏后氏之衰也有二龙止于夏庭而言曰余襃之二君也夏后布币糈而告之龙亡而漦在椟而藏之传三代不敢发至厉王之末发而观之漦流于庭化为鼋入王后宫后宫处妾遇之而孕无夫而生女惧而弃之先时有童謡曰檿弧箕服实亡周国后有夫妇相牵引行卖是器于市者以为妖怪执而戮之夜得亡去闻所弃女啼声哀而收之遂奔襃襃人后有罪乃入此女以赎罪是为襃姒幽王惑而爱之为废甲后及太子宜臼而立以为后遂为申侯犬戎所杀也】天命反侧何罚何佑齐桓九合卒然身杀【反侧言无常也九纠通用卒终也齐桓公任管仲九合诸侯一正天下任竖刁易牙诸子相攻死不得敛虫流出户与见杀无异人之身一善一恶天命反侧罚佑不常皆其所自取也】彼王纣之躬孰使乱惑何恶辅弼谗谄是服【惑纣者内则妲已外则飞廉恶来之徒也服事也言纣憎辅弼不用忠直之言而专用谗谄之人】比干何逆而抑沈之雷开何顺而赐封之【此言纣之恶辅弼而用谗谄也比干纣诸父也谏纣纣怒乃杀之而剖其心雷开佞人也阿顺于纣乃赐之金玉而封爵之】何圣人之一徳卒其异方梅伯受醢箕子详狂【方术也梅伯纣诸侯也忠直而数谏纣纣怒乃杀之葅醢其身箕子见之欲去不忍遂被髪详狂而为奴二人同徳而术异也】稷维元子帝何竺之投之于冰上鸟何燠之【元大也即帝喾之子弃也帝即喾也竺义未详或曰厚也或曰笃也皆未安稷事见诗大雅及史记后稷名弃其母有邰氏女曰姜嫄为帝喾元妃出野见巨人迹说而践之遂身动如孕者居期而生子姜嫄以无父而生弃之于冰上有鸟以翼覆荐温之以为神乃取而养之诗曰先生如达是首生之子也故曰元子既是元子则帝当爱之何为而竺之耶弃之冰上则人恶之鸟何为而燠之邪以此言之则竺字当为天祝子之祝或为天夭是椓之椓以声近而讹耳】何冯弓挟矢殊能将之既惊帝切激何逢长之【冯引弓持满也其他文多不可晓注以为后稷补以为武王未知孰是今姑阙之】伯昌号衰秉鞭作牧何令彻彼岐社命有殷国【伯昌谓周文王始为西伯而名昌也号衰号今于殷世衰微之际也秉鞭防牧者之事也言服事殷而为之执鞭以作六州之牧彻通也岐社太王所立岐周之社也武王既有殷国遂通岐周之社于天下以为大社犹汉初令民立汉社稷也】迁藏就岐何能依殷有惑妇何所讥【言太王始与百姓徙其宝藏来就岐下问何能使其民依倚而随之惑妇谓妲已也问有何事可讥乎】受赐兹醢西伯上告何亲就上帝罚殷之命以不救【西伯文王也言纣醢梅伯以赐诸侯文王受之以祭告语于上帝帝乃亲致纣之罪罚故殷之命不可复救也】师望在肆昌何识鼓刀扬声后何喜【师望太师吕望谓太公也昌文王也言太公在市肆而屠文王何以识知之乎后亦谓文王也吕望鼓刀在列肆文王亲往问之吕望对曰下屠屠牛上屠屠国文王喜载与俱归此问何但闻其鼔刀之声而亲往问之乎然此与猎于渭滨而得太公之说不同盖当时好事者之言犹伊尹负鼎百里自鬻之比惜乎孟子时无问者不得并掊击之然则其问亦不足答矣】武发杀殷何所悒载尸集战何所急【言武王发欲诛殷纣何所悁悒而不能乆忍遂载文王之柩于军中以防战何所急而然也此言当时传闻之语故为伯夷扣马之词亦有父死不葬之云与此皆误】伯林雉经维其何故何感天抑坠夫谁畏惧【旧注以此为晋太子申生之事未知是否】皇天集命惟何戒之受礼天下又使至代之【言皇天集禄命以与王者何不常有以戒之而使至于危亡乎王者既受天之礼命而王天下天何为使他姓代之乎其警戒之意至深切矣】初汤臣摰后兹承辅何卒官汤尊食宗绪【言汤初举伊尹以为凡臣耳后知其贤乃以备疑丞辅翼也官如官卿之适之官言终使汤为天子尊其先人以王者礼乐祭祀绪业流于子孙也】勲阖梦生少离散亡何壮武厉能流厥严【勲功也阖吴王阖庐也梦阖庐祖父夀梦夀梦卒太子诸樊立诸樊卒传弟余祭余祭卒传弟夷末夷末卒当传弟札札不受夷末之子王僚立阖庐诸樊之长子次不得为王少离散亡放在外乃使专诸刺王僚代为吴王以伍子胥为将破楚入郢是能壮其猛厉勇武而流其威也】彭铿斟雉帝何飨受夀永多夫何长【彭铿彭祖也旧说铿好和滋味进雉羮于尧尧飨之而锡以夀考至八百歳庄子以为上及有虞下及五伯是也但此本谓上帝已为妄说而旧注以为尧又妄之尤也】中央共牧后何怒蛾微命力何固【此章之义未详当阙】惊女采薇鹿何祐北至回水萃何喜【此章未详亦当阙】兄有噬犬弟何欲易之以百两卒无禄【旧注以此为秦公子鍼之事然与左传不同未知是否】薄暮雷电归何忧厥严不奉帝何求【此下皆不可晓今阙其义】伏匿穴处爰何云荆勲作师夫何长【自此至篇终皆隔句叶韵】悟过改更我又何言吴光争国乆余是胜【吴光即阖闾也】何环穿自闾社丘陵爰出子文【子文楚令尹闘谷于莬左传若敖娶于生鬬伯比若敖卒从其母畜于淫于子之女生谷于莬实为令尹子文夫子称其忠事见论语他则不可晓矣】吾告堵敖以不长【楚人谓未成君而死者曰敖堵敖者楚文王子成王兄】何试上予忠名弥彰
　　九辩【晦庵朱氏曰九辩者屈原弟子楚大夫宋玉之所作也闵惜其师忠而放逐故作九辩以述其志云○愚按文选梁昭明太子已选五篇今补四篇于此】
　　宋玉
　　霜露惨凄而交下兮心尚其弗济霰雪雰糅其増加兮乃知遭命之将至愿徼幸而有待兮泊莽莽与壄草同死【一作幸莽莫古反死叶去声○霜露下而霰雪加喻衰乱之愈甚泊止莽莽草盛也幸望至再而卒不能免也】愿自直而径往兮路壅絶而不通欲循道而平驱兮又未知其所从然中路而迷惑兮自厌【益涉反】按而学诵【叶夕恭反】性愚陋以褊【卑善反】浅兮信未达乎从容窃美申包胥之气晟兮恐时世之不固【厌按皆抑止之意言欲速则不达欲缓则无门故自抑而止也学诵未详王注以为吟诗礼未知是否褊急也狭也从容宛转委曲之意申包胥楚大夫也伍子胥得罪于楚将适吴见申胥谓曰我必亡郢申包胥曰子能亡之我能存之子胥奔吴为吴王阖闾臣兴兵而伐楚破郢昭王出奔于是申包胥乃之秦请救兵鹤立于秦庭啼呼悲泣七日七夜不絶声勺饮不入于口秦伯哀之为发兵救楚昭王复国此言已能为包胥事但恐时世不同人不我信耳固当作同】何时俗之工巧兮灭规榘而改凿【叶音造】独耿介而不随兮愿慕先圣之遗教【叶音吉】处浊世而显荣兮非余心之所乐【叶五告反】与其无义而有名兮寜穷处而守髙【叶孤到反】食不媮【他钩反】而为饱兮衣不苟而为温窃慕诗人之遗风兮愿托志乎素餐【孙】蹇充倔【巨物反】而无端兮泊莽莽而无垠无衣裘以御【御】冬兮恐溘死而不得见乎阳春【媮即偷也言衣食固非不欲其温饱但不可以非义而苟媮以得之耳故宁不素餐无衣裘而饥冻以死也诗人言不素餐兮见伐檀篇素空餐食也谓无功徳而空食其禄也充倔记作充诎注谓喜失节貌御止也】
　　靓杪秋之遥夜兮心缭悷而有哀春秋逴逴【竹角反】而日髙兮然惆怅而自悲四时递来而卒岁兮隂阳不可与俪偕【哀偕如字悲补皆反哀叶衣偕居支反○靓与静同杪末也缭缴绕也悷悲结也逴逺也递更易也俪偶也不可偶而与之偕言彼去而已留】白日晼【宛】晚其将入兮明月销铄而减毁岁忽忽【一作曶】而遒尽兮老冉冉而愈【俞】弛【施】心揺恱而日【一作幸】兮然怊怅而无冀【叶上声】中憯恻之凄怆兮长太息而増欷【叶上声○晼晚景昳也入落也销铄减毁谓缺也弛放也揺动也冀望也心谓既老将有所遇故揺恱而日幸然卒自知其无所望】年洋洋以日往兮老嵺廓而无处事亹亹而觊进兮蹇淹留而踌躇【嵺廓空也】何汜滥之浮云兮猋【卑遥反】廱【一作壅】蔽此明月忠昭昭而愿见兮然霠【隂】曀而莫达【猋速疾貌言浮云之蔽月以比谗贼之害贤也霠云覆日也曀隂风也】愿皓日之显行兮云蒙蒙【一作蒙】而蔽之窃不自料【一作聊】而愿忠兮或黕【丁感反】防而污【鸟故反】之【料量也黕防垢污沾辱也】尧舜之抗行兮了冥冥而薄天何险之嫉妬兮被以不慈之伪名彼日月之照明兮尚黯【鄢感反】黮【徒感反】而有瑕何况一国之事兮亦多端而胶加【黯黮云黒黯黮日月使有瑕也胶加戾也】被荷裯之晏晏兮然潢洋而不可带既骄美而伐武兮负左右之耿介憎愠惀之修美兮好夫人之慷慨众踥蹀而日进兮美超逺而逾迈农夫辍耕而容与兮恐田野之芜秽事緜緜而多私兮窃悼后之危败世雷同而炫曜兮何毁誉之昧昧【被音披晏一作炅潢户广反洋音养○此亦谓有美名而无实用骄美自矜其美伐武自夸其武也负恃也左右侍臣也耿介亦刚勇之意农夫辍耕而容与言不恤国政而嬉游也多私狥已意任女谒聴谗言之类雷同雷声相似有同无异也人君矜能自用荒怠邪僻臣下又承其意莫之敢违是以毁誉不核而聪明廱蔽国事胶加也】今修饰而窥镜兮后尚可以窜藏愿寄言夫流星兮羌儵忽而难当卒廱蔽此浮云兮下暗漠而无光【修饰窥镜谓修徳行政而聴人言考往事以自鉴尚可窜藏言尚可以潜伏而不至于灭亡寄言欲附此言以谏诲其君也流星既不可值则卒为廱蔽而不可解矣】尧舜皆有所举任兮故髙枕而自适谅无怨于天下兮心焉取此怵惕椉【一作六】骐骥之浏浏兮驭安用夫强防谅城郭之不足恃兮虽重介之何益【浏浏言如水之流也言所任得人无怨于下则不假威刑自成美化不然则虽有城郭甲兵不足恃矣】邅翼翼而无终兮忳【徒浑仄】惛惛【昏】而愁约生天地之若过兮功不成而无效【邅行不进约穷约也生天地谓人生天地之间也若过言如行所经歴不久留也古诗云人生天地间忽如逺行客是也】愿沈滞而不见兮尚欲布名乎天下然潢洋而不遇兮直怐【遘】愗【茂】而自苦【怐愗愚也言欲退而自修以立名于世然亦未冇所遇以着其节空愚昧而自苦耳】莽洋洋而无极兮忽翺翔之焉薄国有骥而不知椉兮焉皇皇而更索甯戚讴于车下兮桓公闻而知之无伯乐之善相兮今谁使乎誉之罔流涕以聊虑兮惟着意而得之纷忳忳之愿忠兮妬被离而鄣之【甯戚见前篇着意犹言着乎心言存于心而不释也桓公惟心常在于求贤故闻甯戚之歌而知其非常人也忳忳专壹貌】愿赐不肖之躯而别离兮放游志乎云中椉精气之抟抟【度官反】兮骛诸神之湛湛骖白霓之习习兮歴羣灵之丰丰【既为谗妬所障故愿乞身而去精气谓日月抟与团同湛湛厚集貌习习飞动貌丰丰言多也】左朱雀之苃苃【一作茷又拔皆音斾】兮右苍龙之躣躣【其居反又作躩】属雷师之阗阗【田】兮通飞廉之衙衙【五乎反又音鱼○苃苃飞扬貌躣躣行貌阗阗鼓声衙衙亦行貌】前轻辌【凉】椉之锵锵兮后辎椉之从从【楚红反】载云旗之委蛇兮扈屯骑之容容【轻辌车之轻而有窻者招魂注轩辌皆轻车名是也锵锵从从皆鸾声也辎軿车前衣车后也】计专专之不可化兮愿遂推而为臧赖皇天之厚徳兮还及君之无恙【叶音羊○言我但能专一于君而不可化故今只愿推此而为善明本性固然非择而为之又言若以皇天之灵使吾君及此无恙之时而一寤焉则是吾之深愿也说文恙忧也一曰虫入腹食人心古草居多被此毒故相问无恙乎】




　　文选补遗巻二十九
　　钦定四库全书
　　文选补遗巻三十
　　元　陈仁子　辑
　　离骚
　　惜誓【晦庵朱氏曰惜誓者汉梁太傅贾谊之所作也谊洛阳人汉文帝闻其名召为博士超迁至太中大夫纳用其言议以任公卿之位绛灌之属毁谊年少初学擅权纷乱诸事于是天子亦疎之以谊为长沙王太傅三年复召以为梁太傅数问以得失多欲有所匡建数年梁王骑堕马死谊自伤为传无状哭泣嵗余亦死死时年三十三矣史汉于谊传独载吊屈原鵩鸟二赋而无此篇故王逸虽谓或云谊作而疑不能明独洪兴祖以为其间数语与吊屈赋词指略同意为谊作亡疑者今玩其词实亦瓌异奇伟计非谊莫能及故特据洪说而并録传中二赋以备一家之言】
　　贾谊
　　惜余年老而日衰兮嵗忽忽而不反登苍天而髙举兮歴众山而日远【设言髙举经歴众山去日逺也】观江河之纡曲兮离四海之霑濡攀北极而一息兮吸沆瀣以充虚飞朱鸟使先驱兮驾太一之象舆苍龙蚴【于纠反】虬于左骖兮白虎骋而为右騑【叶芳无反】建日月以为盖兮载玉女于后车驰骛于杳之中兮休息虖【乎】昆仑之墟【邱于反○晋志云北极五星天运无穷三光迭曜而极星不移故曰居其所而众星共之淮南云左青龙右白虎前朱雀后武注云角亢为青龙参伐为白虎星张为朱鸟斗牛为武沈存中云朱雀莫知何物但谓鸟而朱者羽族赤而翔上集必附木此火之象也或云鸟即鳯也然天文家朱鸟乃取象于鹑南方七宿曰鹑首鹑火鹑尾是也盖鹑无尾故以翼为尾云象舆以象齿饰舆也玉女青要乗弋等也墟大丘也】乐穷极而不猒兮愿从容乎神明【叶谟郎反】涉丹水而驼【一作驰】骋兮右大夏之遗风【叶孚光反】黄【一作鸿】鹄之一举兮知山之纡曲再举兮睹天地之圜方临中国之众人兮托回飙乎尚羊乃至少原之壄兮赤松王乔皆在旁二子拥瑟而调均兮余因称乎清商澹然而自乐兮吸众气而翺翔念我长生而久僊兮不如反余之故乡【愿从容乎神明愿与神明俱游戏也丹水犹赤水也大夏外国名在西南黄鹄一飞则见山川之屈曲再举则知天地之圜方居身益高所睹愈逺少原之壄仙人所居均亦调也国语云律者所以立均出度也清商歌曲名五音各有清浊浊者本声清者半声也又言虽得长生久仙犹思楚国念故乡忠信之至恩义之笃也】黄鹄后时而寄处兮鸱枭羣而制之神龙失水而陆居兮为蝼蚁之所裁夫黄鹄神龙犹如此兮况贤者之逢乱世哉【鸱鸺怪鸟枭不孝鸟蝼蝼蛄也螘蚍蜉也裁制也】寿冉冉而日衰兮固儃【邅】回而不息俗流从而不止兮众枉聚而矫直【矫揉也枉者自以为直又羣众而聚合则其党盛而反欲揉直以为枉也】或偷合而苟进兮或隐居而深藏苦称量之不审兮同权防而就衡【叶胡郎反○称所以知轻重量所以别多少权称锤也防平斛木也衡平也权防皆所以取平也】或推迻【移】而苟容兮或直言之谔谔伤诚是之不察兮并纫【一作绳】茅丝以为索方世俗之幽昏兮白黒之美恶放山川之玉兮相与贵夫砾石梅伯数谏而至醢兮来革顺志而用国悲仁人之尽节兮反为小人之所贼【谔谔直言貌语曰千人之诺诺不如一士之谔谔武谔谔以昌纣诺诺以亡来恶来也与革皆纣之佞臣也用国见用于国也】比干忠谏而剖心兮箕子被发而佯狂水背流而源竭兮木去根而不长非重躯以虑难兮惜伤身之无功【叶音光背流而源竭疑当作背源而流竭王逸注水背其源泉则枯竭似当时本未误也伤身而无功若比干箕子是已】已矣哉独不见夫鸾鳯之髙翔兮乃集大皇之壄循四极而周回兮见盛德而后下【大皇之壄大荒之薮言鸾鳯髙飞于大荒之野循于四极回旋而戏见仁圣之王乃下来集归于有德以言贤者亦宜处山泽之中周流观望见髙明之君乃当仕也】彼圣人之神德兮远浊世而自藏使麒麟可得羁而系兮又何以异虖犬羊【言麒麟仁智之兽逺世避害常隐藏不见有圣德之君乃肯来出如使可得羁系而畜之则与犬羊无异不足贵也言贤者亦以不可枉屈为髙如可趋走亦不足称也】
　　哀时命【晦庵朱氏曰哀时命者梁孝王客庄忌之所作也】
　　庄忌
　　哀时命之不及古人兮夫何予生之不遘时往者不可扳【一作攀】援兮徕者不可与期志憾恨而不逞兮杼中情而属诗夜炯炯而不寐兮怀隐忧而歴兹心郁郁而无告兮众孰可与深谋欿【坎】愁悴而委惰兮老冉冉而逮之【遘遇也言自哀生时不及古贤圣之出而当贪乱之世也逞快也属续也欿不自满足意委惰懈倦也】居处愁以隐约兮志沈抑而不扬道壅塞而不通兮江河广而无梁愿至昆仑之悬圃兮采钟山之玉英擥瑶木之橝枝兮望阆风之板桐【叶音唐】弱水汨【骨】其为难兮路中断而不通势不能淩波以径度兮又无羽翼而髙翔然隐闵而不达兮独徙倚而彷徉怅惝罔以永思兮心纡轸而増伤倚踌躇以淹留兮日饥馑而絶粮廓抱景而独倚兮超永思乎故乡廓落寂而无友兮谁可与玩此遗芳白日晼晚其将入兮哀余寿之弗将车既弊而马罢兮蹇邅徊而不能行身既不容于浊世兮不知进退之宜当冠崔嵬而切云兮劔淋离而从横衣摄叶以储与兮左袪挂于榑桑右衽拂于不周兮六合不足以肆行上同凿枘于伏戏【一作羲】兮下合矩矱于虞唐愿尊节而式髙兮志犹卑夫禹汤虽知困其不改操兮终不以邪枉而害方世并举而好朋兮壹斗斛而相量众比周以肩迫兮贤者逺而隐藏【钟山在昆仑山西北淮南言钟山之玉烧之三日其色不变橝木名板桐山名在阆风之上将犹长也淋离长貌言已虽不见容犹整饰冠劒与众异也摄叶储与不舒展貌袪袖也左袖挂于抟桑右衽拂于不周以六合为小不足肆行也比亲也周合也】为鳯皇作鹑笼兮虽翕翅其不容灵皇其不寤知兮焉陈词而効忠俗嫉妬而蔽贤兮孰知余之从容愿舒志而抽冯兮庸讵知其吉凶璋珪杂于甑窐兮陇防与孟娵同宫举世以为恒俗兮固将愁苦而终穷幽独转而不寐兮惟烦懑而盈匈魂眇眇而驰骋兮心烦冤之【丑弓反○鹑鸟之小而无尾者从容言守道而自得也冯满也璋半珪也珪玉瑞也甑瓦器所以炊者也窐甑带也陇防丑妇也孟娵好女也】志欿憾而不憺兮路幽昧而甚难块独守此曲隅兮然欿切而永叹【憺大暂反○憺安也】愁脩夜而宛转兮气涫【馆】【与沸同】其若波握剞【居绮反】劂【居卫反】而不用兮操规榘而无施【叶疎何反○剞劂刻镂刀也应劭曰剞曲刀劂曲凿】骋骐骥于中庭兮焉能极夫逺道置猿狖于櫺槛兮夫何以责其捷巧【櫺阶际阑】驷跛鼈而上山兮吾固知其不能陞释管晏而任臧获兮何权衡之能称【臧为人所贱系也获为人所系得也方言臧获奴婢贱称也】箟【昆】簬【路】杂于黀【邹】蒸兮机蓬矢以防革负担荷【下可反】以丈尺兮欲伸要而不可得外迫胁于机臂兮上牵聮于矰【増】隿【弋】肩倾侧而不容兮固陿腹而不得息【陿音狭○篦簬竹箭也黀麻黠也蒸竹炬也背曰负肩曰担丈尺言行于丈尺之下也机臂弩身也陿隘也】务光自投于深渊兮不获世之尘垢【叶音古】孰魁摧之可久兮愿退身而穷处凿山楹而为室兮下被衣于水渚雾露蒙蒙其晨降兮云依斐【非】而承宇虹霓纷其朝霞兮夕淫淫而淋雨怊茫茫而无归兮怅逺望此旷野下垂钓于谿谷兮上要求于僊者与赤松而结友兮比王侨而为耦使枭杨先导兮白虎为之前后【叶胡古反】浮云雾而入兮骑白鹿而容与【务光古清白之士言不见从自投深渊而死不为谗佞所尘污魁摧未详依斐云貌朝霞暮雨明不能久也枭杨山神即狒狒也尔雅狒狒如人被髪迅走食人】魂眐眐【征】以寄独兮汨【于笔反】徂往而不归处卓卓而日逺兮志浩荡而伤懐【胡威反】鸾鳯翔于苍云兮故矰缴而不能加蛟龙潜于旋渊兮身不挂于罔【一作网】罗知贪饵而近死兮不如下游乎清波宁幽隐以逺祸兮孰侵辱之可为【叶吾禾反】子胥死而成义兮屈原沈于汨罗虽体解其不变兮岂忠信之可化【叶胡戈反】志怦怦【普庚反】而内直兮履绳墨而不颇【平声】执权衡而无私兮称轻重而不差【叶七何反○言以贪饵而得死者固不可为若以忠义而死则不惮】摡【一作慨】尘垢之狂攘兮除秽累而反真形体白而质素兮中皎洁而淑清时猒饫而不用兮且隐伏而逺身聊窜端而匿迹兮嗼【莫】寂黙而无声独便悁而烦毒兮焉发愤而舒情时暧暧其能罢【疲】兮遂闷叹而无名伯夷死于首阳兮卒夭隐而不荣太公不遇文王兮身至死而不得逞【叶丑京反】怀瑶象而佩琼兮愿陈列而无正【叶侧京反】生天墬之若过兮忽烂漫而无成邪气袭余之形体兮疾憯怛【多达反】而萌生愿益见阳春之白日兮恐不终乎永年【叶奴京反○摡涤也狂攘乱貌猒饫自足而不乐见闻之意窜端藏其端绪不使人少见之无正言无人能知己之贤而平其是非】
　　大招【晦庵朱氏曰大招不知何人所作或曰屈原或曰景差自王逸时已不能明矣其谓原作者则曰词义髙古非原莫及其不谓然者则曰汉志定着原赋二十五篇今自骚经以至渔父已充其目矣其谓景差则絶无左验是以读书者往往疑之然今以宋玉大小言赋考之则凡差语皆平淡醇古意亦深靖闲退不为词人墨客浮夸艳逸之态然后乃知此篇决为差作无疑也虽其所言有未免于神怪之惑逸欲之娱者然视小招则已逺矣其于天道之诎伸动静盖若粗识其端倪于国体时政又颇知其所先后要为近于儒者穷理经世之学予于是窃有感焉因表而出之以俟后之君子云】
　　景差
　　青春受谢白日昭只春气奋发万物遽只淩浃行魂无逃只魂魄归徕无逺遥只【遽叶渠骄反○青东方春位其色青也谢去也言冬谢去而青春受之白日昭者冬寒则日无光辉故春气和暖而后白日昭明也只语已词遽犹竞也幽暗凌冰冻言春气既发万物竞起幽暗冰冻之地悉周浃而流行故防之已散而未尽者亦随时感动而无所逃于是及此时而招之欲其无逺去而即归来祭义所谓春雨露既濡君子履之必有怵惕之心如将见之故禘有乐以迎其来意亦如此非尝覃思于有无动静之间者不能知也读者宜深玩之】魂乎归徕无东无西无南无北只东有大海溺水浟浟【攸】只螭龙并流上下悠悠只雾雨淫淫白皓胶只魂乎无东汤谷寥【叶力求反】只【胶叶居幽反○悠悠螭龙行貌皓胶冰冻貌皓然正白回错胶戾也汤谷日之所出其地无人视听然无所见闻也】魂乎无南南有炎火千里蝮蛇蜒【延】只山林险隘虎豹蜿只鰅【鱼恭反】鳙【以恭反】短狐王虺骞只魂乎无南蜮【或】伤躬【叶居延反】只【蜒长貌也蜿虎行貌鱼名皮有文鳙鱼音如彘鸣短狐蜮也说文蜮似鼈三足陆机曰一名射影人在岸上影见水中投人影则射之或云含沙射人孙思邈云亦名射工其虫无目而利耳能听闻人声便以口中毒射人王虺大蛇也骞举头貌】魂乎无西西方流沙漭洋洋只豕首纵目被髪鬤【而羊反】只长爪踞牙诶【嬉】笑狂只魂乎无西多害伤只【漭水大貌洋洋无涯貌纵直竪也鬤髪乱貌踞牙言其牙如锯诶强笑也言西方有神其状如此能伤害人】魂乎无北北有寒山逴【卓】龙赩【许力反】只代水不可涉深不可测只天白颢颢【皓】寒凝凝只魂乎无往盈北极只【逴龙山名赩赤色无草木貌颢颢光貌凝凝冰冻貌盈北极言此冰冻满北极】魂魄归徕闲以静只自恣荆楚安以定只逞志究欲心意安只穷身永乐年寿延只魂兮归徕乐不可言只【安叶一先反】五谷六仭设菰粱只鼎臑【仁珠反】盈望和致芳只内鸧鸽鹄味豺羮【叶力当反】只魂乎归徕恣所尝只【五谷稻稷麦豆麻也仭伸臂一寻八尺也言积谷之多也设施也菰梁蒋实一名雕葫臑熟也致致醎酸也芳谓椒姜也内与肭同肥也鸧即鸧鹄也鸽似鸠而小鹄有青黄曰鹄豺似狗】鲜甘鸡和楚酪只醢豚苦狗脍苴莼只吴酸蒿蒌不沾薄只魂兮归徕恣所择只【生洁为鲜大也酪乳桨也醘肉酱也苦以胆和酱也世所谓胆和者苴莼一名蘘荷本草云叶似初生甘蔗根似姜牙盖切以为香也蒿白蒿春生秋乃香美可食蒌蒿叶似艾生水中脆美可食沾多汁也薄无味也言吴人工调醎酸爚蒿蒌以为齑其味不醲不薄适甘美】炙鸹【古活反】烝凫煔【潜】鹑敶只煎鰿【积】雀遽爽存【叶祖陈反】只魂乎归徕丽以先只【炙燔肉也鸹麋鸹也煔爚也鹑鴽也鰿小鱼也遽爽存未详】四酎并孰不歰嗌【益】只清馨冻不歠役只吴醴白蘖和楚沥只魂乎归徕不遽惕只【酎三重酿酒秦月令云春酿之孟夏始成汉亦以春酿八月乃成此云四酎则是四重酿矣并俱也旧注以为四器俱熟未知孰是也歰不滑也嗌咽喉也言不歰人之咽喉也馨香之远闻也冻犹寒也歠役未详旧注谓不以饮贱役之人言酒醇美役人饮之易醉仆失礼故不以饮之也再宿为醴糵米麴也沥清酒也言使吴人酿醴和白麴以作楚沥也】代秦郑卫鸣竽张只伏戏驾辩楚劳商只讴和扬阿赵箫倡只魂乎归徕定空桑只【代秦郑卫当世之乐也伏羲之驾辩楚之劳商疑皆古曲名而未有考或谓伏羲始作瑟也徒歌曰讴扬阿即阳阿已见前篇赵箫赵国之箫也以赵箫奏扬阿为先倡而讴以和之空桑琴瑟名见周礼】二八接武投诗赋只叩钟调罄娯人乱只四上竞气极声变只魂乎归徕听歌譔只【接连也武迹也投合也诗赋雅乐闗雎鹿鸣之类叩击也金曰钟石曰罄乱理也四上未详譔具也】朱唇皓齿嫭【护】以姱【叶苦胡反】只比【必寐反】德好间【闲】习以都只丰肉微骨调以娱只魂乎归徕安以舒只【嫭姱好貌好间谓美好而间暇习谓习于礼节都谓容态之美不鄙野也】嫮目宜笑娥眉曼只容则秀雅穉朱顔只魂乎归徕静以安只【嫮盼也曼长而轻细也则法也穉幼也】姱脩滂浩丽以佳【叶居宜反】只曽颊倚耳曲眉规只滂心绰态姣丽施只小腰秀颈若鲜卑只魂乎归徕思怨移只【脩长也滂浩广大也佳善也曽重也倚辟也规圜也言面丰满颊肉若重两耳郭辟曲眉正圜也绰绰约也鲜卑衮带头也言腰支细小颈锐秀长若以鲜卑之带约而束之补曰鲜卑之带汉匈奴传所谓黄金犀毗孟康以为要中大带张晏以为鲜卑郭洛带瑞兽名东胡好服之也魏书曰鲜卑东胡别保鲜卑山因号焉移去也言可以忘去怨思也】易中利心以动作只粉白黛黒施芳泽只长袂拂面善留客只魂乎归徕以娱昔只【易中利心皆敏慧之意芳泽芳香之膏泽也昔夜也】青色直眉美目媔【绵】只靥【于牒反】辅奇牙宜笑嘕【虚延反】只丰肉微骨体便娟只魂乎归徕恣所便只【青色谓眉也媔美目貌辅颊车也左传辅车相依嘕笑貌便娟好貌便犹安也】夏屋广大沙堂秀只南房小坛观絶霤只曲屋步壛宜扰畜只腾驾步游猎春囿只【坛音善○沙丹沙也坛犹堂也观犹楼也霤屋宇也曲屋周阁也歩壛长砌也上林赋作步櫩李善云长廊也扰畜驯养禽兽也步游亦言行游耳非必舍车而徒也】琼毂错衡英华假只兰桂树郁弥路只魂乎归徕恣志虑只【假大也言所乗之车以玉饰毂以金错衡英华照耀大有光明也弥竟也】孔雀盈园畜鸾皇只鹍鸿羣晨杂【秋】鸧只鸿鹄代游曼鹔【肃】鷞【霜】只魂乎归徕鳯皇翔只【鹍鹍鸡鸿鸿鹤也晨旦鸣也书曰牝鸡无晨鸧頽鹙也曼曼衍也鹔鷞长颈緑身似鴈】曼泽怡面血气盛只永宜厥身保寿命只室家盈庭爵禄盛只魂乎归徕居室定只【怡怿貌室家谓宗族盈庭满朝廷也】接径千里出若云只三圭重侯听类神只察笃夭隐孤寡存只魂兮归徕正始昆只【接径犹言通路也出若云言人民众多其出如云三圭谓公侯伯也公执桓圭侯执信圭伯执躬圭故曰三圭重侯犹曰陪臣谓子男也盖楚僭王号其县宰皆号曰公如申公叶公之类其小者应亦比子男也听类神者言其听察精审如神明也笃厚也夭早死也隐幽蔽也孤者幼而无父寡者老而无夫也察夭隐者而厚之则孤寡皆得其所矣昆后也正其始以及后人】田邑千畛人阜昌只美冒众流德泽章只先威后文善美明只魂乎归徕赏罚当只【明谟郎反○田野也邑居也周礼九夫为井四井为邑畛田上道也阜盛也昌炽也冒覆也章明也威武也言先以威武严民后以文德抚之既善美而又光明也】名声若日照四海只德誉配天万民理只北至幽陵南交阯只西薄羊肠东穷海只魂乎归徕尚贤士只【德誉配天言楚王脩德于内荣誉外发功德配天又能理万民之冤结也幽陵幽州也交阯南夷其人足大指开析两足并立指则相交羊肠山名山形屈辟状如羊肠今在太原晋阳之西北言魂急归徕楚方尚进贤士必见用也】发政献行禁苛暴只举杰压陛诛讥罢【疲】只直赢在位近禹麾只豪杰执政流泽施只魂乎归徕国家为只【献行令百官上其行治如周礼令羣吏致事汉法令郡国上计也举杰厌陛延登俊杰使在位以压阶陛也诛责而退之也讥罢众所讥诮疲软不胜任之人直赢谓理直而才有余者禹麾未详国家为言如此则国家可为】雄雄赫赫天德明【叶谟郎反】只三公穆穆登降堂只诸侯毕极立九卿【叶乞郎反】只昭质既设大侯张只执弓挟矢揖辞让【叶如羊反】只魂乎归徕尚三王只【雄雄赫赫威势盛也穆穆和美貌诸侯位次三公其班既絶乃使九卿立其下昭质谓射侯所画之地如言白质赤质之类大侯谓所射之布如言虎侯豹侯之类也上手延登曰揖压手退避为让致语以让为辞古者大射燕射乡射之礼将射者皆执弓挟矢以相揖又相辞让而后升射战国时此礼已废久矣故景差特于卒章言此以招屈原之魂欲其徕归而尚此三王之道以矫衰世之失也不特此耳其他若云察幽隐存孤寡治田邑阜人民禁苛暴流德泽举贤能退罢劣亦三王之政也】
　　反离骚【晦庵朱氏曰反离骚者汉给事黄门郎新莽诸吏中散大夫扬雄之所作也雄少好词赋慕司马相如之作以为式又怪屈原文过相如至不容作离骚自投江而死悲其文读之未尝不流涕也以为君子得时则大行不得则龙蛇遇不遇命也何必湛沈身哉乃作书往往摭离骚文而反之自防山投诸江流以吊原云始雄好学博览恬于势利仕汉三世不徙官然王莽为安汉公时雄作法言已称其美比于伊尹周公及莽篡汉窃帝号雄遂臣之以耆老久次转为大夫又放相如封禅文献剧秦美新以媚莽意得校书天禄阁上防刘寻等以作符命为莽所诛辞连及雄使者来欲收之雄恐惧从阁上自投下防死先是雄作解嘲有爰清爰静逰神之廷惟寂惟寞守德之宅之语至是京师为之语曰爰清静作符命唯寂寞自投阁雄因病免既复召为大夫竟死莽朝其出处大致本末如此岂其所谓龙蛇者邪然则雄固为屈原之罪人而此文乃离骚之谗贼矣他尚何说哉】
　　扬雄
　　有周氏之蝉嫣兮或鼻祖于汾隅灵宗初谍伯侨兮流于末之扬侯【蝉嫣连也嫣于连反鼻始也汾隅扬邑也雄自言系出于周而食采于扬也谍谱也周衰而扬氏有号为扬侯侯叶音胡】淑周楚之丰烈兮超既离乎皇波因江潭而记兮钦吊楚之湘累【淑善也去汾隅徙巫山得周楚之美烈也超速也离歴也皇大也经河及江歴大波也潭深渊也音往乗水而往也记书也指屈原也累囚也成相曰比干见刳箕子累或曰礼丧容累累又史记孔子累累然如丧家之狗赵武灵王见其长子傫然也皆衰悴之意未知孰是】惟天轨之不辟兮何纯絜而离纷纷累以其淟【吐典反】涊【乃典反】兮暗累以其缤纷【轨路也辟开也淟涊秽浊也缤匹人反缤纷交杂也】汉十世之阳朔兮招揺纪于周正正皇天之清则兮度后土之方贞【十世数高祖吕后至成帝也招揺斗杓星也周正十一月也记以此时投文也正天度地自言已志也】图累承彼洪族兮又览累之昌辞带钩矩而佩衡兮履欃枪以为綦【图案其系图也钩规也矩方也衡平也欃枪妖星綦履下饰言贱也】素初贮厥丽服兮何文肆而质防【械】资娵【子侯反】娃【于佳反】之珍髢【徒计反】兮鬻九戎而索赖【贮积也肆放也防狭也言其文词放肆而性狷狭也闾娵也吴娃也皆古美女也髢发也赖利也言原在楚如质美女之髢而鬻于九戎之中其人被发无所用也】鳯凰翔于蓬陼兮岂鴐鹅之能捷骋骅骝以曲囏兮驴骡连蹇而齐足【叶音接○蓬陼蓬莱之陼鴐音加鴐鹅鸟名捷及也骅骝骏马名若驰于屈曲艰阻之处则与蹇驴无异】枳棘之榛榛【臻】兮蝯貁拟而不敢下灵脩既信椒兰之唼【妾】佞兮吾累忽焉而不蚤睹【榛梗秽貌蝯貁见九歌拟疑也灵脩原以寄意于楚王也椒兰见骚经谮言也】衿芰茄【古荷字】之緑衣兮被夫容之朱裳芳酷烈而莫闻兮不如襞【壁】而幽之离房【衿带也夫容亦古芙蓉字通用余并见骚经襞叠衣也离房别房也】闺中容竞淖约兮相态以丽佳【叶音圭】知众嫭之嫉妒兮何必飏累之蛾睂【古眉字言众士争能犹众女之竞容也淖约善容止也态犹胜也言以丽佳相胜也言原自举其眉使众憎嫉也音义见骚经】懿神龙之渊潜兮竢庆云而将举亡春风之被【读曰披】离兮孰焉知龙之所处【懿美也竢待也龙以潜居待云为美以讥屈原不能隐德自取祸也】愍吾累之众芬兮飏煜煜之芳苓遭季夏之凝霜兮庆【读与羌同】夭顇而丧荣【夏自遭霜言不遇时】横江湘以南兮云走【奏】乎彼苍吾【与梧同】驰江潭之泛溢兮将折衷乎重华【走趣也见骚经】舒中情之烦或兮恐重华之不累与陵阳侯之素波兮岂吾累之独见许【阳侯见九章言屈原欲自投江以陵素波舜必不许之洪兴祖曰吾恐重华许原之沈江以死不许雄之投阁而生也斯言得之矣】精琼靡与秋菊兮将以延夫天年临汨罗而自陨兮恐日薄于西山【此又讥原欲餐玉以延年而反怀沙以求死盖雄知生固我所欲而不知所欲有甚于生者故也】解扶桑之总辔兮纵令之遂奔驰鸾皇腾而不属兮岂独飞防与云师【此言其去之速也余说见骚经】巻薜芷与若惠兮临湘渊而投之棍申椒与菌桂兮赴江湖而沤【一遘反】之【若杜若惠即蕙也此言原之赴水是并与其芳洁之操而弃棍大束也沤今沤麻也余见骚经】费椒糈以要神兮又勤索彼琼茅违灵氛而不从兮反湛身于江臯累既□【古攀字】夫傅说兮奚不信而遂行徒恐鷤防之将鸣兮顾先百草为不芳【言既慕傅说何不自信其言而遽去徒以鷤防之将鸣为忧而不虑反先百草以就死音义见骚经然傅说乃巫咸之语雄误以为原词】初累弃彼虙妃兮更思瑶台之逸女抨【普更反】雄鸩以作媒兮何百离而曽不壹耦乗云蜺之旖旎兮望昆仑以樛流览四荒而顾怀兮奚必云女【去声】被高丘【但髙丘无女本言髙丘无美女可求以喻列国无贤君可事耳】既亡鸾车之幽蔼兮焉驾八龙之委蛇临江濒而掩涕兮何有九招与九歌【此言原实无车可乗无马可驾又方就死湘渊何有歌舞之乐讥骚经之言不实也】夫圣哲之不遭兮固时命之所有【叶音以】虽増欷以于邑兮吾恐灵脩之不累改【叶音已○言楚王必不为屈原而改也孟子曰千里而见王是予所欲也不遇故去岂予所欲哉圣贤之心如此原虽未及而其拳拳于宗国尤见臣子之至情岂忍逆料其君之不可谏而先自已哉此等义理雄皆不足以知之惟有偷生惜死一路则见之明而行之熟耳以此讥原是以鸱枭而笑鳯凰】昔仲尼之去鲁兮婓婓迟迟而周迈终回复于旧都兮何必湘渊与涛濑【婓芳非反○往来貌孔子乃异姓之臣其去鲁也但政乱耳未有危亡之衅也可去而去可归而归与屈原事全不相似雄说误矣】溷渔父之餔歠兮絜沐浴之振衣弃由耼之所珍兮蹠彭咸之所遗【由许由耼老耼蹠蹈也许由事不经见雄亦本不之信今乃言之已为抵牾又不察其生当尧舜之间身无谗贼之祸与原事亦不相似也老耼之学私于为我而无君臣之义亦雄所知至此乃以为言亦其贪生惜死之心胜是以溺焉而不自知耳○丹阳洪兴祖曰扬雄所以议屈原者如此而班固亦讥其露才扬已顔之推又病其显暴君过愚尝折衷而论之曰或问古人有言杀其身有益于君则为之屈原虽死何益于怀襄曰忠臣之用心自尽其爱君之诚耳死生毁誉所不顾也故比干以谏见戮屈原以放自沈比干纣诸父也屈原楚同姓也为人臣者三谏不从则去之同姓无可去之义有死而已离骚曰阽余身而危死兮览余初其犹未悔则原之自处审矣或又曰甯武子邦无道则愚而仲山甫明哲以保其身今原乃用智于无道之邦以亏明哲保身之义亦何足为贤乎曰愚如武子全身逺害可也有官守言责斯用智矣山甫明哲固保身之道然不曰夙夜匪解以事一人乎士见危致命况同姓兼恩与义而可以不死乎且比干之死微子之去皆是也屈原其不可去乎有比干以任责微子去之可也楚无人焉原去则国从而亡故虽身被放逐犹徘徊而不忍去生不得力争而强谏死犹冀其感发以改行使百世之下闻其风者虽流放废斥犹知爱其君眷眷而不忘臣子之义尽矣非死为难处死为难屈原虽死犹不死也后之读其文知其人如贾生者亦鲜矣然为赋以吊之不过哀其不遇而已余观自古忠臣义士慨然发愤不顾其死特立独行自信而不回者其英烈之气岂与身俱忘哉仍羽人于丹丘留不死之旧乡超无为以至清与太初而为邻此逺逰之所作而难为浅见寡闻者道也仲尼曰乐天知命故不忧又曰乐天知命有忧之大者屈原之忧忧国也其乐乐天也离骚二十五篇多忧世之语独逺逰曰道可受兮不可传其小无内兮其大无垠无滑而魂兮彼将自然壹气孔神兮于中夜存虚以待之兮无为之先此老庄孟子所以大过人者而原独知之司马相如作大人赋宏放髙妙读者有凌云之意然其语多出于此至其妙处相如莫能识也太史公作传以为其文约其词微其志絜其行防其称文小而其指极大举类迩而见义逺其志絜故其称物芳其行防故死而不容自疎濯淖汚泥之中以浮游尘埃之外推此志也虽与日月争光可也斯可谓深知己者扬子云作反离骚以为君子得时则大行不得时则龙蛇遇不遇命也何必沈身哉屈子之事盖圣贤之变者使遇孔子当与三仁同称雄未足以与此班孟坚顔之推所云无异妾妇儿童之见余故具论之○晦庵朱氏曰鸣呼余观洪氏之论其所以发屈原之心者至矣然屈原之心其为忠清絜白固无待于辩而自显若其为行之不能无过则亦非区区辩说所能全也故君子之于人也取其大节之纯全而略其细行之不能无弊则虽三人同行犹必有可师者况如屈子乃千载而一人哉孔子曰人之过也各于其党观过斯知仁矣此观人之法也夫屈原之忠忠而过者也屈原之过过于忠者也故论原者论其大节则其他可以一切置之而不问论其细行而必其合乎圣贤之榘度则吾固已言其不能皆合于中庸矣尚何说哉且凡洪氏所以为辩者三其一以为忠臣之行发其心之所不得已者而不暇顾世俗之毁誉则防矣其一引仲山甫甯武子事而不论其所遭之时所处之位有不同者则疎矣其一欲以原比于三仁则夫父师少师者皆以谏而见杀见囚耳非故捐生以赴死如原之所为也盖原之所为虽过而其忠终非世间偷生幸死者所可及洪之所言虽有未至而其正终非雄固之推之徒所可比余是以取而附之反骚之篇】









　　文选补遗巻三十
　　钦定四库全书
　　文选补遗巻三十一
　　元　陈仁子　辑
　　赋【愚按班固曰不歌而诵谓之赋登高能赋可以为大夫古者诸侯卿大夫交接邻国以微言相感揖逊之时必称诗以喻其志盖以别贤不肖而观盛衰焉春秋之时周衰道微聘问咏歌不行于列国学诗之士逸在布衣而贤人失志之赋作矣大儒荀卿及楚臣屈原离骚忧国皆作赋以风咸有恻隐古诗之义其后宋玉唐勒郑兴枚乗司马相如下及扬子云竞为侈丽闳衍之词设其风谕之义故曰赋虽然屈宋之赋家有人诵独荀卿之赋人希诵者其体虽不如卿云之赡丽而楚赋之盛已萌蘖于此今附注于首以备观览○荀卿礼赋爰有大物非丝非帛文理成章非日非月为天下明生者以寿死者以葬城郭以固三军以强粹而王驳而伯无一焉而亡臣愚不识敢请之王王曰此夫文而不采者与简然易知而致有理者与君子所敬而小人所不者与性不得则若禽兽性得之则甚雅似者与匹夫隆之则为圣人诸侯隆之则一四海者与致明而约甚顺而体请归之礼○知赋皇天隆物以示下民或厚或薄帝不齐均桀纣以乱汤武以贤湣湣淑淑皇皇穆穆周流四海曽不崇日君子以脩跖以穿室大参乎天精微而无形行义以正事业以成可以禁暴足穷百姓待之而后宁泰臣愚不识愿问其名曰此夫安寛平而危险隘者邪脩洁之为亲而杂污之为狄者邪甚深藏而外胜敌者邪法禹舜而不能揜迹者邪行为动静待之而后适者邪血气之精也志意之荣也百姓待之而后宁也天下待之而后平也明达纯粹而无疵也夫是之谓君子之知○云赋有物于此居则周静致下动则綦高以钜圎者中规方者中矩大参天地德厚尧禹精微乎毫毛而盈大乎防宙忽兮其极之远也攭兮其相逐而反也卭卭兮天下之咸蹇也德厚而不损五采备而成文往来惛惫通乎大神出入甚极莫知其门天下失之则灭得之则存弟子不敏此之愿陈君子设词请测意之曰此夫大而不塞者与充盈大宇而不窕入郄穴而不偪者与行逺疾速而不可托訙者与往来惛惫而不可为固塞者与暴至杀伤而不亿忌者与功被天下而不私置者与托地而游宇友风而子雨冬日作寒夏日作暑广大精神请归之云○蚕赋有物于此防防兮其状屡化如神功被天下为万世文礼乐以成贵贱以分养老长幼待之为而后存名号不美与暴为邻功立而身废事成而家败弃其耆老收其后世人属所利飞鸟所害臣愚而不识请占之五帝五帝占之曰此夫身女好而头马首者与屡化而不寿者与善壮而拙老者与有父母而无牝牡者与冬伏而夏防食桑而吐丝前乱而后治夏生而恶暑喜温而恶雨蛹以为母蛾以为父三俯三起事乃大已夫是之谓蚕理○箴赋有物于此生于山阜处于室堂无知无巧善治衣裳不盗不窃穿窬而行日夜合杂以成文章以能合从又善连衡下覆百姓上饰帝王功业甚博不见贤良时用则存不用则亡臣愚不识敢请之王王曰此夫始生钜其成功小者邪长其尾而锐其剽者邪头铦达而剽赵缭者邪一往一来结尾以为事无羽无翼反覆甚极尾生而事起尾邅而事已簪以为父管以为母既以缝表又以连里夫是之谓箴理○佹诗天下不治请陈佹诗天地易位四时易乡列星殒坠旦暮晦盲幽闇登昭日月下藏公正无私反见从横志爱公利重楼疏堂无私罪人憼革贰兵道德纯备谗口将将仁人绌约敖暴擅强天下幽险恐失世英螭龙为蝘蜓鸱枭为鳯凰比干见刳孔子拘匡昭昭乎其知之明也郁郁乎其遇时之不祥也拂乎其欲礼义之大行也闇乎天下之晦盲也皓天不复忧无疆也千嵗必反古之常也弟子勉学大不忘也圣人共手时防将矣与愚以疑愿闻反辞其小歌也念彼逺方何其塞矣仁人绌约暴人衍矣忠臣危殆谗人服矣旋玉瑶珠弗知佩也杂布与锦弗知异也闾娵子奢莫之媒也嫫母刁父是之喜也以盲为明以聋为聪以危为安以吉为凶呜呼上天曷维其同○愚按荀卿避谗之楚春申君以为兰陵令在屈原先今附于此】
　　微咏赋【愚曰文选诸文中于诗赋掇取赡丽最备今姑拾其一二遗者于后以备奇观】宋玉
　　蔓驰年之骚思黮【他敢切又徒滥切又敕陷切】徂夜之悁【于縁切忿也】忧念怳【胡广切】惘以沦忽心震憺【淡】而劳流坐生悲其何悆【预】徒空咏以自惆于咏之为情也怅望兮若分江皛素厓翔伤兮滥行云再清离浩宕以广度纷收息而淹仪既御声以局【渠足反】制又系韵而发羁青涂郁兮春采香秋色隂兮白露商讙鸟翾【虚縁切】兮山光开【广雅曰翾飞也唐张铣曰翾轻飞也东汉张平子思赋曰翾鸟举而鱼跃兮将往走乎八荒】长霞流布兮林气哀于时也深衷美绪孤响端音【传曰上如抗下如坠累累乎端如贯珠此言八音也故孤响端音用对深衷美绪】属素排满吐致施英嘈肆怀以鸿畅惨辍意而相迎冯【凭】幽图以借怨咀髙华而寄声体闲慆【他刀切喜也】而都靡心逰任而姝明濯陵奇而焘志舒容绮以昭情占风立候睨天发晖精虑方荡中置忘归慨矣挫叹黙焉析机钟石【廛】畹琴瑟林帷【庄子渔父篇孔子逰乎缁帷之林歌鼓瑟】重浏【留】怆以徐吟【西汉司马相如上林赋曰浏莅卉歙楚辞曰秋风浏浏以萧萧晋潘岳寡妇赋曰雪飞而骤落兮风浏浏而夙兴西晋司马彪曰浏众声貌唐张锐曰风吹众木声曰浏】若变宫而下征首防丽以轻荣终温爱而调理厯贞璇以观留雅恨其谁止尔乃承芳遗则度律闻韶回白云以金赞戾秋月而玉寥临洪流以浩汗履薄冰而心憔恻君子之严秀镜淑人之灵昭日月防兮争骛朝夕见兮涂楹华兮开表穸坛兮横芜龙义驿兮终不昭松延防兮意沈虚欢阳台兮迅飞路閟隂椁兮空长居去矣回复参咤荣身四脩匪聊乱而剽越空含防【口淮切】而动神乱曰简情撰至振和兮神宫妙意赏山波兮夐兮积轩非徒歌兮致命遂志寳中阿兮
　　笛赋
　　宋玉
　　余尝观于衡山之阳见竒篠异榦防节间枝之丛生也其处磅【匹庚切石声也】磄【音唐厗石也】千仞絶谿淩阜隆【一作荣】崌万丈盘石双起丹水涌其左醴泉流其右其隂则积雪凝霜雾露生焉其东则朱天皓日素朝明焉其南则盛夏清微春阳荣焉其西则凉风游旋吸逯【力谷切行也众也】存焉干枝洞长【掌】桀出有良工焉名髙师旷将为阳春北鄙白雪之曲假涂南国至此山望其丛生见其异形曰命陪乗取其雄焉得其雌焉将送荆卿于易水上乃使王尔公输之徒【张平子西京赋曰命般尔之巧匠尽变态乎其中唐吕延济曰王尔古巧人也唐薛综曰王尔古之巧者也淮南子曰王尔无所措其剞劂西汉枚乗七发曰使般尔斫斩以为琴班鲁班也尔王尔也皆古之巧人也】合妙意角较手遂以为笛于是天旋少隂白日西靡命岩香使午子延长颈奋玉手摛朱唇曜皓齿頳顔臻玊貌起吟清商追流征歌伐檀号孤子【西汉枚乗七发曰野茧之丝以为弦孤子之钩以为隐九寡之珥以为防注曰钩珥皆寳也隐防皆琴上饰也取孤子寡妇之寳而用之欲其声多悲声】发圆转舒积郁其为幽也甚乎怀永抱絶丧夫天亡稚子纎悲微痛毒离腠理激呌入青云慷慨切穷士【晋向子期思旧赋曰听鸣笛之慷慨兮妙声絶而复陈】列节武毅发沈忧结呵膺扬叱太一声淫淫以黯黮【他敢切】气旁合而争出歌壮士之必往悲猛勇乎飘疾麦秀渐兮【尚书微子将朝周过殷之墟见麦秀之蔪蔪曰此父母之国志动心悲也晋书向子期思旧赋曰叹黍离之慜周兮悲麦秀于殷墟李翰曰箕子从周过殷故宗庙作诗曰麦秀渐渐兮】鸟声哗兮招伯竒于源隂追申子于晋域夫竒曲雅乐所以禁淫也锦绣黼黻所以御寒也缛则泰过是以檀卿刺郑声周人伤北里也乱曰芳林晧干有竒宝兮博人通明乐斯道兮般衍澜漫终不老兮双林间丽貌甚好兮八音和调成禀受兮善善不衰为世保兮絶郑之遗离南楚兮美风洋洋而畅茂兮嘉乐悠长俟贤士兮鹿鸣萋萋思我友兮安心隐志可长久兮
　　大言赋
　　宋玉
　　楚襄王与唐勒景差宋玉逰于阳云之台王曰能为寡人大言者上坐玉因唏【许几切又许既切笑也】曰操是太阿戮剥一世流血冲天车不可以厉至唐勒曰壮士愤兮絶天维北斗戾兮【戾字见左氏襄王十九年其必使子产息之乃犹可以戾杜预曰戾定也】太山夷至景差曰校士猛毅臯陶嘻大笑至兮摧覆思锯牙裾云晞甚大吐舌万里唾一世至宋玉曰方地为车圆天为盖长劒耿介倚乎天外王曰未可也玉曰并吞四夷渴饮枯海跂越九州无所容止身大四塞愁不可长据地蹴天迫不得仰若此之大也如何楚王曰善
　　小言赋
　　宋玉
　　楚襄王既登阳云之台令诸大夫景差唐勒宋玉等并造大言赋赋毕而宋玉受赏王曰此赋之迂诞则极巨伟矣抑未备也且一隂一阳道之所贵小往大来剥复之类也是故卑髙相配而天地定位三光并照则小大备能髙而不能下非兼通也能麤而不能细非妙工也然上坐者未足明赏贤又有能为小言赋者赐之云梦之田景差曰载氛埃兮乗【匹眇切】尘体轻蚊翼形微蚤鳞聿遑浡踊淩虚纵身经由鍼孔出入罗巾飘眇翩绵乍见乍泯唐勒曰析飞尘以为舆剖粃糠以为舟泛然投乎杯水淡若巨海之洪流凭蜽眦以顾眄【玉篇曰眦目际也凭蜽眦以顾眄谓凭蝄蜽目际以为顾眄尔此皆小言也传曰争微利于蜽眦蚊蜨眦即此赋所谓凭蜽眦以顾眄是也蚊蜨西晋张茂先鹪鹩赋所谓巨细舛错种繁类殊鹪螟巢于蛟睫大鹏弥乎天隅是也蜽者蝄蜽也汉张衡南都赋追水豹兮鞭蝄蜽惮防龙兮怖蛟螭国语木石之怪防蝄蜽家语孔子对羵羊亦曰防蝄蜽传记防一足蝄蜽目至小凭眦者言凭至小之目而又于目之眦以顾眄耳】附蠛【亡结反】蠓【亡孔反】而遐游集宁隐微之原浑存亡而不忧又曰馆于蝇须宴于毫端烹虱脑切虮肝会九族而同哜【在细切】犹委余而不殚宋玉曰无内之中微物潜生比之无象言之无名蒙蒙灭景昧昧遗形超于太虚之域出于未兆之庭纤于毳末之微蔑陋于茸毛之方生视之则眇眇望之则离朱为之叹闷神明不能察其形二子之言磊磊皆不如此之为精王曰善遂赐云梦之田
　　讽赋
　　宋玉
　　楚襄王时宋玉休归唐勒谗之于王曰玉为人身体容冶口多微辞出爱主人之女入事大王愿王疏之玉休还王谓玉曰玉为人身体容冶口多微辞出爱主人之女入事寡人不亦薄乎玉曰臣身体容冶受之二亲口多微辞闻之圣人出爱主人之女臣无有也臣尝出行仆饥马疲正值主人门开主人翁出妪又到市独有主人女在女欲置臣堂上太髙堂下太卑乃更于兰房芝室止臣其中中有鸣琴焉臣援而鼓之为幽兰白雪之曲主人之女翳承日之衣披翠云之裘更白縠单衫垂明珠步揺【步揺妇人首饰晋书南史并载金步揺】来排臣户曰上客无乃饥乎为臣炊雕胡之饭烹露葵之羮来劝臣食以翡翠之钗挂臣冠缨臣不忍仰视为臣歌曰嵗将暮兮日己寒中心乱兮勿多言臣复援琴而鼓之为秋竹积雪之曲主人之女又为臣歌曰内怵惕兮徂玉牀横自陈兮【佛经当横陈时】君之旁君不御兮妾谁怨死日将至兮下黄泉玉曰吾宁杀人之父孤人之子诚不忍爱主人之女王曰止止寡人于此之时亦何能已
　　钓赋
　　宋玉
　　宋玉与登徒子偕受钓于洲上而并见于楚襄王登徒子曰夫洲天下之善钓者也愿王观焉王曰其善奈何登徒子对曰夫洲钓也以三寻之竿八丝之线饵若蛆螾钩如细鍼以出三尺之鱼于数仞之水中岂可谓无术乎夫洲芳水饵桂激钩其意不可得退而牵行下触青泥上则波飏洲因水势而施技颉之颃之委纵收敛与鱼沈浮及其解弛也因而获之襄王曰善宋玉进曰今察洲之钓未可谓能持竿也又乌足为大王言乎王曰子之所谓善钓者何玉曰臣所谓善钓者其竿非竹其纶非丝其钩非鍼其饵非螾也王曰愿遂闻之宋玉对曰昔尧舜禹汤之钓也以贤圣为竿道德为纶仁义为钩禄利为饵四海为池万民为鱼钓道微矣非圣人其孰能察之王曰迂哉说乎其钓未可见也玉曰其钓易见王不察尔昔殷汤以七十里周文以百里兴利除害天下归之其饵可谓芳矣南面而掌天下歴载数百到今不废其纶可谓多矣羣生【子禁切】其泽民氓畏其罚其钩可谓均矣功成而不隳名立而不改其竿可谓彊矣若夫竿折纶絶饵坠钩决波涌鱼失是则夏桀殷纣不通夫钓术也今察洲之钓也左挟鱼罶【栁】右执槁竿立于潢污之涯【宜】倚乎杨栁之间精不离乎鱼喙思不出乎鲋鳊形容枯槁神色憔悴乐不复勤获不当费斯乃水滨之役夫也已君王又何称焉王若建尧舜之洪竿摅禹汤之脩纶投之于渎视之于海漫漫羣生孰非吾有其为大王之钓亦不乐乎梁王菟园赋【愚曰汉艺文志载宋玉而下二十家三百六十一篇陆贾而下二十一家计二百七十四篇荀卿而下二十五家计一百三十六篇杂赋十二家计二百三十三篇若此繁多今杂见文选不十之一二今有见者姑録于此】
　　枚乗
　　脩竹檀栾夹池水旋菟园【楚人谓虎于菟菟平声又亦作兔】并驰道临广衍【西汉司马相如逰猎赋蒋茅青苹布濩闳泽延蔓太原靡丽广衍东汉张衡西京赋尔乃广衍沃野唐张铣曰地下平曰衍】故行于昆仑之垦【苦狠切玉篇耕也治也国语士不备垦垦发也切韵曰垦耕用力也】芴兮有似乎西山西山隑隑【五哀切】激扬尘埃蛇龙奏【凑】林木薄逰风踊焉虚谷应焉纷纷弦弦腾踊乱云枝叶翚散柯条纠纷谿谷沙石涸波沸日车骎骎兮连连辚辚音发绪兮菲菲訚訚扰兽鹍鸡【西汉司马相如赋辚鹤乱鹍鸡枚乘七发鹍鸡哀翔于其下西晋张华鹪鹩赋鹍鸡窜于幽险孔翠生乎遐裔】蝭【丁兮切○蝭者蟧蝉也】蛙仓庚宻切别鸟相继哀鸣【家语顔回曰回闻完山之鸟生四子焉羽翼既成将分于四海其母悲呜而送之哀声有似乎此】若乃附巢比翼之传于列树也攦攦【力的切玉篇云指划也上林赋攒立丛倚连巻攦危唐刘良曰攦谓木之重叠累积盘结倾欹貌司马彪曰攦危枝重累也】若飞雪之重弗丽也西望西山山鹊野鸠白鹭霜鹘鹯鹗鹞雕守狗【汲冡书又山献守狗九十】戴胜翡翠鸲鹆枝巢穴藏被唐临谷声音相闻啄尾离属翺翔羣熈交颈接翼闟【徒合切】而未至徐飞翋防【此二字玉篇等书并不收姑存之】往来霞水散漫没合疾疾纷纷若尘埃之间白云穷之乎莫殚究之乎无端于是晚春早夏邯郸襄国易涿之丽人及燕汾之游子相与杂遝而往款焉车接轸而驰逐轮错毂而接服腾跃之意未发嬉游之欢方洽心相扶夺气怒不竭羽盖繇起被以红抹蒙蒙然若雨委雪髙冠翩焉左挟弹右执鞭日移乐衰逰观西园复其所次顾锡从者从容安步鬬鸡走马俛仰钓射烹熬炮炙极欢到暮乐而不舍逮及春郊采桑之妇袿裼错纡【袿古携切裼先的切思赋曰扬杂错之袿徽又南都赋曰被服杂错与此赋袿裼错纡同义张铣曰袿徽妇人服也玉篇广韵曰袿妇人之上服也袪也裼袒也脱衣见体也】连袖方路芳温往来便姢眄顾已而歌曰春阳生兮萋萋不才子兮心哀见佳容兮不能归桑萎蚕饥怅望奈何
　　旱云赋【愚按艺文志贾谊赋七篇今止有此】
　　贾谊
　　惟昊天之大旱兮失精和之正理遥望白云之蓬勃兮滃滃【于孔切川谷吐气貌】澹澹而妄止【澹达滥切水动貌】运清浊之澒【胡动切水银谓之澒】洞兮正重沓而并起嵬隆崇以崔【音摧髙大貌东汉张衡南都赋龙崇摧嵬】巍兮时彷佛而有似屈巻轮而中天兮象虎惊与龙骇相抟据而俱兴兮妄俪倚而时有遂积聚而给沓兮相纷薄而慷慨若飞翔之从横兮扬波怒而澎【蒲衡切水名澎浡滂沛也】濞【音秘水暴至声也】正云布而雷动兮相击冲而破碎或窕电而四塞兮诚若雨而不坠隂阳分而不相得兮【国语隂阳分布日夜同也淮南子画分阳夜分隂今旱隂阳分而不相得】更惟贪婪而狼戾终风解而雾散兮遂陵迟而堵溃或深潜而闭藏兮争离剌而并逝廓荡荡其若条兮日昭昭而芜秽隆益暑而无聊兮煎砂石而烂煟【于贵切光貌】阳风吸习熇熇羣生闷懑而愁愦垅亩枯槁而允布壤石相聚而为害农夫垂拱而无事兮释其耰鉏而下涕悲疆畔之遭祸痛皇天之靡济惟稚稼之早夭兮离天灾而不遂怀怨心而不能已兮窃托咎于在位独不闻唐虞之积烈兮与三代之风气时俗殊而不还兮恐功久而壊败何操行之不得兮政治失中而违节隂气辟而留滞兮猒暴戾而沈没嗟乎作孽大剧何辜于天恩泽弗宣啬夫寡德羣生不福来何暴也去何躁也孳孳望之其可悼也憭【寮】兮慓兮以郁怫兮念思白云肠如结兮终怨不雨甚不仁兮布而不下甚不信兮白云何怼奈何人兮
　　谏格虎赋
　　孔臧
  </div>
  <div class="pagination">
   <a href="文选补遗_page16.html">
    上一页
   </a>
   <span>
    ...
   </span>
   <a href="文选补遗_page12.html">
    12
   </a>
   <a href="文选补遗_page13.html">
    13
   </a>
   <a href="文选补遗_page14.html">
    14
   </a>
   <a href="文选补遗_page15.html">
    15
   </a>
   <a href="文选补遗_page16.html">
    16
   </a>
   <span class="current-page">
    17
   </span>
   <a href="文选补遗_page18.html">
    18
   </a>
   <a href="文选补遗_page19.html">
    19
   </a>
   <a href="文选补遗_page20.html">
    20
   </a>
   <a href="文选补遗_page21.html">
    21
   </a>
   <a href="文选补遗_page22.html">
    22
   </a>
   <span>
    ...
   </span>
   <a href="文选补遗_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
