<!DOCTYPE html>
<html>
 <head>
  <meta charset="utf-8"/>
  <title>
   宋文鉴 - 第 72 页/共 75 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋文鉴 - 第 72 页/共 75 页
  </h1>
  <div class="content">
   宋文鉴巻一百三十七
　　钦定四库全书
　　宋文鉴巻一百三十八
　　宋　吕祖谦　编
　　行状
　　程伯淳行状　　　　　　　　　程　頥
　　曾祖希振皇任尚书虞部员外郎妣髙密县君崔氏祖遹皇赠开府仪同三司吏部尚书妣孝感县太君张氏长安县太君张氏父珦见任太中大夫致仕母夀安县君侯氏先生名颢字伯淳姓程氏其先曰乔伯为周大司马封于程后遂以为氏先生五世而上居中山之愽野髙祖赠太子少师讳羽太宗朝以辅翊功显赐第于京师居再世曾祖而下塟河南今为河南人先生生而神气秀爽异于常儿未能言叔祖母任氏太君抱之行不觉钗坠后数日方求之先生以手指示随其所指而往果得钗人皆惊异数嵗诵诗书彊记过人十嵗能为诗赋十二三时羣居庠序中如老成人见者无不爱重而所部侍郎彭公思永谢客至学舍一见异之许妻以女逾冠中进士第调京兆府鄠县主簿令以其年少未知之民有借其兄宅以居者发地中藏钱兄之子诉曰父所藏也令曰此无证佐何以决之先生曰此易辨尔问兄之子曰尔父藏钱几何时矣曰四十年矣彼借宅居几何时矣曰二十年矣即遣吏取钱十千视之谓借宅者曰今官所铸钱不五六年矣即遍天下此钱皆尔未藏前数十年所铸何也其人遂服令大竒之南山僧舍有石佛嵗传其首放光逺近男女聚观昼夜杂处为政者畏其神莫敢禁止先生始至诘其僧曰吾闻石佛嵗现光有诸曰然戒曰俟复现必先白吾职事不能徃当取其首就观之自是不复有光矣府境水害仓卒兴役诸邑率皆狼狈惟先生所部饮食苃舍无不安便时盛暑泄利大行死亡甚众独鄠人无死者先生治役人不劳而事集常谓人曰吾之董役乃治军法也当路者欲荐之多问所欲先生曰荐士当以才之所堪不当问所欲再期以避亲罢再调江宁府上元县主簿田税不均比他邑尤甚葢近府美田为贵家冨室以厚价薄其税而买之小民苟一时之利久则不胜其先生为令画法民不知扰而一邑大均其始冨者不便多为浮论欲摇止其事既而无一人敢不服者后诸路行均税法邑官不足益以他官经嵗厯时文案山积而尚有诉不均者计其力此上元不啻千百矣防令罢去先生摄邑事上元剧邑诉讼日不下二百为政者疲于省览奚暇及治道先生处之有方不阅月民讼遂简江南稻田田頼陂塘以溉盛夏塘堤大决计非万【一作千】夫不可塞法当言之府府禀于漕司然后计功调役非月余不能兴作先生曰比如是苖稿矣民将何食救民获罪所不辞也遂发民塞之嵗则大熟江宁当水运之冲舟卒病者则留之为营以处曰小营子嵗不下数百人至者辄死先生察其由葢既留然后请于府给劵乃得食比有司文具则困于饥已数日矣先生白漕司给米贮营中至者与之食自是生全者太半措置于纎微之间而人已受赐如此之比所至多矣先生常云一命之士苟存心于爱物于人必有所济仁宗登遐遗制官吏成服三日而除三日之朝府尹率羣官将释服先生进曰三日除服遗诏所命莫敢违也请尽今日若朝而除之所服止二日尔尹怒不从先生曰公自除之某非至夜不敢释也一府相视无敢除者茅山有龙池其龙如蝪蜥而五色祥符中中使取二龙至中途中使奏一龙飞空而去自昔严奉以为神物先生尝捕而脯之使人不惑其始至邑见人持竿道傍以黏飞鸟取其竿折之教之使勿为及罢官舣舟郊外有数人共语自主簿折黏竿乡民子弟不敢畜禽鸟不严而令行大率如此再期就移泽州晋城令泽人淳厚尤服先生教命民以事至邑者必告之以孝悌忠信入所以事父兄出所以事长上度乡村逺近为保伍使之力役相助患难相恤而奸伪无所容凡孤茕残废者责之亲戚乡党使无失所行旅出于其涂者疾病皆有所养诸乡皆有校暇则亲至召父老而与之语儿童所读书亲为正句读教首不善则为易置俗始甚野不知为学先生择子弟之秀者聚而教去邑才十余年而服儒服者葢数百人矣乡民为社会为立科条旌别善恶使有劝有耻邑几万室三年之间无彊盗及闘死者秩满代者且至吏夜叩门称有杀人者先生曰吾邑安有此诚有之必某村某人也问之果然家人惊异问何以知之曰吾常疑此人恶少之弗革者也河东财赋窘迫官所科买嵗为民患虽至贱之物至官取之则其价翔踊多者至数十倍先生常度所需使冨家预储定其价而出之冨室不失倍息而乡民所费比常嵗十不过二三民税常移近边载往则道逺就籴则价髙先生择冨民之可任者预使购粟边郡所费大省民力用舒县库有杂纳钱数百千常借以补助民力部使者至则告之曰此钱令自用而不敢私请一切不问使者屡更无不从者先时民惮差役役及则互相纠诉乡隣为仇先生尽知民产厚薄第其先后按籍而命之无有辞者河东义勇农隙则教以武事然应文备数而已先生至晋城之民遂为精兵晋俗尚焚尸虽孝子慈孙习以为安先生教谕禁止民始信之而先生去后郡官有母死者惮于逺致投诸烈火愚俗视仿先生之教遂废识者恨之先生为令视民如子欲辨事者或不持牒径至庭下陈其所以先生从容告语谆谆不倦在邑三年百姓爱之如父母去之日哭声震野用荐者改著作佐郎寻以御史中丞吕公公着荐授太子中允权监察御史里行神宗素知先生名召对之日从容咨访比二三见遂期以大用每将退必曰频求对来欲常相见尔一日论议甚久目官报午正先生遽求退庭中中人相谓曰御史不知上未食耶前后进説甚多大要以正心窒欲求贤育材为先先生不饰辞辩独以诚意感动人主神宗尝使推择人材先生所荐者数十人而以父表弟张载暨弟頥为首所上章疏子侄不得窥其藁尝言人主当防未萌之欲神宗俯身拱手曰当为卿戒之及因论人才曰陛下奈何轻天下士神宗曰朕何敢如是言之至于再三时王荆公安石日益信用先生每进见必为神宗陈君道以至诚仁爱为本未尝及功利神宗始疑其迂而礼貌不衰尝极陈治道神宗曰此尧舜之事朕何敢当先生愀然曰陛下此言非天下之福也荆公寖行其説先生意多不合事出必论列数月之间章数十上尤极论者辅臣不同心小臣与大计公论不行青苖取息卖祠部牒差提举官多非其人及不经封駮京东转运司剥民希宠不加黜责兴利之臣日进尚德之风寖衰等十余事荆公与先生虽道不同而尝谓先生忠信先生每与论事心平气和荆公多为之动而言路好直者必欲力攻取胜由是与言者为敌矣先生言既不行恳求外补神宗犹重其去上章及面请至十数不许遂阖门待罪神宗将黜诸言者命执政除先生监司差权发遣京西路提防刑狱复上章曰臣言是愿行之如其妄言当赐显责请罪而获迁刑赏混矣累请得罢既而神宗手批暴白同列之罪独于先生无责改差签书镇宁军节度判官事为守者严刻多忌通判而下莫敢与辨事始意先生尝任台宪必不尽力职事而又虑其慢已既而先生事之甚恭虽筦库细务无不尽心事小未安必与之辨遂无不从者相与甚欢屡平反重狱得不死者葢前后以十数河清卒于法不他役时中人程昉为外都水丞怙势蔑视州郡欲尽取诸扫兵治二股河先生以法拒之昉请于朝命以八百人与之天方大寒昉肆其虐用众逃而归州官晨集城门吏报河清兵溃归将入城众官相视畏昉欲弗纳先生曰此逃死自归弗纳必为乱昉有言某自当之即亲往开门抚谕约归休三日复役众欢呼而入具以事上闻得不复遣后昉奏事过州见先生言甘而气慑既而扬言于众曰澶卒之溃乃程中允诱之吾必诉于上同列以告先生笑曰彼方惮我何能尔也果不敢言防曹村埽决时先生方防小吴相去百里州帅刘公涣以事急告先生一夜驰至帅俟于河桥先生谓帅曰曹村决京师可虞臣子之分身可塞亦为之请尽以厢卒见付事或不集公当亲率禁兵以继之帅义烈士遂以本镇印授先生曰君自用之先生得印不暇入城省亲径走决堤谕士卒曰朝廷养尔辈正为缓急尔尔知曹村决则注京城乎吾与尔曹以身捍之众皆感激自効论者皆以为势不可塞徒劳人尔先生命善泅者衔细防以渡决口水方奔注达者百一卒能引大索以济众两岸并进昼夜不息数日而合其将合也有大木自中流而下先生顾谓众曰得彼巨木横流入口则吾事济矣语才已木遂横众以为至诚所致其后曹村之下复决遂久不塞数路困扰大为朝廷忧人以为使先生在职安有是也郊祀霈恩先生曰吾罪涤矣可以去矣遂求监局以便亲养得罢归自是丑正者竞扬避新法之説嵗余得监西京洛河竹木务荐者言其未尝叙年劳丐迁秩改太常丞神宗犹念先生防修三经义尝语执政曰程某可用执政不对又尝有登对者自洛至问曰程某在彼否连言佳士其后彗见翼轸间诏求直言先生应诏论朝政极切还朝执政屡进拟神宗皆不许既而手批与府界知县差知扶沟县事先生诣执政复求监当执政谕以上意不可改也数月右府同荐除判武学新进者言其新法之初首为异论罢复旧任先生为治专尚寛厚以教化为先虽若甚迂而民实风动扶沟素多盗虽乐嵗彊盗不减十余发先生在官无彊盗者几一年广济蔡河出县境濒河不逞之民不复治生业专以胁取舟人物为事嵗必焚舟十数以立威先生始至捕得一人使引其类得数十人不复根治旧恶分地而处之使以挽舟为业且察为恶者自是邑境无焚舟之患畿邑田税重朝廷嵗常蠲除以为患泽然而良善之民惮督责而先输逋负获除者皆顽民也先生为约前料获免者今必如期而足于是惠泽始均司农建言天下输役钱达戸四等而畿内独止第三请亦及第四先生力陈不可司农奏其议谓必获罪而神宗是之畿邑皆得免先生为政常权谷价不使至甚贵甚贱会大旱麦苖且枯先生教人掘井以溉一井不过数工而所灌数畆阖境頼焉水灾民饥先生请发粟贷之隣邑亦请司农怒遣使阅实使至隣邑而令遽自陈谷且登无贷可也使至谓先生盍亦自陈先生不肯使者遂言不当贷先生力言民饥请贷不已遂得谷六千石饥者用济而司农益怒视贷籍户同等而所贷不等檄县杖主吏先生言济饥当以口之众寡不当以户之髙下且令实为之非吏罪乃得已内侍都知王中正巡阅保甲权宠至盛所至凌慢县官诸邑供帐竞务华鲜以悦奉之主吏以请先生曰吾邑贫安能效它邑且取于民法所禁也令有故青帐可用之先生在邑嵗余中正往来境上卒不入隣邑有寃诉府愿得先生决之者前后五六有犯小盗者先生谓曰汝能改行吾薄汝罪盗叩首愿自新后数月复穿窬捕吏及门盗告其妻曰我与太丞约不复为盗今何面目见之耶遂自经官制改除奉议郎朝廷遣官括牧地民田当没者千顷往往持累世契劵以自明皆弗用诸邑已定而扶沟民独不服遂有朝防改税作租不复加益及听卖易如私田民既倦于追呼又得不加赋乃皆服先生以为不可括地官至谓先生曰民愿服而君不许何也先生曰民徒知今日不加赋而不知日增租夺田则失业无以生矣因为言仁厚之道其人感动谢曰宁受责不敢违公遂去之他邑不逾月先生罢去其人复至谓摄令曰程奉议去矣尔复何恃而敢稽违朝防督责甚急数日而事集隣邑民犯盗系县狱而逃既又遇赦先生坐是以特防罢邑人知先生且罢诣府及司农丐留者千数去之日不使人知老稺数百追及境上攀挽号泣遣之不去以亲老求近乡监局得监汝州酒税今上嗣位覃恩改承议郎先生虽小官贤士大夫视其进退以卜兴衰圣政方新贤德登进先生特为时望所属召为宗正寺丞未行以疾终元丰八年六月十五日也享年五十有四士大夫识与不识莫不哀伤为朝廷生民恨惜先生资禀既异而克养有道纯粹如精金温润如良玉寛而有制和而不流忠诚贯于金石孝悌通于神明视其色其接物也如春阳之温听其言其入人也如时雨之润胸怀洞然彻视无间测其蕴则浩乎若沧溟之无际极其德美言葢不足以形容先生行已内主于敬而行之以恕见善若出诸已不欲弗施于人居广居而行大道言有物而动有常先生为学自十五六时闻汝南周茂叔论道遂厌科举之业慨然有求道之志未知其要泛滥于诸家出入于老释者几十年返求诸六经而后得之明于庶物察于人伦知尽性至命必本于孝悌穷神知化由通于礼乐辨异端似是之非开百代未明之惑秦汉而下未有臻斯理也谓孟子没而圣学不传以兴起斯文为已任其言曰道之不明异端害之也昔之害近而易知今之害深而难辨昔之惑人也乘其迷暗今之入人也因其髙明自谓之穷神知化而不足以开物成务言为无不周遍实则外于伦理穷深极微而不可以入尧舜之道天下之学非浅陋固滞则必入于此自道之不明也邪诞妖异之説竞起涂生民之耳目溺天下于污浊虽髙才明智胶于见闻醉生梦死不自觉也是皆正路之蓁芜圣门之蔽塞辟之而后可以入道先生进将觉斯人退将明诸书不幸早世皆未及也其辨柝精微稍见于世者之所传尔先生之门学者多矣先生之言平易易知贤愚皆获其益如羣饮于河各充其量先生教人自致知至于知止诚意至于平天下洒扫应对至于穷理尽性循循有序病世之学者舍近而移逺处下而闚髙所以轻自大而卒无得也先生接物辨而不间感而能通教人而人易从怒人而人不怨贤愚善恶咸得其心狡伪者献其诚暴慢者致其恭闻风者诚服觌德者心醉虽小人以趍向之异顾于利害时见排斥退而省其私未有不以先生为君子也先生为政治恶以寛处烦而裕当法令繁密之际未尝从众为应文逃责之事人皆病于拘碍而先生处之绰然众忧以为甚难而先生为之沛然虽当仓卒不动声色方监司竞为严急之时其待先生率皆寛厚施设之际有所頼焉先生所为纲条法度人可效而为也至其道之而从动之而和不求物而物应未施信而民信则人不可及彭夫人封仁和县君严正有礼奉舅以孝称善睦其族先一年卒子曰端懿蔡州汝阳县主簿曰端本治进士业女适假承务郎朱纯之卜以今年十月乙酉塟于伊川先茔谨书家世行业及歴官行事之大防以求志于作者
　　田明之行状　　　　　　　　　刘　跂
　　曾祖永孚故不仕祖均故不仕考亮故赠左中散大夫母永嘉县太君王氏本贯河南府姓田氏讳述古字明之田氏本居密州安丘家世儒者明之蚤孤游学京师甫冠补太学生事安定胡先生为弟子勤笃好问先生称之娶尹师鲁族家子河南县主簿仲甫之女遂徙家河南凡四次以乡荐不中第叹曰得失命也乃慨然发愤隠居讲诵积二十余年不复出哲宗嗣位搜访遗逸故孙温靖公因居守西都以明之名闻诏除襄州司法参军明之曰老矣不任为吏然君命不敢辞乃即其家廷拜受诏而不出仕孙公守郑又奏以为州教授特诏从其请居顷之河阳学官以嫌求对易命既下故王公岩叟时守郑奏谓述古以处士起今新进后生援例徒非是且无以慰郑学者诏又听终任未几除太学正改宣德郎充广亲北宅教授秩满贫不能久留调签书通利军判官事转通直郎今上登极转奉议郎元符三年十二月六日以疾终享年七十夫人后五月亦卒子男处仁处讷处厚处恭处约女嫁进士张安石太庙斋郎温万石明之为人淳静简易不为表襮胸中坦无留阂与人交倾尽不疑既久益亲及其不合毅然去之莫能夺于书无不闚惟易中庸论语孟子老子廼其素所与申重复熟造其深防余不甚错意也邵先生二程先生皆居洛阳明之从之游司马温公居相隣因徒步造门问经史大义语不及他事范翰林祖禹以编修资治通鉴日诣温公温公多召明之与之俱邵程司马公皆重望来者率巨公显人门无杂賔而明之独以白士羁旅预其间合堂同席相视莫逆语必殚竭未尝少贬诸公以是敬爱之晚嵗笃好易古今诸儒训诂得失厯厯别白常称曰道言之必可行行之必可言今学者泥章句不知妙在日用因自为注祁寒盛暑造次颠沛未尝废巻与賔客言不事剧谈惟论易则亹亹不倦日暮客欲去而明之谈益胜意益精明之所著书未就客欲索其书上之朝明之遂不肯出友人张云卿以累举恩当释褐贫欲毋行明之出钱为助乡人争之乃得去既去其妻与子俱病妻竟死家无一钱明之日往防视又办丧事事竟然后归昌王薨假北宅教授官氏撰次行状以故事遗白金百两明之曰他人为文而我受其赐无是也使者屡及明终不受通利并河一夕暴涨守将遽调急夫眀之争曰曷不视水势今虽涨而平此将杀也吾民不可徒扰已而果无事当官不苟亦不为已甚居家防俭衣不兼食不属裕如也乐道自信以是终身焉呜呼可谓吉徳君子也夫将以建中靖国元年某月塟于某所之原晋陵邹浩以明之语谓刘某曰我无称于时然贤公卿大夫多知我今皆亡晚乃得二人焉尚何恨独谓吾子与浩耳今其塟也其能无言邪其许诺居亾何其孤自洛抵汶上持治命来赴果以文为请某外祖母尹夫人鲁郡着姓与河南之尹宗族也故于明之有葮莩之好官于郑又尝同僚盖知之详熟于其来请谨叙次爵里伐阅及其学行大畧以告邹子为之铭庶几乎明之之意而二人者亦以是自致焉


　　宋文鉴巻一百三十八
　　钦定四库全书
　　宋文鉴巻一百三十九
　　宋　吕祖谦　编
　　墓志
　　吴王李煜墓志铭　　　　　　　徐　铉
　　盛德百世善继者所以主其祀圣人无外善守者不能固其存葢运厯之所推亦古今之一贯其有享蕃锡之宠保克终之美殊恩饰瓖懿范流光传之金石斯不诬矣王讳煜字重光陇西人也昔庭坚賛九德伯阳恢至道皇天眷祐锡祚于唐祖文宗武世有显德载祀三百玉沦胥宗子维城蕃衍万国江淮之地独奉长安故我显祖用膺推戴焜燿之烈载光旧吴二世承基克广其业皇宋将启贶冥符有周开先太祖厯试威德所及寰宇将同故我旧邦祗畏天命贬大号以禀朔献地图而请吏故得义动元后风行域中恩礼有加绥怀不世鲁用天王之礼自越常均酅存纪侯之国曾何足贵王以世嫡嗣服以古道驭民钦若彛伦率循先志奉烝尝恭色养必以孝賔大臣事耆老必以礼居处服御必以节言动施舍必以仁至于荷全济之恩谨藩国之度勤修九贡府无虚月祗奉百役知无不为十五年间天眷弥渥然而果于自信怠于周防西隣起衅南箕构祸投杼致慈亲之惑乞火无里妇之辞始营因垒之师终后涂山之防太祖至仁之举大赉为懐录勤王之前効恢焚谤之广度位以上将爵为通侯待遇如初宠锡斯厚今上宣猷大麓敷惠万方每侍论思常存开释及飞天在运丽泽推恩擢进上公之封仍加掌武之秩侍从亲礼勉谕优容方将度越等彛登崇名数呜呼阅川无舍景命不融大平兴国三年秋七月八日遘疾薨于京师里第享年四十有二皇上抚几兴悼投轸悲痛生之不逮俾殁而加饰特诏辍朝三日赠大师追封吴王命中使涖塟凡丧祭所须皆从官给即其年冬十月日塟于河南府某县某乡某里礼也夫人郑国夫人周氏勲旧之族是生邦媛肃雍之美流咏国风才实女师言成阃则子左千牛卫大将军某襟神俊茂识度淹通孝悌自表于天资才略靡由于师训日出之学未易可量惟王天骨秀頴神气清粹言动有则容止可观精究六经旁综百氏常以为周孔之道不可暂离经国化民发号施令造次于是始终不渝酷好文辞多所述作一游一豫必颂宣尼载笑载言不忘经义洞晓音律精别雅郑穷先王制作之意审风俗淳薄之原为文论之以续乐记所着文集三十巻杂説百篇味其文知其道矣至于弧矢之善笔札之工天纵多能必造精絶本以恻懚之性仍好竺干之教草木不杀禽鱼咸遂赏人之善常若不及掩人之过唯恐其闻以至法不胜奸威不克爱以厌兵之俗当用武之世孔明罕应变之略不成近功偃王躬仁义之行终于亡国道有所在复何媿欤呜呼哀哉二室南峙三川东注瞻上阳之宫阙望北邙之云树旁寂寂兮逈野下冥冥兮长暮寄不朽于金石庶有传于竹素其铭曰
　　天鉴九德锡我唐祚緜緜瓜瓞茫茫商土裔孙有庆旧物重覩开国承家疆吴跨楚丧乱孔棘我恤畴依圣人既作我知所归终日靡俟先天不违惟藩惟辅永言固之道或汚隆时有险易蝇止于棘虎游于市明明大君寛仁以济嘉尔前哲释兹后至亦觏亦见乃侯乃公沐浴泽徊翔景风如松之茂如山之崇奈何不淑运极化穷旧国疏封新阡启室人心之谋卜云其吉龙章骥德兰言玉质邈尔何往此焉终毕俨青葢兮裶裶驱素虬兮迟迟即隧路兮徒返望君门兮永辞庶九原之可作与缑岭兮相期垂斯文于亿载将乐石兮无亏
　　穆夫人墓志铭　　　　　　　　栁　开
　　汉开运元年开叔父讳承賛卒叔母穆年二十有七嫠居四十五年嵗己丑五月殁于家后七年塟叔父墓中唐季我先人茔馆陶县北三十里周广顺中始塟叔父大名府西南二十里村曰冯社开近嵗连上书天子哀之赐钱三十万使塟先臣之属得华州进士王焕襄其事焕义者也恭恪弗懈成开之心栁宫姓为地法利坤艮自叔父墓东下十七步我皇考之墓又东下仲父讳承昫之墓各以子位从之又东下叔父讳承陟之墓步悉如九数叔陟无嗣以季父讳承逺之墓同域焉故昭义军节度推官闵叔母长子也闵叔父卒始生次子也赵氏故妇女也次病废老于室开为儿时见我烈考治家孝且严视叔母二子常先开与闰我母万年君爱犹已出勤勤储储常惧有阙乃叔母至老我二兄至成人不类诸孤儿寡妇月旦望诸叔母拜堂下毕即曰上手抵面听奉我皇考诫告之曰人之家兄弟无不义尽因娶妇入门异姓相聚争长竞短渐渍日闻偏爱私藏以至背戾分门割户患若贼讐皆汝妇人所作男子有刚肠者几人能不为妇人言所役吾见多矣若等宁是乎退即惴惴闭息恐然如有大诛责至死不敢道一语为不孝事抵开辈頼之得全其家也如此鸣呼君子正已直其言居上其善也家国治焉小人枉已私为言上不善也家国乱焉防哉君子也铭曰
　　昔我叔之去世兮埀严诫之深辞防穆母而告云兮惟夫妇之有仪伊生死之孰免兮于贞节而勿亏代厚养以多属兮家复贵而偶时宁不完于安佚兮胡适彼而士斯介如石之克鲜兮众犹草之离离母血涕以奉教兮哀心以自持毕考命之惸孤兮终天地而弗移噫过此兮母曷为知
　　徐文质墓志铭　　　　　　　　穆　修
　　进士徐孝山丧其父执丧之三日以其友张生道卿所录父事拜且泣复授之张生并继以语俾来请曰孝山未即殒生尚惟丧事不可缓将卜塟以某日期日且迫敢迹其实托铭于先生用刻而纳之以光永幽穸予既受而阅其始卒乃谓曰是塟也葢得其礼矣比是今贵家冨族将塟其先必惑塟师説拘以嵗月畏忌大至违礼过时久而不克塟者多矣生能塟以其道正合士礼逾月之制此独可尚又安得拒请而勿铭也按君讳文质字处中其先祖父尝寓借并土之文水逮君之考氏既而复防朝廷以兵取太原太原平大徙并民入处之京辅考于时与其族来至京师遂家焉自是得游太学为生徒治春秋经传前后四举有司竟不及禄而终考始娶颍川陈氏女亡再娶清河张氏生男子二人女子二人次子文蔚少卒独君为前室陈氏所生二女子今皆适京师良族由君而下始为京师里人凡并人其俗刚厚而勤啬能而节损以立衣食诸来徙之户初虽贫极者居乆而皆为冨室矧其宿有赍者葢可知故考亦用是而殖其家考之殁贻其规法于君君于此益为之善守者也君尝念陈氏早世又伤父之不逮故事后亲弥尽其力无何数年母张氏又终初君亦尝授经于儒官马符有慕仕进心至悼亲之继丧顾门中时无彊子弟可任惧覆先人遗业则为不肖子因刻力事生于家非时庆吊大事不出门如此者葢有年天圣八年适五十忽得疾医累月弗愈以是年七月十七日卒于居君凡四娶室輙有丧有四男五女初室李氏无子长子孝山出次室李氏景山德山皆未及娶五女子亦幼在室孝山有诸弟妹合族谋塟得其年八月之二十一日藏君于东京之祥符县开封乡西韩村先墓之次以次室李氏为合初李氏次苖氏李氏三室皆同宂而异棺斯实礼也铭曰惟古之塟等杀异宜日月有数举无越斯末代不然惑于塟师隂阳拘忌率常过时其孰警此伊徐氏子以时而塟顺礼之轨既合既祔有铭有纪如君之藏民亦鲜矣
　　种世衡墓志铭　　　　　　　　范仲淹
　　君讳世衡字仲平国之劳臣也不幸云亡其子泣血请于予予尝经略陜西知君最为详惧遗其善不可不从而书之初康定元年春夏戎犯延安我师不利朝廷以堡障众多有分兵之患其间逺不足守者即命罢之防骄而贪益侵吾疆百姓被其毒君时为大理丞任鄜州从事建言延安东北二百里有故寛州请因其废垒而兴之以当冦冲左可致河东之粟右固延安之势北可图银夏之旧有是三利朝廷从之以君董役事君赡勇过人虽俯逼戎落曾不畏惮与兵民暴露数月且战且城然处险无泉议不可守凿地百有五十尺始至于石工徒拱手曰是不可井矣君曰过石而下将无泉耶尔攻其石屑而出之凡一畚偿尔百金工复致其力过石数重泉果沛发饮甘而不耗万人欢呼曰神乎虽虏兵重围吾无困渴之患矣用是复作数井兵民马牛皆大足自兹西陲堡障患无泉者悉仿此大防利焉既朝廷署故寛州为青涧城授君内殿承制知城事复就迁供备库副使旌其劳也塞下多属羌向时汉官不能恩信羌皆持两端君乃亲入部落中劳问如家人意多所周给常自解佩带与其酋豪可语者有得虏中事来告于我君方与客饮即取坐中金器以奬之属羌爱服皆愿効死青涧东北一舍而逺距无定河河之北有敌寨敌常济河为患君屡使属羌击之往必破走前后取首级数百牛羊万计未尝劳士卒也故功多而费寡建营田二千顷嵗取其利募商贾使通其货或先贷之本速其流转嵗时间其息十倍乃建白凡城中刍粮钱币暨军须城守之具不烦外计一请自给一子专视士卒之疾调其汤饵常戒以笞责期于必瘳士卒无不感泣今翰林承防王公尧臣安抚陜西言君治状上悦降诏褒之曰边臣若此朕复何忧二年就兼鄜延路驻泊兵马都监制置本路粮草迁洛苑副使庆厯二年春予按巡环州患属羌之多而素不为用与夏戎潜连助为边患乃召蕃官慕恩与诸族酋长仅八百人犒于麾下与之衣物缯防以悦其意又采忠顺者增银带马绂以旌之然后谕以好恶立约束而俾之遵向然悍猾之性久失其驭非智者处之虑复为变时青涧既完人可循守乃请于朝愿易君理环朝廷方以青涧倚君又延帅上言人重其去命予更择之予谓夏戎日夜诱吾属羌羌爱其类益以外向非斯人亲之不能革其心朝廷始如其请君既至环安边之利害大要在属羌难制惧合夏戎为暴发之患又地瘠谷贵屯师为难聚粮则力屈损兵则势危斯急病也君乃周行境内入属羌聚落抚以恩意如青涧焉有牛家族首奴讹者屈疆自处未尝出见官长闻君之声始来郊迎君戒曰吾诘朝行劳尔族奴讹曰诺是日大雪三尺左右曰此羌凶诈尝与髙使君继嵩挑战又所处险恶氷雪非可前君曰吾方与诸羌树信其可失诸遂与士众缘险而进奴讹初不之信复防大雪谓君必不来方坦卧帐中已至蹙而起之奴讹大惊曰我世居此山汉官无敢至者公了不疑我耶乃与族众拜伏諠呼曰今而后惟父所使自是属羌咸信于君有兀二族爱夏戎伪署君遣人招之不听即使慕恩出兵诛之死者半归者半尽以其地暨牛羊赏诸有功其僣受伪署如兀二族者百余帐咸服栗请命纳其所得文劵袍带由是属羌无复敢贰君戒诸族各置其烽火夏戎时来抄掠则举烽相告众必介马而待之破贼者数四泾原帅葛怀敏定川之败戎马入纵于渭予领庆州蕃汉兵往扼邠城又召君分授泾原君即时而赴羌兵从者数千人属羌为吾用自此始君曰羌兵既可用矣乃复教土人习弧矢以佐官军吏民有请某事辞某事者君咸使之射从其中否而与夺之坐过失者亦用此得赎吏农工商无不乐射焉繇是缘边诸城独环不求增兵不烦益粮而武力自振夏戎闻属羌不可诱土人皆善射烽火相望无日不备乃不复以环为意前后经略使交荐君之才能朝廷益知可倚明年迁东染院使充环庆路兵马钤辖仍领环州西南占原州之疆有明珠灭臧康奴三种居属羌之大素号彊梗在原为孽寖及于环抚之狠不我信伐之险不可入北有二川交通于夏戎朝廷患焉其二川之间有古细腰城复之可断其交路又明年予为宣抚使乃谕君与原守蒋偕共干其事君久悉利病即日起兵防偕于细腰使甲士昼夜筑之夏戎固忌此城君遣人入虏中以计欵之兵遂不至又召明珠等三族酋长犒抚之俾以御冦彼既出其不意又亡外援因而服从君之谋也君处细腰月余逼以苦寒城成而疾作庆厯五年正月七日甲子启手足神志不乱享年六十一塟于京兆万年县之神和原君之先河南洛阳人也曾祖存启河南夀安令祖仁诩京兆长安令赠太常愽士父昭衍登进士第累赠职方员外郎季父放字明逸初隠于终南山君少孤依之服勤左右以力学称明逸道髙德纯太宗朝再诏以事亲不起真宗复加聘礼起拜左司谏直昭文馆累迁尚书工部侍郎大中祥符五年君用工部防得将作监主簿五迁至太子中舍初监秦州太平监以母老求养又监京兆府渭桥仓卭州惠民监知泾之保定京兆之武功泾阳三邑在武功毁滛祠崇夫子庙以来学者在泾阳有里胥王知谦者奸利事露逃之逼郊礼乃出君曰送府则防恩益以长恶从所坐杖脊于县庭而请待罪府君李公谘奏释之自是豪黠莫不敛手其嫉恶如此又邑有三白渠比年浚疏用数邑力主者非其才而劳逸弗等功利日削君使勤墯齐其力故功倍贫冨均其流故利广至今民能言之厯通判镇戎军环凤二州凤之守王防正托章宪外姻以私于君复欲以贿污君君正色不纳防正大怨之乃使人谕王知谦讼君防正内为之助狱成流窦州上亲政量移汝州君之世材以一官让君乃除孟州司马龙图阁直学士李公纮雪于朝授卫尉丞主随州酤又礼部尚书宋公绶工部侍郎狄公棐皆言君非辜改知防州赣县君辞得监京兆军资库以同鄜交辟改签署同州判官事又移鄜州因从军延安乃有故寛州之请君少尚气节昆弟有欲析其家者君推资产与之惟取季父图书而已莅官能摘恶庇民青涧与环人皆画君之像而享事之及终吏民暨属羌酋长朝夕临柩前者数日朝廷深惜之赐三子恩君娶刘氏封万年县君男八人长曰诂文雅纯笃养志不仕有叔祖明逸之风次曰诊试将作监主簿曰咏同州澄城尉曰谘郊社斋郎曰谔三班奉职皆有立防记谊三子尚幼一女适西头供奉官田守政君在边数年聚货食教弧矢抚养士伍牢笼羌夷无贤不肖皆称之又出竒以济几事尝遣谍者入虏中凡半嵗间而虏诛握兵用事二三人谍者还言某谋得行防君已没又天子方怀来故其绩不显铭曰
　　呜呼种君出于贤门吾志必立吾力是陈宁以刚折果由直伸还自瘴海试于塞垣权以从事意其出人捍虏之患乂边之民夙夜乃职星霜厥身生则有涯死宜不泯边俗祀之子子孙孙
　　范纯佑墓志铭　　　　　　　　冨　弼
　　仆天圣初始识范文正公于海陵未几公游文馆仆再举进士来京师又见之公益厚我间或造其门目公傍一童子方十嵗许神重气逺如老成人仆窃询焉即公长子也已能诵诗礼泛读诸书为文章籍籍有可称者所与游皆一时之俊时天下庠序未甚兴公典姑苏首建郡学聘安定胡瑗为先生瑗条立学规良密生徒数百多不率教公患之君尚未冠輙白于庭入学齿诸生之末尽行其规约久之人皆随而不敢犯自是苏之学遂为诸郡倡宝元中西戎叛一方尽惊公连易闗陜官皆不出兵间君侍行日与将卒错处钩微擿隠悉得其良驽由是公任人无失而屡有功公帅环庆也议城马铺寨寨偪贼境贼惧城成而扼其冲故常冦挠之使我不得城君率兵驰据其地贼众大至且战且督役数日而成一路恃以安人又知君材武有足嘉者后公以谗罢知政事君亦逡巡于仕进间从公之邓暴得疾昏不省事废卧许昌仆守淮西过其家省之犹能感慨道忠义问仆之来公耶私耶仆曰公曰公则可噫人一有疾已不能自顾其形骸奚暇他防如君病昏身已弃而尚不忘公忠岂非根乎至性第昏于事而性终不昧耶兹尤异于人可贵重而不可学者病十九年卒于襄邑弟纯仁之官舍年四十九君英悟天纵尚节行事父母尽孝养未尝去左右文正爱之甚日夕以讲求道义为乐亦不欲其逺去君虽文学自冨固不肯应乡里举不得已以防授守将作监主簿亦蹔为跂下司竹监非其好也即解去使君夀且不病得施其所有于是良能美业其少诸君名纯佑字天成娶长葛李氏一男正臣守太常寺太祝一女嫁故人子进士元殳早亡纯仁谋归塟河南万安山先垄之侧行有日走京师来乞铭仆已铭其父今又铭其子悲夫铭曰君之才之贤宜有禄有年一命而尽不复迁病十九年不复痊今其云亡报已骞英名不隠兮何足叹




　　宋文鉴巻一百三十九
　　钦定四库全书
　　宋文鉴巻一百四十
　　宋　吕祖谦　编
　　墓志
　　孙明复墓志铭　　　　　　　　欧阳修
　　先生讳复字明复姓孙氏晋州平阳人也少举进士不中退居泰山之阳学春秋着尊王发微鲁多学者其尤贤而有道者石介自介而下皆以弟子事之先生年愈四十家贫不娶李丞相廸将以其弟之女妻之先生疑焉介与羣弟子进曰公卿不下士久矣今丞相不以先生贫贱而欲托以子是髙先生之行义也先生宜因以成丞相之贤名于是乃许孔给事道辅为人刚直严重不妄与人闻先生之风就见之介执杖屦侍左右先生坐则立升降拜则扶之及其往谢也亦然鲁人既素髙此两人由是始识师弟子之礼莫不叹嗟之而李丞相孔给事亦以此见称于士大夫其后介为学官语于朝曰先生非隠者也欲仕而未得其方也庆厯二年枢密副使范仲淹资政殿学士冨弼言其道德经术宜在朝廷召拜校书郎国子监直讲尝召见迩英阁説诗将以为侍讲而嫉之者言其讲説多异先儒遂止七年徐州人孔直温以在谋捕治索其家得诗有先生姓名坐贬监防州商税徙泗州又徙知河南府长水县签署应天府判官公事通判陵州翰林学士赵防等十余人上言孙某行为世法经为人师不宜弃之逺方乃复为国子监直讲居三嵗以嘉祐六年七月某日以疾卒于家享年六十有六官至殿中丞先生在太学时为大理评事天子临幸赐以绯衣银鱼及闻其丧恻然予其家钱十万而公卿大夫士友太学之诸生相与吊赙治其丧于是以某年某月某日塟先生于郓州须城县卢泉乡之北扈原先生治春秋不惑传注不为曲説以乱经其言简易于诸侯大夫功罪以考时之盛衰而推见王道之治乱得于经之本义为多方其病时枢密使韩琦言之天子选书吏给纸笔命其门人祖无择就其家得其书十有五篇録之藏于秘阁先生一子大年尚幼铭曰圣人既殁经更焚逃藏脱乱仅传存众説乘之汨其原怪迂百出杂伪真后生牵卑习前闻有欲患之寡攻羣往往止燎以膏薪有勇夫子辟浮云刮磨蔽蚀相吐吞日月卒复光破昏愽哉功利无穷垠有考其不在斯文
　　黄梦升墓志铭　　　　　　　　欧阳修
　　予友黄君梦升其先婺州金华人后徙洪州之分宁其曾祖讳某父讳某皆不仕黄氏世为江南大族自其祖父以来乐以家赀赈乡里多聚书以招四方之士梦升兄弟皆好学犹以文章气自豪予少家随梦升从其兄茂宗官于随予为童子立诸兄侧见梦升年十七八睂目明秀善饮酒谈笑予虽幼心已独竒梦升后七年予与梦升皆举进士于京师梦升得丙科初任兴国军丞兴主簿怏怏不得志以疾去久之复调江陵府公安主簿时予谪夷陵令遇之于江陵梦升顔色憔悴切不可识久而握手嘘嚱相饮以酒夜醉起舞歌呼大噱予益悲梦升志虽衰而少时意气尚在也后二年予徙干德令梦升复调南阳主簿又遇之于邓间常问其平生所为文章几何梦升慨然叹曰吾已讳之矣穷达有命非世之人不知我我羞道于世人也求之不肯出遂饮之酒复大醉起舞歌呼因笑曰子知我者乃肯出其文读之博辨雄伟其意气奔放犹不可御予又益悲梦升志虽困而独其文章未衰也是时谢希深出守邓州尤喜称道天下士予因手书梦升文一通欲以示希深未及而希深卒予亦去邓后之守邓者皆俗吏不复知梦升梦升素刚不苟合负其所有常怏怏无所施卒亦不得志死于南阳梦升讳注以宝元二年四月某日卒享年四十有二其平生所为文曰破碎集公安集南阳集凡若干巻娶潘氏生四男二女将以某年某月某日塟于董坊之先茔其弟渭泣而来告曰吾兄患世之莫吾知孰可为其铭予素悲梦升者因为之铭曰予尝读梦升之文至于哭其兄子庠之词曰子之文章电激雷震雨雹忽止閴然灭泯未尝不讽诵叹息而不已嗟夫梦升曾不及庠不震不惊郁塞埋藏孰予其有不使其施吾不知所归容徒为梦升而悲
　　尹师鲁墓志铭　　　　　　　　欧阳修
　　师鲁河南人姓尹氏讳洙然天下之士识与不识皆称之曰师鲁葢其名重当世而世之知师鲁者或推其文学或髙其议论或多其材能至其忠义之节处穷达临祸福无愧于古君子则天下之称师鲁者未必尽知之师鲁为文章简而有法愽学彊记通知古今长于春秋其与人言是是非非务穷尽道理乃已不为苟止而妄随而人亦罕能过也遇事无难易而勇于敢为其所以见称于世者亦所以取嫉于人故其卒穷以死师鲁少举进士及第为绛州正平县主簿河南府戸曹参军邵武军判官举书判拔萃迁山南东道掌书记知伊阳县王文康公荐其才召试充馆阁校勘迁太子中允天章阁待制范公贬饶州谏官御史不肯言师鲁上书言仲淹臣之师友愿得俱贬贬监郢州酒税又徙唐州遭父丧服除得太子中允知河南县赵元昊反陜西用兵大将葛怀敏奏起为经略判官师鲁虽用怀敏辟犹为经略使韩公所深知其后诸将败于好水韩公降知秦州师鲁亦徙通判濠州乆之韩公奏得通判秦州迁知泾州又知渭州兼泾原路经略部署坐城水落与边臣异议徙知晋州又知潞州为政有惠爱潞州人至今思之累迁官至起居舍人直龙图阁师鲁当天下无事时独喜论兵为叙燕息戍二篇行于世自西兵起凡五六嵗未尝不在其间故其论议益精密而于西事尤习其详其为兵制之説述战守胜败之要尽当今之利害又欲训士兵代戍卒以减边用为御戎长久之策皆未及施为而元昊臣西兵解严师鲁亦去而得罪矣然则天下之称师鲁者于其材能亦未必尽知之也初师鲁在渭州将吏有违其节度者欲按军法斩之而不果其后吏至京师上书讼师鲁以公使钱贷部将贬崇信军节度副使徙监均州酒税得疾无医药舁至南阳求医疾革隠几而坐顾稚子在前无甚怜之色与賔客言终不及其私享年四十有六以卒师鲁娶张氏某县君有兄源字子渐亦以文学知名居前一嵗卒师鲁凡十年间三贬官丧其父又丧其兄有子四人连丧其三女一适人亦卒而其身终以贬死一子三嵗四女未嫁家无余赀客其丧于南阳不能归平生故人无逺迩皆往赙之然后妻子得以其柩归河南以某年某月某日塟于先茔之次余与师鲁兄弟交尝铭其父之墓矣故不复次其世家焉铭曰藏之深固之密石可朽铭不灭
　　苏子美墓志铭　　　　　　　　欧阳修
　　故湖州长史苏君有贤妻杜氏自君之丧布衣蔬食居数嵗提君之孤子敛其平生文章走南京号泣于其父曰吾夫屈于生犹可伸于死其父太子太师以告于予予为集次其文而序之以着君之大节与其所以屈伸得失以深诮世之君子当为国家乐育贤材者且悲君之不幸其妻卜以嘉祐元年十月某日塟君于润州丹徒县义里乡檀山里石门村又号泣于其父曰吾夫屈于人间犹可伸于地下于是杜公及君之子泌皆以书来乞铭以塟君讳舜钦字子美其上世居蜀后徙开封为开封人自君之祖讳易简以文章有名太宗时承防翰林为学士参知政事官至礼部侍郎父讳耆官至工部郎中直集贤院君少以父防太庙斋郎调荥阳尉非所好也已而锁其防去举进士中第改光禄寺主簿知防城县丁父忧服除知长垣县迁大理评事监在京楼店务君状貌竒伟慷慨有大志少好古工为文章所至皆有善政官于京师位虽卑数上疏论朝廷大事敢道人之所难言范文正公荐君召试得集贤校理自元昊反兵出无功而天下殆于久安而困兵事天子奋然用三四大臣欲尽革众以纾民于是时范文正公与今冨丞相多所设施而小人不便顾人主方信用思有以撼动未得其根以君文正公之所荐而宰相杜公壻也乃以事中君坐监进奏院祠神奏用市故纸钱防客皆一时贤俊悉坐贬逐然后中君者喜曰吾一举网尽之矣其后三四大臣继罢去天下事卒不复施为君携妻子居苏州买水石作沧浪亭日益读书大防肆于六经而时发其愤闷于歌诗至其所激往往惊絶又喜行草书皆可爱故其虽短章醉墨落笔争为人所传天下之士闻其名而慕见其所传而喜往揖其貌而竦听其论而惊以服久与其居而不能舍以去也居数年复得湖州长史庆厯八年十二月某日以疾卒于苏州享年四十有一君先娶郑氏后娶杜氏三子长曰泌将作监主簿次曰液曰激二女长适前进士陈纮次尚幼初君得罪时以奏用钱为盗无敢辨其寃者自君卒后天子感悟凡所被逐之臣复召用皆显列于朝而至今无复为君言者宜其欲求伸于地下也宜予述其得罪以死之详而使后世知其有以也既又长言以为之辞庶几并冩予之所以哀君者其辞曰
　　谓为无力兮孰击而去之谓为有力兮胡不反子之归岂彼能而此不为善百誉而不进兮一毁终世以颠挤荒孰问兮杳难知嗟子之中兮有韫而无施文章发耀兮星日光辉虽冥冥以掩恨兮不昭昭其永埀
　　梅圣俞墓志铭　　　　　　　　欧阳修
　　嘉祐五年京师大疫四月乙亥圣俞得疾卧城东汴阳坊明日朝之贤士大夫往问疾者驺呼属路不絶城东之人市者废行者不得往来咸惊顾相语曰兹坊所居大人谁邪何致客之多也居八日癸未圣俞卒于是贤士大夫又走吊哭如前日益多而其尤亲且旧者相与聚而谋其后事自丞相以下皆有以赙防其家粤六月某日其孤增载其柩南归以某年某月某日塟于某所圣俞字也其名尧臣姓梅氏宣州宣城人也自其家世颇能诗而从父询以仕显至圣俞遂以诗闻自武夫贵戚童儿野叟皆能道其名字虽妄愚人不能知诗义者直曰此世所贵也吾能得之用以自矜故求者日踵门而圣俞诗遂行天下其初喜为清丽闲肆平淡久则涵演深逺间亦琢刻以出怪巧然气完力余益老以劲其应于人者多故辞非一体至于佗文章皆可喜非如唐诸子号诗人者僻固而狭陋也圣俞为人仁厚乐易未尝忤于物至其穷愁感愤有所骂讥笑谑一发于诗然用以为驩而不怨心可谓君子者也初在河南王文康公见其文叹曰二百年无此作矣其后大臣屡荐宜在馆阁尝一召试赐进士出身余輙不报嘉祐元年翰林学士赵防等十余人列言于朝曰梅某经行修明愿得留与国子诸生讲论道德作为雅颂以謌咏圣化乃得国子监直讲三年冬祫于太庙御史中丞韩绛言天子且亲祠当更制乐章以荐祖考惟梅某为宜亦不报圣俞初以从父防补太庙斋郎厯桐城河南河阳三县主簿以德兴县令知建德县又知襄城县监湖州盐税签署忠武镇安两军节度判官监永济仓国子监直讲累官至尚书都官员外郎尝奏其所撰唐载二十六巻多补正旧史阙缪乃命编修唐书书成未奏而卒享年五十有九曾祖讳某祖讳某皆不仕父讳某太子中舍致仕赠职方郎中母曰仙游县太君束氏又曰清河县太君张氏初娶谢氏再娶刁氏封某县君子男五人曰增曰墀曰曰儿一早卒女二人长适太庙斋郎薛通次尚幼圣俞学长于毛氏诗为小传二十巻其文集四十巻注孙子十三巻余尝论其诗曰世谓诗人少达而多穷葢非诗能穷人殆穷者而后工也圣俞以为知言铭曰
　　不戚其穷不困其鸣不踬于难不履于倾养其和平以发厥声震越浑锽众听以惊以扬其清以播其英以成其名以告诸冥
　　石守道墓志铭　　　　　　　　欧阳修
　　徂徕先生姓石氏名介字守道兖州奉符人也徂徕鲁东山而先生非隠者也其仕尝位于朝矣鲁之人不称其官而称其德以为徂徕鲁之望先生鲁人之所尊故因其所居山以配其有德之称曰徂徕先生者鲁人之志也先生貌厚而气完学笃而志大虽在畎亩不忘天下之忧以谓时无不可为为之无不至不在其位则行其言吾言用功利施于天下不必出乎已吾言不用虽获祸咎至死而不悔其遇事发愤作为文章极陈古今治乱成败以指切当世贤愚善恶是是非非无所讳忌世俗颇骇其言由是谤议喧然而小人先嫉恶之相与出力必挤之死先生安然不惑不变曰吾道固如是吾勇过孟轲矣不幸遇疾以卒既卒而奸人有欲以竒祸中伤大臣者犹指先生以起事谓其诈死而北走契丹矣请发棺以验頼天子仁圣察其诬得不发棺而保全其妻子先生世为农家父讳丙始以仕进官至太常愽士先生年二十六举进士甲科为郓州观察推官南京留守推官御史台辟主簿未至以上书论赦罢不召秩满迁某军节度掌书记代其父官于蜀为嘉州军事判官丁内外艰去官垢面跣足躬耕徂徕之下塟其五世未塟者七十丧服除召入国子监直讲是时兵讨元昊久无功海内重困天子奋然思欲振起威德而进退二三大臣增置谏官御史所以求治之意甚鋭先生跃然喜曰此盛事也雅颂吾职其可已乎乃作庆厯圣德诗以褒贬大臣分别邪正累数百言诗出太山孙明复曰子祸始于此矣明复先生之师友也其后所谓奸人作竒祸者乃诗之所斥也先生自闲居徂徕后官于南京尝以经术教授及在太学益以师道自居门人弟子从之者甚众太学之兴自先生始其所为文章曰某集者若干巻曰某集者若干巻其斥佛老时文则有怪説中国论曰去三者然后可以有为其戒奸臣官女则有唐鉴曰吾非为一世监也其余喜怒哀乐必见于文其辞愽辩雄伟而忧思深逺其为言曰学者学为仁义也惟忠能忘其身笃于自信者乃可以力行也以是行于已亦以是教于人所谓尧舜禹汤文武周公孔子孟轲杨雄韩愈氏者未尝一日不诵于口思与天下之士皆为周孔之徒以致其君为尧舜之君民为尧舜之民亦未尝一日少忘于心至其违世惊众人或笑之则曰吾非狂痴者也是以君子察其行而信其言推其用心而哀其志先生直讲嵗余杜祁公荐之天子拜太子中允今丞相韩公又荐之乃直集贤院又嵗余始去太学通判濮州方待次于徂徕以庆厯五年七月某日卒于家享年四十有一友人庐陵欧阳修哭之以诗以谓待彼谤熖熄然后先生之道明矣先生既没妻子冻馁不自胜今丞相韩公与河阳冨公分俸买田以活之后二十一年其家始克塟先生于某所将塟其子师讷与其门人姜潜杜黙徐遁等来告曰谤熖熄矣可以发先生之光矣敢请铭某曰吾诗不云乎子道自能久也何必吾铭遁等曰虽然鲁人之欲也乃为之铭曰徂徕之岩岩与子之德兮鲁人之所瞻汶水之汤汤与子之道兮逾逺而弥长道之难行兮孔孟遑遑一世之屯兮万世之光曰吾不有命兮安在夫桓魋与臧仓自古圣贤皆然兮噫子虽毁其何伤
　　苏明允墓志铭　　　　　　　　欧阳修
　　有蜀君子曰苏君讳洵字明允睂州睂山人也义修于家信于乡里闻于蜀之人久矣当至和嘉祐之间与其二子轼辙偕至京师翰林学士欧阳修得其所著书二十二篇献诸朝书既出而公卿士大夫争传之其二子举进士皆在髙等亦以文学称于时睂山在西南数千里外一日父子隠然名动京师而苏氏文章遂擅天下君之文愽辩宏伟读者悚然想见其人既见而温温似不能言及即之与居愈久而愈可爱间而出其所有愈叩而愈无穷呜呼可谓纯明笃实之君子也曾祖讳某祖讳某父讳某赠尚书职方员外郎三世皆不显职方君三子曰澹曰涣皆以文学举进士而君少独不喜学年已壮犹不知书职方君纵而不问乡闾亲族皆怪之或问其故职方君笑而不答君亦自知也年二十七始大发愤谢其素所往来少年闭户读书为文辞嵗余举进士再不中又举茂材异等不中退而叹曰此不足为吾学也悉取所为文数百篇焚之益闭户读书絶笔不为文辞者五六年乃大究六经百家之説以考质古今治乱成败圣贤穷达出处之际得其粹精涵畜充溢抑而不发久之慨然曰可矣由是下笔顷刻数千言其纵横上下出入驰骤必造于深微而后止葢其禀也厚故发之迟志也慤故得之精自来京师一时后生学者皆尊其贤学其文以为师法以其父子俱知名故号老苏以别之初修为上其书召试紫微阁辞不至遂除试秘书省校书郎防太常修纂建隆以来礼书乃以为霸州文安县主簿使食其禄与陈州项城县令姚辟同修礼书为太常因革礼一百巻书成方奏未报而君以疾卒实治平三年四月某日也享年五十有八天子闻而哀之特赠光禄寺丞勑有司具舟载其丧归于蜀君娶程氏大理寺丞文应之女生三子曰景早卒轼今为某官辙某官三女皆早卒孙曰迈曰迟有文集若干巻谥法三巻君善与人交急人患难死则防养其孤乡人多德之葢晚而好易曰易之道深矣汨而不明者诸儒以附防之説乱之也去之则圣人之防见矣作易传未成而卒某年某月某日而塟于彭山之安镇乡可龙里君生于逺方而学又晚成常叹曰知我者惟吾父与欧阳公也然则非余谁宜铭铭曰
　　苏显唐世实栾城人以官留睂蕃蕃子孙自其髙曾乡里称仁伟欤明允大发于文亦既有文而又有子其存不朽其嗣弥昌呜呼明允可谓不亡





　　宋文鉴巻一百四十
　　钦定四库全书
　　宋文鉴巻一百四十一
　　宋　吕祖谦　编
　　墓志
　　南阳郡君谢氏墓志铭　　　　　欧阳修
　　庆厯四年秋予友宛陵梅圣俞来自吴兴出其哭内之诗而悲曰吾妻谢氏亡矣丐我以铭而葬焉予未暇作居一嵗中书七八至未尝不以谢氏铭为言且曰吾妻故太子宾客讳涛之女希深之妺也希深父子为时闻人而世显荣谢氏生于盛族年二十以归吾凡十七年而卒卒之夕敛以嫁时之衣甚矣吾贫可知也然谢氏怡然处之治其家有常法其饮食器皿虽不及丰侈而必精以防其衣无故新而澣濯缝纫必洁以完所至官舎虽庳陋而庭宇洒扫必肃以严其平居语言容止必怡以和吾穷于世久矣其出而幸与贤士大夫游而乐入则见吾妻之怡怡而忘其忧使吾不以富贵贫贱累其心者抑吾妻之助也吾尝与士大夫语谢氏多从户屏窃听之间则尽能商确其人才能贤否及时事之得失皆有条理吾官吴兴或自外归必问曰今日孰与饮而乐乎闻其贤者也则恱否则叹曰君所交皆一时贤隽今与是人饮而欢邪是嵗南方旱仰见飞蝗而叹曰今西兵未解天下重困盗贼暴起于两淮而天旱且蝗如此我为妇人死而得君葬我幸矣其所以能安吾贫而不困者其性识明而知道理多类此其生也廹吾之贫而没也又无以厚焉谓惟文字可以着其不朽且其平生尤知文章为可贵殁而得此庻几以慰其魂且塞予悲此吾所以请铭于子之懃也若此予忍不铭夫人享年三十七用夫恩封南阳县君二男一女以某年七月某日卒于髙邮梅氏世葬宛陵以贫不能归也某年某月某日葬于润州之某县某原铭曰
　　髙崖断谷兮京口之原山苍水深兮土厚而坚居之可乐兮卜者曰然骨肉虽土兮魂气则天何必故乡兮然后为安
　　张晦之墓志铭　　　　　　　　宋　祁
　　呜呼有宋文人张晦之之墓晦之名景江陵公安人羁丱能言长嗜学尤力未冠涉通艺文颇班班言当世务贫不治产往从崇仪使解人柳开以文自名而荐宠士类一见欢甚悉出家书畀之由是属辞益有法度开每曰今日在朝廷挈囊荐笏谁逾晦之者即厚遣使如京师时富春孙仅沛国朱严成纪李庻几号为豪英晦之敝衣与游名称借借美不容口真圣谅闇未即听政责有司精覆计偕与者十一二晦之名在第四调主大名馆陶簿年少气锐未能以智自将坐公累为吏痛诋贬全州防赦还豪长者得罪并坐所知继为房襄二州文学参军晦之中废不用则大覃思古今为洪范王覇二书常病浮图氏怪迂诞荒塔庙日炽虽服儒衣冠者皆胡言膜拜共宠神之憗寘六经反为外典故因事见文为记传数十篇而辨析之虽与世舛驰而自信不跲云康肃陈公尧咨以西台舎人为本府雅闻晦之为言于上复选楚州宝应主簿最状应条监司以闻改大理评事知泗州昭信县淮岛伧杂冯戾禨巫晦之剪除傍祀且百所输入材瓦以完吏舎急病职劳邑人宜之转运使任其能移掌真州茶务既又请通理州事可制已报防遘疾终官下年四十九实天禧二年三月十日噫世之言材而显善而艾皆若可信如晦之终始报向独大谬不然者邪晦之防防二亲有终身之戚方其间闗蓬累而竭诚尽物克襄事焉墓不用甓既窆下土实之曰千嵗后无为狐兎宅不亦善乎荆人髙之咸曰张氏有子矣事崇仪也崇仪欲以兄子妻之未归而亡又委禽于唐氏生二女子皆有行一男早夭晦之即世夫人奉柩以如许昌将便时来南以嵗之不易久而去室康定元年著作佐郎王仪太初始得襄防柳以某月日祔塴其先茔从昭穆之图成君志也三代之讳之行则渤海胡旦及康肃公为先圹之志若表在焉平生文章门人万称集为二十五通太初与晦之再世表重节义然诺且少相友善故裒状丐文而毕此封树焉铭曰皭才章兮懿淳孝至膴仕兮难老啬弗予兮孰天道蹇皇皇兮晚获伸发吾怀兮露珍甫半道兮摧华轮倚庐空兮无家嗣从藁殡兮二纪梦防防兮何所止彼戚友兮义弗违奉輤柩兮来归穴虗祔兮人所悲兄弟鲜兮立后神茫茫兮安究尚立言兮参不朽
　　吕献可墓志铭　　　　　　　　司马光
　　君讳晦字献可幼孤自力为学家于洛阳性沈厚不妄交游洛阳士人往往不之识登进士第调浮梁尉不之官厯旌德扶风主簿迁云阳令改著作佐郎知翼城县徙签书定国军节度判官通判梓州事未至官遭母防服除知大通监兼交城县召入为殿中侍御史弹劾无所避兖国公主仁宗之爱女下嫁李玮薄其夫家尝因忿恚夜开禁门入诉于上献可奏宿衞不可不严公主夜叩禁门门者不当听入并劾奏公主閤宦者梁怀吉梁全一窜逐之防有新除枢密副使者当时人有疑论献可与其僚直以众言陈上前谓必不可留章十七上卒与之俱罢献可得知江州久之复召还台英宗即位改起居舎人同知諌院时上有疾太后权同听政内侍郎都知任守忠久用事于中上之立非守忠意乘此与其徒间构两宫造播恶言中外恟惧献可连上两宫书开陈大义辞情切至由是慈孝益笃谗言不得行上疾久未平献可请早建东宫以安人心既而上小瘳谦黙未可否事献可屡乞亲万几揽威福延近臣通下情太后间数日一御东殿渐逺庻务自谋安佚防小旱因请上亲出祷雨使外疑释然太后既归政献可复言于上今虽専听断太后辅佐先帝久多阅天下事事之大者犹宜闗白咨访然后行示不敢专以报盛德任守忠谋不售而惧乃更巧为謟谀求自入于上献可曰是不可使久处左右亟言上数其前后巨恶并其党史昭锡窜于南方因上言大奸已去其余向日凭恃无礼者宜一切纵舍勿念以安反侧顷之以兵部员外郎兼侍御史知杂事执政建言欲如汉氏故事推尊濮安懿王献可率僚属极陈其不可且请治执政之罪积十余章不听乃求自贬又十余章怀知杂御史勑告纳上前曰臣言不効不敢居其位上重违大臣又嘉台官敢直言章留中不下还其勑告屡诏令就职献可与僚属具録所上奏草纳中书称不敢奉诏固请即罪上不得已听以本官出知蕲州已而徙知晋州今上即位加集贤殿修撰知河中府未几召为刑部郎中充盐铁副使上素闻其彊直擢为天章阁待制复知諌院迁谏议大夫权御史中丞是时有侍臣弃官家居者朝野称其材以为古今少伦天子引参大政众皆喜于得人献可独以为不然众莫不怪之居无何新为政者恃其材弃众任已厌常为竒多变更祖宗法専汲汲敛民财所爱信引防时或非其人天下失望献可屡争不能得乃抗章悉条其过失且曰误天下苍生必此人如久居庙堂必无安静之理又曰天下本无事但庸人扰之上遣使谕解献可执之愈坚乃罢中丞出知邓州虽在外遇朝廷有大得失犹言之不置防疾奏乞闲官归乡里朝防未许乃乞致仕诏提举西京崇福宫到官又乞致仕许之以熈宁四年五月甲午终于家年五十有八初王公薨其家日益贫献可既仕常分俸之半以给宗族孤嫠者室无余资所以自奉养至俭薄其治民主于爱利而疾奸暴大抵防以公平故所至人安之屡为言职其奏草存可见者凡二百八十有九厯观古人有能得其一二已可载之列传垂示后世在献可曽何足道今特举其事系安危者书之至于进对口陈之语不可得而闻也前后三逐皆以迕犯大臣所与敌者莫非秉大权天子所信向气势轧天下献可视之若无所睹正色直辞指救其非不去不已旁侧为之股栗而献可处之自如平居容貌语言恂恂和易使之不得位于朝人不过以谨厚长者名之而已矣及遇事苟义所当为疾趍径前如救焚溺所不当为畏避逺去如顾陷穽惟恐坠焉晚年病卧洛阳犹旦夕愤叹以天下事为忧过于在位任其责者曽不念其身之病子孙之贫也呜呼今之世爱君忧民发于心无所为而为之可已而不已始终不变有如献可者能几人耶故其殁之日天下识与不识皆咨嗟痛惜彼其心岂独私于献可哉献可始娶张氏故丞相邓公之孙后娶时氏故御史旦之孙封同安郡君四男长曰由庚金水主簿次曰由圣由礼由诚皆将作监主簿六女长适罗山令鞠丞之次蚤卒次适光禄寺丞吴安诗次适进士姚辉处者二人以其年八月二十日塟于伊阙县神隂乡中费里先茔之西献可病亟为手书命光为埋文光往省之至则目且瞑光伏呼曰更有以见属乎张目强视曰无光出门而献可殁噫如光者乌足以副献可之所待耶顾义不得辞哭而为铭曰
　　有宋名臣吕正公之孙以忠直敢言克绍其门位则不究道则不负年则不夀名则不朽呜呼为人臣为人嗣始终无愧能底于是可谓备矣
　　葛源墓志铭　　　　　　　　　王安石
　　葛公姓也源名也宗圣字也处州之丽水公所生也眀州之鄞后所迁也贯曽大考遇大考也旺累赠都官郎中考也进士公所起也洪州左司理参军吉州太和县主簿江州德化县令监兴国茶场威武军节度推官知广州四防县著作佐郎知开封府雍丘县秘书丞知泉州同安县太常博士通判建州屯田员外郎知庆成军都官员外郎知南劔州司封员外郎祠部郎中江浙荆湖福建广南提防银铜坑冶铸钱度支郎中荆湖北路提防刑狱此公之所阅官也州将之甥与异母兄殴人而甥杀之州将胁公曰两人者皆吾甥而杀人者乃其兄也我知之彼大姓也无为有司所误不然此狱也将必覆公劾不为变也此公之为司理参军也州符徙吉州行令事佗日令始至大猾吏輙诱民数百讼庭下设变诈以动令如此数日令厌事常在吏矣公至立讼者两庑下取其状视有如吏所为者使自书所诉不能书者吏受之往往不能如状穷輙曰我不知为此乃某吏教我所为悉捕劾致之法讼以故少吏亦终不得其意毛氏寡妇告其子以恩义说之不得即使人徴捕得之与间语者验其对乃书寡妇告者也穷治具服为谋私其子孙距州溪水恶而嵗租几千万硕舟善败民以输为愁公始议县置仓以受输则官漕之亦便州不听公公论之不已仓成至今赖其利此公之为主簿也中贵人击驿吏取所给过家以言府府不敢劾公曰中贵人何惮为吾民而有陵之者吾亦耻之上书论其事中贵人坐绌此公之为县于雍丘也属吏常有隙于公同进者因谗之公察其防不听以为举首此公之为州于南劔也铸钱嵗十六万其所施置后以为法程此公之为银铜坑冶铸钱也鄂州崇阳大姓与人妻谋而杀其夫州受赇出之公使再劾劾者又受赇狱如初而公终以为不直其弟诉之转运使虽他在事者亦莫不以为寃复置之狱卒得其奸赇状论如法此公之为提防刑狱也甲子四百三十五公所享年也至和元年六月乙未卒之年月日也润州之丹徒县长乐乡显阳村公所塟也嘉祐元年十月壬申塟之年月日也乡邑孙氏今祔以塟者公元配也万年县君范阳卢氏公继配也良肱良佐良嗣公子也妻太常博士黄知良曰金华县君公女也起进士为越州余姚县尉主公之防而请铭以塟者良嗣也论次其所得于良嗣而为之铭者临川王安石也铭曰
　　士窽以养交兮弛官之不忌维公之所至兮乐职嗜事彼能显闻兮公则不晰不铭示后兮孰劝为瘁
　　苏安世墓志铭　　　　　　　　王安石
　　庆厯五年河北都转运使龙图直学士信都欧阳修以言事切直为权贵人所怒因其孤甥女子有狱诬以奸利事天子使三司戸部判官太常博士武功苏君与中贵人杂治当是时权贵人连内外诸怨恶修者为恶言欲倾修锐甚天下汹汹必修不能自脱苏君卒白上曰修无罪言者诬之耳于是权贵人大怒诬君以不直绌使为殿中丞泰州盐税然天子遂寤言者不得意而修等皆无恙苏君以此名闻天下嗟乎以忠为不忠而诛不当于有罪人主之大戒然古之陷此者相随属以有左右之谗而无如苏君之救是以卒至于败亡而不寤然则苏君一动其于天下岂小也哉苏君既出逐权贵人更用事凡五年之间再赦而君六徙东西南北水陆奔走輙万里其心恬然无有怨悔遇事强果末尝少屈葢孔子所谓刚者殆苏君矣苏君之仁与智又有足称者尝通判陜府当葛怀敏之败边告急枢密使取道路戍还之卒再戍大怨即讙聚谋为变吏白闭城城中无一人敢出君徐以一骑出卒间谕止之而以便宜还使者戍卒喜曰防苏君吾不得生陜人曰微苏君吾其掠死矣有令刺陜西之民以为兵败亡者死既而亡者得有司治之以死而君輙纵去言上曰令民以死者为事不集也事集而亡者犹不赦恐其众相聚而为盗惟朝廷幸哀怜愚民使得自反天子以君言为然而三十州之亡者皆不死其后知坊州州税赋之无归者里正代为之输嵗弊大家数十君钩治使归其主坊人不忧为里正自苏君始也苏君讳安世字梦得其先武功人后徙蜀蜀亡归于京师今为开封人也曾大考进率府副率大考讳继殿直考讳咸熈赠都官郎中君以进士起起三十二年其卒年五十九为广西转运使而官止于屯田员外郎者以君十五年不求磨勘也君娶南阳叶氏又娶清河某氏子四人台文永州推官祥文太庙斋郎炳文试将作监主簿彦文未仕女子五人适进士防稽江松单州鱼台县尉江山赵杨三人尚防君既卒之三年嘉祐二年十月庚午其子塟君扬州之江都东兴宁乡马坊村而太常博士知常州军州事临川王安石为铭曰
　　皇有四极周绥以福使维苏君奠我南服元元苏君不圆其方不晦其眀君子之刚其枉在人我得吾直谁怼谁愠祗天之役日月有丘其下冥冥昭君无穷安石之铭
　　许平墓志铭　　　　　　　　　王安石
　　君讳平字秉之姓许氏余尝谱其世家所谓今泰州海陵县主簿者也君既与兄元相友爱称天下而自少卓荦不羁善辨说与其兄俱以智畧为当世大人所器宝元时朝廷开方畧之选以招天下异能之士而陜西大帅范文正公郑文肃公争以君所为书以荐于是得召试为太庙斋郎已而选泰州海陵县主簿贵人多荐君有大才可试以事不宜弃之州县君亦常慨然自许欲有所为然终不得一用其智能以卒噫其可哀也已士固有离世异俗独行其意骂讥笑侮困辱而不悔彼皆无众人之求而有所待于后世者也其龃龉固宜若夫智谋功名之士窥时俯仰以赴势物之防而輙不遇者乃亦不可胜数辩足以移万物而穷于用说之时谋足以夺三军而辱于右武之国此又何说哉嗟乎彼有待而不悔者其知之矣君年五十九以嘉祐某年某月某甲子塟真州之杨子县甘露乡某所之原夫人李氏子男瓌不仕璋真州司户参军琦太庙斋郎琳进士女子五人已嫁者二人进士周奉先泰州泰兴县令陶舜元铭曰
　　有拔而起之莫挤而止之呜呼许君而已于斯谁或使之
　　陈比部墓志铭　　　　　　　　王安石
　　陈晋公有子五人其一人今宰相是也公晋公之中子而今宰相弟晋公讳恕事始卒在史官公讳某字某九嵗用晋公恩守袐书省校书郎晋公薨恩改太常寺奉礼郎服除久之防封禅恩改大理评事监凤翔府酒税又防祀汾隂改卫尉寺丞归以最升知邵武之邵武县献文章得试学士院宰相才之议与科名公固辞亲在愿得进官职也不愿得科名从之通判秀州改大理寺丞归又献文章表乞治剧郡得淮阳军改太子中舎今上即位恩加改殿中丞是嵗赐绯衣银鱼知临江军还得睦州荐者数人天子以公名属审官又徙知遂州以齐国太夫人疾辞还改虞部员外郎上便宜数事得引对因自赞天子欲稍进用之而遭齐国太夫人之防以去居无何睦州人王稷上书斥公赦前数事服除犹坐是监防州税眀道元年恩改比部员外郎通判建州改驾部用举者徙知吉州坐法免起为比部监泗州粮料院又坐法免起为虞部监饶州钱监复得比部归覉居京师久之乃出监江隂军酒税道疾病上书自言先臣恕得幸先皇帝至大臣臣阶先臣以得仕屡进所学防记识方壮少时颇汲汲欲自奋取一日之効以卒事陛下之分而孤行单立无党友之助又薄命不幸数遭小人以见困蹷负先臣余教辱陛下器使之恩今老矣念终无以报盛德其心媿耻夙夜忧畏以故得疾病且死无田园以归无强有力子弟以养唯男一人世昌去年为进士得嘉庆县院解臣兄在中书奏不得试礼部今当为逺官去臣旁逺甚陛下怜之幸听臣分司改世昌苏常间一官以卒养臣天地之赐也臣诚穷即无自言谁当为臣言者乎书入未报竟卒于江宁得年若干时某年月也夫人某氏子男两人世昌泉之晋江主簿防世长前死女两人皆已嫁主簿将以某年月塟公某处塟有日使来乞铭初公为临江军先君为之佐其后二十五年安石得主簿于淮南而兄事之仍世有好义不可以辞无铭也公名臣子少壮得美仕间以文艺自进意自以为且贵富世其家而遭平世防以文法持臣下故其材不得有所肆而卒以龃龉穷其感激怨怼往往见于文辞主簿离其藁为二十巻读之知其心之所存也而其求分司语尤悲因掇其大防而存之噫其亦可悲也夫铭曰
　　于此有木焉一本而中分其材均树之时又均或断而焚或剖以为牺尊谁令然耶其偶然邪吾又何嗟
　　王深甫墓志铭　　　　　　　　王安石
　　吾友深父书足以致其言言足以遂其志志欲以圣人之道为已任葢非至于命弗止也故不为小亷曲谨以投众人耳目而取舎进退去就必度于仁义世皆称其学问文章行治然真知其人者不多而多见谓迂濶不足趣时合变嗟乎乃是所以为深父也令深父而有以合乎彼则必无以同乎此矣尝独以谓天之生夫人也殆将以夀考成其才使有待而后显以施泽于天下或者诱其言以明先王之道觉后世之民呜呼孰以为道不任于天德不酬于人而今死矣甚哉圣人君子之难知也以孟轲之圣而弟子所赖止于管仲晏婴况余人乎至于扬雄尤当世之所贱简其为门人者一侯芭而已芭称雄书以为胜周易易不可胜也芭尚不为知雄者而人皆曰古之人生无所遇合至其没久而后世莫不知若轲雄者其没皆过千岁读其书知其意者甚少则后世所谓知者未必真也夫此两人以老而终幸能著书书具在然尚如此嗟乎深父其智虽能知轲其于为雄虽几可以无悔然其志未就其书未具而既早死岂特无所遇于今又将无所传于后天之生夫人也而命之如此葢非余所能知也深父讳回本河南王氏其后自光州之固始迁福州之候官为候官人者三世曾祖讳某某官祖讳某某官考讳某尚书兵部员外郎兵部葬颍州之汝隂故今为汝隂人深父尝以进士补亳州卫真县主簿岁余自免去有劝之仕者辄辞以飬母其卒以治平二年七月二十八日年四十三于是朝廷用荐者以为某军节度推官知陈州南顿县事书下而深父死矣夫人曽氏先若干日卒子男一人某女二人皆尚幼诸弟以某年某月某日葬深父某县某乡某里以曽氏袝铭曰
　　呜呼深父维德之仔肩以廸祖武厥艰荒遐力必践取莫吾知庸亦莫吾侮神则尚反归形此土
　　赵师旦墓志铭　　　　　　　　王安石
　　侬智高反广南攻破诸州州将之以义死者二人而康州赵君余尝知其为贤者也君用叔祖防试将作监主簿迁许州阳翟县主簿潭州司法参军数以公事抗韩运使连劾奏君而州将为君讼于朝以故得无坐用举者为温州乐清县令又用举者就除宁海军节度推官知衢州江山县防治出己当于民心而吏不能得民一钱弃物道上人无敢取者余尝至衢州而君之去江山葢已久矣衢人尚思君之所为而称説之不容口又用举者改大理寺丞知徐州彭城县祀明堂恩改太子右赞善大夫移知康州至二月而侬智高来攻君悉其卒三百以战智高为之少却是夜君顾夫人取州印佩之使负其子以匿曰明日贼必大至吾知不敌然不可以去汝留死无为也明日战不胜遂抗贼以死于是君年四十二兵马监押马贵者与卒三百人亦皆死而无一人亡者初君战时马贵惶扰至不能食饮君独饱如平时至夜贵卧不能着寝君即大鼾比明而后寤夫死生之故亦大矣而君所以处之如此呜呼其于义与命可谓能安之矣君死之后一日而州司理谭必始为之棺敛又百日而君弟至遂护其丧归塟至江山江山人老幼相携扶祭哭其迎君丧有数百里者而康州之人亦请于安抚使而为君置屋以祠安抚使以君之事闻天子赠君光禄少卿官其一子觐右侍禁官其弟子试将作监主簿又以其弟润州録事参军师陟为大理寺丞签书泰州军事判官防公事君讳师旦字潜叔其先覃州之成武人曾祖讳晟赠太师祖讳和尚书比部郎中赠光禄少卿考讳应言太常愽士赠尚书屯田郎中自君之祖始去成武而葬楚州之山阳故今为山阳人而君弟以嘉祐五年正月十六日塟君山阳上乡仁和之原于是夫人王氏亦卒矣遂举其丧以祔铭曰
　　可以无祸有功于时玩君安荣相顾莫为谁其视死髙蹈不疑呜呼康州铭以昭之
　　宋文鉴巻一百四十一
　　钦定四库全书
　　宋文鉴巻一百四十二
  </div>
  <div class="pagination">
   <a href="宋文鉴_page71.html">
    上一页
   </a>
   <span>
    ...
   </span>
   <a href="宋文鉴_page67.html">
    67
   </a>
   <a href="宋文鉴_page68.html">
    68
   </a>
   <a href="宋文鉴_page69.html">
    69
   </a>
   <a href="宋文鉴_page70.html">
    70
   </a>
   <a href="宋文鉴_page71.html">
    71
   </a>
   <span class="current-page">
    72
   </span>
   <a href="宋文鉴_page73.html">
    73
   </a>
   <a href="宋文鉴_page74.html">
    74
   </a>
   <a href="宋文鉴_page75.html">
    75
   </a>
   <a href="宋文鉴_page73.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
