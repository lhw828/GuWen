<!DOCTYPE html>
<html>
 <head>
  <meta charset="utf-8"/>
  <title>
   文选补遗 - 第 18 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选补遗 - 第 18 页/共 29 页
  </h1>
  <div class="content">
   帝使亡诸大夫【言本无此大夫假有之以为辞犹冯虚公子安处先生之类】问乎下国下国之君方帅将士于中原车骑骈阗被行冈峦手格猛虎生缚犴【音岸獌虎之大者其文如狸】昧爽而出见星而还国政不恤惟此为欢乃夸于大夫曰下国鄙固不知帝者之事敢问天子之格虎岂有异术哉大夫未之应因又言曰下国褊陋莫以娱心故乃辟四封以为薮围境内以为林禽乌育之驿驿淫淫【充仭貌】昼则鸣嚾夜则嘷吟飞禽起而翳日走兽动而雷音犯之者其罪死惊之者其刑深虞苑令【虞人之林苑之令】是掌厥禁于是分幕将士营遮榛丛戴星入野列火求踪见虎自来乃往寻从张罝网罗刃锋驱槛车听鼓钟猛虎颠遽奔走西东怖骇内怀迷冒怔忪耳目丧精值网而冲局然自缚或只或双车徒抃赞咸称曰工乃缚以丝组斩其牙支轮登较【支与愭同或作枝言获兽多可愭其辀轮登满较式】髙载归家孟贲被发瞠目躁猾纷华故都邑百姓莫不于迈陈列路隅咸称万嵗斯亦畋猎之至乐也大夫曰顺君之心乐矣然则乐之至也者与百姓同之谓夫兕虎之生与天地偕山林泽薮又其宅也被有德之君则不为害今君荒于逰猎莫恤国政驱民入山林格虎于其廷妨害农业残夭民命国政其必乱民命其必散国乱民散君谁与处以此为至乐所未闻也于是下国之君乃顿首曰臣实不敏习之日久矣幸今承诲请遂改之
　　杨栁赋
　　孔臧
　　嗟兹杨栁先生后伤蔚茂炎夏多隂可凉伐之原野树之中塘溉浸以时日引月长巨本洪枝条脩逺扬夭绕连枝猗那其房或拳局以逮下或擢迹而接穹苍緑华累叠郁茂翳沈蒙笼交错应风悲吟鸣鹄集聚百变其音尔乃观其四布运其所临南垂大阳北被宏隂西奄梓园东覆果林规方冒乎半顷清室莫与比深于是朋友同好几筵列行论道饮燕流川浮觞殽核纷杂赋诗断章合陈厥志考以先王赏恭罚慢事有纪纲洗觯酌樽兕光并扬【兕光一作赏爵】饮不至醉乐不及荒威仪抑抑动合典常退坐分别其乐难忘惟万物之自然固神妙之不如意此杨树依我以生未宁一纪我赖以宁暑不御防凄而凉清内防我宇外及有生物有可贵云何不铭乃作斯赋以叙斯情
　　鸮赋
　　孔臧
　　季夏庚子思道静居爰有飞鸮集我屋隅异物之来吉凶之符观之欢然览考经书在德为常弃常为妖寻气而应天道不逾昔在贾生有志之士忌兹鵩鸟卒用丧已咨我令考信道秉真变恠生家谓之天神脩德灭邪化及其邻祸福无门唯人所求听天任命慎厥所脩栖迟养志老氏之俦爵禄之求祗増我忧时去不索时来不逆庶防中庸仁义之宅何思何虑自今勤剧
　　蓼虫赋
　　孔臧
　　季夏既望暑往凉还逍遥讽诵遂歴东园周旋览观憩于南藩覩兹茂蓼结葩吐荣猗那随风緑叶紫茎爰有蠕虫厥状似螟羣聚其间食之以生于是悟物托事推向乎人幼长斯蓼莫或知辛膏粱之子岂曰不云惟非德非义不以为家安逸无心如禽兽何逸必致骄骄必致亡匪唯辛苦乃丁大殃
　　哀二世赋【晦庵朱氏曰哀二世赋者司马相如之所作也相如常从上至长杨猎还过宜春宫宜春者本秦离宫阎乐杀胡亥之地也相如奏赋以哀二世行失其词如此盖相如之文能侈而不能约能谄而不能谅其上林子虚之作既以夸丽而不得入于楚词大人之于逺逰其渔猎又泰甚然亦终归于防也特此二篇为有讽谏之意而此篇所为作者正当时之商监尤当倾意极言以寤主听顾乃低徊局促而不敢尽其词焉亦足以知其阿意取容之可贱也不然岂其将死而犹以封禅为言哉】
　　司马相如
　　登陂陁之长阪兮坌入曽宫之嵯峨临曲江之隑州兮望南山之参差岩岩深山之谾谾兮通谷乎谺【陂普何反陁徒何反坌普顿反并也曾重也隑巨依反曲岸头也与碕同谾谾音龙深通貌呼活反呼含反大开貌谺呼加反叶音何】汨淢【域】靸以永逝兮注平臯之广衍观众树之蓊薆兮览竹林之榛榛【淢疾貌靸先合反轻举意臯水邉地也蓊乌孔反薆音爱隂蔽貌榛侧巾反盛貌叶韵未详恐有栈音】东驰土山兮北揭石濑弭节容与兮歴吊二世持身不谨兮亡国失势【揭邱例反褰衣而涉也石而浅水曰濑】信谗不寤兮宗庙灭絶呜呼操行之不得墓芜秽而不修兮魂亡归而不食
　　美人赋
　　司马相如
　　司马相如美丽闲都逰于梁梁王恱之邹阳谮之于王曰相如美则美矣然服色容冶姣【方言曰自闗而东河济之间凡好谓之姣东汉张衡南都赋男女姣服韵释姣媚也广韵姣好也姣古巧于眇二切】丽不忠将欲媚辞取恱逰王后宫王不察之乎王问相如曰子好色乎相如曰臣不好色也王曰子不好色何若孔墨乎相如曰古之避色孔墨之徒闻齐馈女而遐逝望朝歌而回车譬于防火水中避溺山隅此乃未见其可欲何以明不好色乎若臣者少长西土鳏处独居室宇辽廓莫与为娱臣之东邻有一女子髪丰艳蛾眉皓齿顔盛色茂景曜光起恒翘翘而西顾欲留臣而共止登垣而望臣三年于兹矣臣弃而不许窃慕大王之髙义命驾来东途出郑卫道由桑中朝发溱洧暮宿上宫上宫闲馆寂寞重虚门閤昼掩暧若僊居臣排其户而造其堂芳香郁烈黼帐髙张有女独处婉然在牀竒葩逸丽淑质艳光覩臣迁延微笑而言曰上客何国之公子所从来无乃逺乎遂设防酒进鸣琴臣遂抚丝为幽兰白雪之曲女乃歌曰独处室兮廓无依思佳人兮情伤悲有美人兮来何迟日既暮兮华色衰敢托身兮长自私玉钗挂臣冠罗袖拂臣衣时日西夕隂晦流风惨冽素雪飘零闲房寂谧不闻人声于是寝具既设服玩珍奇金鑪薫香黼帐髙垂茵褥重陈角枕横施女弛其服表其防衣皓体呈露弱骨丰肌时来亲臣柔滑如脂臣脉定以内心正于怀信誓旦旦秉志不回翻然髙举与彼长辞
　　大人赋
　　司马相如【相如拜为孝文园令上既美子虚之事相如见上好仙因曰上林之事未足美也尚有靡者臣尝为大人赋未就请具而奏之相如以为列仙之儒居山泽间形容甚臞此非帝王之仙意也乃遂奏大人赋】
　　世有大人兮在乎中州【大人以谕天子也中州中国也】宅弥万里兮曽不足以少留【弥满也】悲世俗之迫隘兮朅轻举而逺游【朅去意也邱例反】乗绛幡之素蜺兮载云气而上【时掌反】游【乗用也赤气为幡缀以白气】建格【胡略反】泽【大各反】之脩竿兮【格泽之气如炎火状黄白色起地上至天下大上锐脩长也建此气为长竿】总光燿之采旄【旄葆也总系也系光燿之气于竿以为葆即今所谓纛头也】垂旬始以为防【所咸反】兮【旬始气如雉鸡见北斗旁张楫曰防旒也县旬始于葆下以为十二旒】曳彗星而为髾【髾燕尾也抴彗星缀着旒以为燕尾也】掉【徒钓反】指桥以偃寋【居偃反】兮【指桥随风指靡也偃寋委曲貌】又猗【依倚反】抳【年纚反】以招【韶】揺【猗抳下垂貌招揺跳踃也音萧】防搀【初咸反】抢【初衡反】以为旌兮靡屈【其勿反】虹而为绸【直流反彗星为搀抢注髦首曰旌今以彗星代之靡顺也绸韬也以断虹为旌杠之韬师古曰韬谓裹冒旌旗之竿】红杳眇以【炫】湣【面】兮猋风涌而云浮【晋灼曰红赤色貌杳眇深逺也湣混合也言自绛幡以下众气色盛光采相燿幽蔼炫乱也】驾应龙象舆之蠖【于缚反】略委丽【力尔反】兮骖赤螭青蛇之蚴【一纠反】蟉【力纠反】宛【于元反】蜒【音延有翼曰应龙最其神妙也蠖略委丽蚴蟉宛蜒行步进止之貌】低卬夭蟜裾【倨】以骄【居召反】骜【五到反】兮诎折隆穷躩【钜缚反】以连巻【钜圆反裾直项也骄骜纵恣也诎折委曲也隆穷举鬐也躩跳也连巻句蹄也】沛艾赳【古幼反】螑【火幼反】仡【鱼乞反】以佁【尹吏反】儗【鱼吏反又音态碍】兮【沛普盖反沛艾駊騀也赳螑申颈低卬也仡举头也佁儗不前也】放散畔岸骧以孱【士颜反】顔【畔岸自纵之貌骧举也孱顔不齐也】跮【丑日反】踱【丑略反】輵【遏】螛【曷】容以骩【古委字】丽【力尔反】兮【跮踱互前郤也輵螛揺目吐舌也容龙体貌也骩丽左右相随也】蜩【徒钩反】蟉【卢钩反】偃寋怵【黜】防【丑若反】以梁倚【于绮反蜩蟉掉头也怵防奔走也梁倚相着也】纠蓼【力纠反】叫奡【五到反】踏以艐【屇】路兮【曰纠蓼相引也叫奡相呼也踏下也朡着也皆下着道也叫奡髙举之貌】薎蒙踊跃腾而狂趭【音醮薎蒙飞扬也踊跃跳也腾驰趭奔走也蒙上声】莅飒【立】芔【讳】歙【翕】焱至电过兮焕然雾除霍然云消【莅飒飞相及也芔歙足相追也】邪絶少阳而登太兮与真人乎相求【少阳东极太隂北极邪度东极而升北极也真人谓若士也防于太隂之中真人至真之人也非指谓若士也】互折窈窕以右转兮横厉飞泉以正东【飞泉飞谷也在昆仑山西南厉渡也】悉征灵圉而选之兮部署众神于于揺光【揺光北斗柄头第一星】使五帝先导兮反太一而从陵阳【五帝五畤太皡之属太极大星一明者一太常居也陵阳仙人陵阳子明也令太一反其所居而使陵阳侍从于已】左而右黔雷兮【北方黒帝佐也黔雷黔羸也天上造化神名也楚辞曰召黔羸而见之或曰水神也】前长离而后矞【以出反】皇【皆神名也长离灵鸟也】厮征伯侨而役羡门兮诏岐伯使尚方【厮役也伯侨仙人王子乔也羡门碣石山上仙人羡门髙也尚主也岐伯者黄帝大医属使主方药也征伯侨者仙人姓征名伯侨非王子乔也郊祀志征字作正其音同耳或说云征谓役使之非也】祝融警而跸御兮清气氛而后行【祝融南方炎帝之佐也兽身人面乗两龙跸止行人也御御也氛恶气也】屯余车而万乘兮綷【子内反】云盖而树华旗【綷合也合五采云以为盖】使句芒其将行兮吾欲往乎南娭【许其反句芒东方青帝之佐也鸟身人面乘两龙将行将领从行也】歴唐尧于崇山兮过虞舜于九疑【崇山狄山也海外经曰狄山帝尧葬于其阳九疑山在零陵营道县舜所葬也疑似也山有九峯其形相似故曰九疑】纷湛湛【徒感反】其差错兮杂遝胶輵【葛】以方驰【湛湛积厚貌差错交互也杂遝重累也胶輵犹交加也】骚扰冲【尺勇反】苁【相勇反】其相纷挐【女居反】兮滂【普郎反】濞【普备反】泱【乌朗反】轧【于黠反】丽以林离【冲苁相入貌滂濞众盛貌泱轧不前也丽靡也林离掺攦也】攒罗列聚丛以茏【来孔反】茸【而孔反】兮衍【弋扇反】曼流烂痑【式尔反】以陆离【痑众貌一曰罢极也陆离参差也茏茸聚貌流烂布散也痑自放縦也】径入雷室之砰【普萌反】磷【力耕反】郁律兮洞出鬼谷之堀【口骨反】礨【洛贿反】崴【一回反】魁【雷室雷渊也洞通也鬼谷在昆仑北直北辰下众鬼所聚也堀礨崴魁不平也砰磷郁律深峻貌】徧览八纮而观四海兮朅度九江越五河【九江在庐江寻阳县南皆东合为大江者河有九今越其五也五河五湖取河之声合其音耳服晋说五河皆非也五河五色之河也仙经说有紫碧绛青黄之河非谓九河之内亦非五湖也】经营炎火而浮弱水兮杭絶浮渚涉流沙【楚辞越炎火之万里弱水出张掖删丹西至酒泉合黎余波入于流沙杭船也絶度也浮渚流沙中渚也流沙沙与水流行也弱水谓西域絶逺之水乘毛车以度者耳非张掖弱水也又流沙但有沙流本无水也言絶度浮渚乃涉流沙也】奄息葱极泛滥水娭兮【奄然休息也葱极葱领山也在西域中】使灵娲鼓琴而舞冯夷【灵娲女娲也伏羲作琴使女娲鼓之冯夷河伯字也淮南子曰冯夷得道以潜大川娲音】时若暧暧将混浊兮召屏【步丁反】翳诛风伯刑雨师【屏翳天神使也　风也风伯字飞防】西望昆仑之轧沕【勿】荒【呼广反】忽兮【昆仑去中国五万里天帝之下都也其山广袤百里髙八万仞増城九重面有九井以玉为槛旁有玉门开明兽守之轧沕荒忽不分明之貌】直径驰乎三危【三危山在鸟鼠山之西与防山相近黒水出其南陂书曰导黒水至于三危】排阊阖而入帝宫兮载玉女而与之归【玊女青要乗弋等也】登阆风而遥集兮亢【抗】鸟腾而壹止【阆风山在昆仑阊阖之中遥逺也亢然髙飞如鸟之腾也】低徊隂山翔以纡曲兮吾乃今日覩西王母暠【工老反】然白首戴胜而穴处兮亦幸有三足乌为之使【隂山在昆仑山西二千七百里西王母其状如人豹尾虎首蓬发暠然白首石城金室穴居其中三足乌三足青乌也主为西王母取食在昆仑墟之北山海经曰西王母梯几而戴胜低徊犹徘徊也胜妇人首饰汉代谓之华胜】必长生若此而不死兮虽济万世不足以喜【昔之谈者咸以西王母为仙灵之最故相如言大人之仙娱游之盛顾视王母鄙而陿之不足羡慕也】回车朅来兮絶道不周【不周山在昆仑东南二千三百里】防食幽都呼吸沆【胡朗反】瀣【韰】兮餐朝霞【幽都在北方淮南云八极西北曰幽都之门列仙传陵阳子言春食朝霞者日始欲出赤黄气也夏食流瀣沆瀣北方夜半气也并天地黄之气为六气】咀【才汝反】噍【才笑反】芝英兮叽【机】琼华【芝草蒻也荣而不实谓之英叽食也琼树生昆仑西流沙滨大三百围髙万仞华蘂也食之长生芝英芝菌之英也】僸【角甚反】祲【子禁反】寻而高纵兮纷鸿【胡孔反】溶【弋孔反】而上厉【僸卬也鸿溶竦踊也】贯列缺之倒景兮【列缺天闪也人在天上不向视日月故景倒在下也贯穿也陵阳子明经曰列缺气去地一千四百里倒景气去地四千里其景皆倒在下也】涉丰隆之滂【普郎反】濞【匹备反丰隆云师也楚词吾令丰隆乘云分淮南子季春三月丰隆乃出以将雨丰隆将雨故言涉也滂濞雨水多也】骋游道而脩降兮骛遗雾而逺逝【驰疾而遗雾在后也游游车也道道车也脩长也降下也言周览天上然后骋车也循长路而下骋弃遗雾而逺逝也道读曰导】迫区中之隘陜兮舒节出乎北垠【音银舒缓也垠崖也】遗屯骑于闗兮【闗北极之山】轶先驱于寒门下峥嵘而无地兮【峥嵘深逺貌】上嵺【辽】廓而无天【嵺廓广逺也】视泯而亡见兮听敞怳而亡闻【泯音眄泯目不安也敞怳耳不谛也音县】乘虚亡而上遐兮超无友而独存【赋奏天子大悦】
　　捣素赋
　　班婕妤
　　测平分以知嵗酌玉衡之初临见禽华以麃【白交切普表切兽似鹿也】色忽霜鹤之传音伫风轩而结睇【达计切睇视也】对愁云之浮沈虽松梧之贞脆岂荣雕其异心若乃广储悬月晖水流清桂露朝满凉衿夕轻燕姜含兰而未吐赵女抽簧而絶声改容饰而相命巻霜帛而下庭曳罗裙之绮靡振珠佩之精明若乃盼睐生姿动容多制弱态含羞妖风靡丽皎若明魄之升厓焕若荷华之昭晰【之并切明也】调铅无以玉其貌凝朱不能异其唇若云霞之迩月似桃李之向春红黛相媚绮组流光笑笑移妍步步生芳两靥如防双眉如张颓【颊下也】肌柔液音性闲良于是投香杵扣玫砧择鸾声争鳯音梧因虚而调逺桂由真而响沈散繁轻而浮捷节疎亮而清深含笙总筑【张六切乐器也】比玉兼金不埙不箎匪瑟匪琴或旋环而纡郁或相参而不杂或将徃而中还或已离而复合翔鸾为之徘徊落英为之飒沓调非常律声无定本任落手之参差从风飙【东京赋纷飙悠以容裔唐吕向曰飙悠容裔从风转薄貌薛综曰飙火花也玉篇曰暴风也】之近逺或连跃而更投或暂舒而长敛清寡鸾之命羣哀离鹤之归晚当是时也钟期改听伯牙弛琴桑间絶响濮上传音萧史编管而拟吹周王调笙以象吟若乃窈窕姝妙之年幽闲贞专之性符皎日之心甘首疾之病歌采緑之章发东山之咏望明月而抚心对秋风而掩镜阅纹练之初成择黄之妙匹准华裁于昔时疑形异于今日想娇奢之或至许椒兰之多术慙陋制之无韵虑蛾眉之为愧怀百忧之盈抱空千里兮饮泪侈长袖于妍袂缀半月于兰襟表纎手于微缝庶见迹而知心计脩路之遐夐怨芬芳之易泄书既封而重题笥已缄而更结慙行客而无言还空房而掩咽
　　自悼赋【晦庵朱氏曰自悼赋者汉孝成班婕妤之所作也班氏世世以儒学显婕妤以选入宫贵幸尝从游后庭帝召欲与同辇载辞曰观古图画贤圣之君皆有名臣在侧三代末王乃有嬖女今欲同辇得无近似之乎上善其言而止婕妤诵诗及窈窕德象女师之篇每进见上疏依则古礼后赵飞燕姊弟自微贱兴婕妤稀复进见飞燕遂谮婕妤祝诅主上考问婕妤婕妤对曰妾闻死生有命富贵在天修正尚未蒙福为邪欲以何望使鬼神有知不受不臣之愬如其无知愬之何益故不为也上善其对事遂释然婕妤恐久终见危求得共养太后长信宫因作赋以自悼归来子以为其词甚古而浸寻于楚人非特妇人女子之能言者是固然矣至其情虽出于幽怨而能引分以自安援古以自慰和平中正终不过于惨伤又其德性之美学问之力有过人者则论者有不及也呜呼贤哉栢舟緑衣见録于经其词义之美殆不过此】班婕妤
　　承祖考之遗德兮何性命之淑灵登薄躯于宫阙兮充下陈于后庭蒙圣恩之渥惠兮当日月之盛明扬光烈之翕赫兮奉隆宠于増城【何音贺任也负也陈列也増城后宫之舍婕妤所居也】既过幸于非位兮窃庶防乎嘉时每寤寐而絫【累】息兮申佩离以自思陈女图以镜监兮顾女史而问诗悲晨妇之作戒兮哀襃阎之为邮美皇英之女虞兮荣任姒之母周虽愚陋其靡及兮敢舍心而忘兹【累息言惧而増累喘息也离与褵同袿衣之带也女子适人父结其褵而戒之故言自思也晨鸡尚书牝鸡之晨惟家之索言妇人不当预外事也襃襃姒周幽王之嬖妾也见天问阎即诗所谓艳妻亦指襃姒也邮过也皇娥皇英女英见女歌女尼据反女虞谓嫁于虞舜也任大任文王母姒太姒武王母也邮周皆叶时韵读舍息也】歴年嵗而悼惧兮闵蕃华之不滋痛阳禄与柘馆兮仍襁褓而离灾岂妾人之殃咎兮将天命之不可求【阳禄柘馆二观名婕妤尝就产子数月失之灾求并叶滋韵】白日忽已移光兮遂晻莫而昧幽犹被覆载之厚德兮不废捐于罪邮奉共养于东宫兮托长信之末流共洒扫于帷幄兮永终死以为期愿归骨于山足兮依松栢之余休【晻与暗同莫读作暮或曰静也共居容反山足谓陵下休廕也】重曰潜宫兮幽以清应门闭兮禁闼扃华殿尘兮玉阶菭【台】中庭萋兮緑草生广室隂兮帷殿暗房栊【来东反】虚兮风泠泠感帷裳兮发红罗纷綷【千贿反】縩【蔡】兮纨素声神眇眇兮宻靓【静】处君不御兮谁为荣【应门正门也扃短闗也栊疏檽也感动也縩衣声】俯视兮丹墀思君兮履綦【其】仰视兮云屋双涕兮横流【叶綦韵丹墀赤地綦履下饰也云屋言其黮防若云也】顾左右兮和顔酌羽觞兮销忧惟人生兮一世忽已过兮若浮已独享兮髙明处生民兮极休勉虞精兮极乐与福禄兮无期緑衣兮白华自古兮有之【羽觞见招魂享受也休美也虞与娯同緑衣卫庄姜失位自伤之诗白华周幽王申后被废所作】
　　逐贫赋【容斋随笔曰韩文公送穷文栁子厚乞巧文皆拟扬子云逐贫赋韩公进学解拟东方朔客难栁子晋问篇拟枚乘七发正符拟剧秦美新黄鲁直跛奚移文拟王子渊僮约皆极文章之妙逐贫赋防五百言文选不收初学记所载才百余字今人盖有未之见者辄録于此云】
　　扬雄
　　扬子遁世离俗独处左邻崇山右接旷野邻垣坚完终贫且窭礼薄义弊相与羣聚惆怅失志嗔贫与语汝在六极投弃荒遐好为庸卒刑戮是加匪惟幼稚嬉戏土沙居非近邻接屋连家恩轻毛羽义薄轻罗进不由德退不受诃久为滞客其意若何人皆文绣余褐不全人皆稻粱我独藜飡贫无宝玩何以接欢宗室之宴为乐不槃徒行负赁出处易衣身服百役手足胼胝或耘或耔霑体露肌朋友道絶进官凌迟厥咎安在职汝之为舍汝逺窜昆仑之颠尔复我随翰飞戾天舍尔登山岩穴隐藏尔复我随载沈载浮我行尔动我静尔休岂无他人从我何求今汝去矣勿复久留贫曰唯唯主人见逐多言益嗤心有所怀愿得尽辞昔我乃祖崇其明德克佐帝尧誓为典则土阶茅茨匪雕匪饰爰及季世纵其昏惑饕餮之羣贫富苟得鄙我先人乃傲乃骄瑶台琼室华屋崇髙流酒为池积肉为崤是用鹄逝不践其朝三省吾身谓余无諐处君之家福祸如山忘我大德思我小怨堪寒能暑少而习焉寒暑不忒等寿神仙桀跖不顾贪类不干人皆重蔽子独露居人皆怵惕子独无虞言辞既罄色厉目张摄齐而兴降阶下堂誓将去汝适彼首阳孤竹之子与我连行余乃避席辞谢不直请不贰过闻义则服长与尔居终无厌极贫遂不去与我游息






　　文选补遗巻三十一
　　钦定四库全书
　　文选补遗巻三十二
　　元　陈仁子　辑
　　赋
　　显志赋
　　冯衍【本传衍字敬通京兆杜陵人疆理九野经营五山眇然有思陵云之意乃作赋】
　　开嵗发春兮百卉含英甲子之朝兮汨吾西征发仭新丰兮裴回镐京陵飞防而太息兮登平阳而怀伤【飞防观名武帝元封二年立于长安上有铜飞防因以名焉】悲时俗之险阨兮哀好恶之无常弃衡石而意量兮随风波而飞扬纷纶流于权利兮亲雷同而妬异独耿介而慕古兮岂时人之所熹沮先圣之成论兮名贤之髙风忽道德之珍丽兮务富贵之乐耽【沮败也陵也耽亦乐也言时人之行如此】遵大路而裵回兮履孔德之窈防固众夫之所兮孰能观于无形行劲直以离尤兮羌前人之所有内自省而不慙兮遂定志而弗改欣吾党之唐虞兮愍吾生之愁勤聊发愤而扬情兮将以荡夫忧心【伤已不逢尧舜也荡散也】往者不可攀援兮来者不可与期病没世之不称兮愿横逝而无由陟雍畤而消揺兮超略阳而不反念人生之不再兮悲六亲之日逺【雍县名属右扶风故城在今岐州雍县南畤者山也史记秦并天下祠雍四畤汉加黒帝谓之五畤略阳县名属天水郡今陇州陇城县也】陟九嵕而临【才结反】嶭【五结反】兮听泾渭之波声【嶭山一名嵳峩在今三原县北】顾鸿门而歔欷兮哀吾孤之早零何天命之不纯兮信吾罪之所生伤诚善之无辜兮赍此恨而入嗟我思之不逺兮岂败事之可悔虽九死而不眠兮恐余殃之有再泪汍澜而雨集兮气滂浡而云披心怫郁而纡结兮意沈抑而内悲瞰太行之嵳峩兮观壶口之峥嵘悼丘墓之芜秽兮恨昭穆之不荣嵗忽忽而日迈兮寿冉冉其不与耻功业之无成兮赴原野而穷处昔伊尹之干汤兮七十说而乃信臯陶钓于雷泽兮赖虞舜而后亲无二士之遭遇兮抱忠贞而莫达率妻子而耕耘兮委厥美而不伐【伊尹名挚负鼎俎以干汤七十说而乃信谓年七十说汤乃得信也皇甫谧帝王记曰伊挚丰下兊上色黒而短偻身而下声言七十而不遇汤闻其贤设朝礼而见之挚乃说汤致于王道信音申吕氏春秋舜陶于河滨渔于雷泽今言臯陶未详雷泽在今濮州雷泽县】韩卢抑而不纵兮骐骥绊而不试独慷慨而逺览兮非庸庸之所识【战国策韩卢天下之壮犬也】卑衞赐之阜货兮髙顔回之所慕重祖考之洪烈兮故收功于此路【卑贱也阜积也衍贱子贡货殖慕顔回乐道所以不从流俗专心贞固者以其祖考功业隆大若苟求富贵恐致防辱故于此路收功也】循四时之代谢兮分五土之刑德相林麓之所产兮尝水泉之所殖修神农之本业兮采轩辕之竒防追周弃之遗教兮轶范蠡之絶迹【周礼五土一曰山林二曰川渎三曰丘陵四曰坟衍五曰原隰家语曰地东西为纬南北为经山为积德川为积刑周书神农之时天雨粟神农耕而种之轩辕黄帝也大戴礼黄帝时播种百谷草木节用水火财物人得其利周弃帝喾之子为儿之时其游戏好种树麻菽及成人遂好耕农相地之宜人皆法则之帝尧闻之举弃为农师天下得其利故言遗教轶过也范蠡南阳人事越王勾践苦身戮力竟灭吴报耻既而以为大名之下难以久居乃与其私属乘舟浮海以行变姓名适齐为鸱夷子皮之陶为朱公终身不返是絶迹也】陟陇山以隃望兮眇然览于八荒风波飘其并兴兮情惆怅而増伤览河华之泱【乌朗反】漭【莽】兮望秦晋之故国愤冯亭之不遂兮愠去疾之遭惑【冯亭以上党降赵秦破赵于长平而亭死故言不遂愠怨也冯去疾为秦丞相胡亥元年用赵髙计始皇大臣咸见诛戮无遗脱者是遭惑也亭及去疾皆冯之先故逺怀愤怨也】流山岳而周览兮徇碣石与洞庭浮江河而入海兮泝淮济而上征瞻燕齐之旧居兮歴宋楚之名都哀羣后之不祀兮痛列国之为墟驰中夏而升降兮路纡轸而多艰讲圣哲之通论兮心愊忆而纷纭惟天路之同轨兮或帝王之异政尧舜焕其荡荡兮禹承平而革命并日夜而幽思兮终悇【它乎反】憛【它绀反】而洞疑髙阳其超逺兮世孰可与论兹【楚词云心悇憛而怀惑广苍云悇憛祸福未定也髙阳帝颛顼之号也洞亦不定也史记虚惕洞疑】讯夏啓于甘泽兮伤帝典之始倾颂成康之载德兮咏南风之歌声【讯问也啓禹子也尚书曰啓与有扈战于甘之野在今鄠县啓既德薄同姓相攻故伤帝典之倾也】思唐虞之晏晏兮揖稷契与为朋苗裔纷其条畅兮至汤武而勃兴昔三后之纯粹兮每季世而穷祸吊夏桀于南巢兮哭殷纣于牧野【三后夏殷周也汤放桀于南巢武王灭纣于牧野】诏伊尹于亳郊兮享吕望于酆洲功与日月齐光兮名与三王争流【诏召也亳汤都在京兆杜陵亭吕望周太师翼周灭殷者也酆文王所都水中可居曰洲也】杨朱号乎衢路兮墨子泣乎白丝知渐染之易性兮怨造作之弗思【淮南子杨子见逵路而哭之为其可以南可以北伤其本同而末异墨子曰墨子见染丝叹曰染于苍则苍染于黄则黄五入之为五色故染不可不慎】美闗雎之识微兮愍王道之将崩拔周唐之盛德兮捃桓文之谲功忿战国之遘祸兮憎权臣之擅彊黜楚子于南郢兮执赵武于溴【古觅反】梁【孔子修春秋以蛮夷大者不过子故皆黜曰子又春秋称公防晋宋卫郑曹莒邾薛杞于溴梁戊寅大夫盟公羊传晋卿赵文子也时晋为盟主文子晋之正卿而为不臣之行故欲执之也溴水名在河内轵县东南至温入河尔雅梁莫大于溴梁】善忠信之救时兮恶诈谋之妄作聘申叔于陈蔡兮禽荀息于虞虢【申叔楚庄王时贤臣申叔时者也左传陈夏征舒弑灵公楚庄王伐陈杀夏征舒因灭陈为县申叔时谏荘王曰夏征舒弑其君其罪大矣讨而戮之君之义也诸侯之从曰讨有罪也今县陈贪其富也以讨召诸侯而以贪终之无乃不可乎王曰善哉乃复封陈聘谓问之也时惟在陈而兼言蔡者盖以陈蔡相近因连言之也荀息大夫左传晋荀息请以屈产之乘垂棘之璧假道于虞以伐虢公曰是吾寳也对曰若得道于虞犹外府也乃假道于虞以灭虢师还遂袭虞灭之】诛犂鉏之介圣兮讨臧仓之愬知【仕眷反】子反于彭城兮爵管仲于夷仪【犂鉏齐大夫介犹间也韩子曰仲尼为政于鲁道不拾遗齐景公患之犂鉏曰去仲尼犹吹毛耳君何不遗鲁公以女乐以骄其意鲁君乐之必怠于政仲尼必谏谏而不听必轻絶鲁景公曰善乃令犁鉏以女乐遗鲁哀公乐之公怠于政仲尼谏不听遂去之孟子曰鲁平公将出嬖人臧仓请公曰吾将见孟子仓曰君何为礼义由贤者出孟子后丧逾前丧君无见焉公曰诺孟子曰吾之不遇鲁侯天也臧氏之子焉能使余不遇愬犹谮也知谓明于事也子反楚大夫也名侧案仕眷反勉也东观记作讥字此虽作盖亦讥刺之意也春秋经书宋楚平公羊传何休注云讥子反华元专盟不受君命故贬之然则彭城宋之邑故举以言之左传宋大夫鱼石等出奔楚楚伐宋取彭城以封鱼石宋人围彭城楚子重救彭城伐宋此言子反盖衍误也如曰不然或别有所据管仲齐桓公之相名夷吾夷仪邢邑也翟人灭邢管仲辅齐桓公筑夷仪以封邢邢迁如归于是天下诸侯知桓公之不为己动】疾兵革之濅滋兮苦攻伐之萌生沈孙武于五湖兮斩白起于长平【濅渐也孙武吴王阖庐将也善用兵史记白起郿人也事秦昭王以上将军击赵于长平前后阬斩首虏四十五万长平地名在今泽州】恶丛巧之乱世兮毒纵横之之败俗流苏秦于洹水兮幽张仪于鬼谷【苏秦洛阳人师事鬼谷先生为从说闗东六国为从亲以畔秦防于洹水之上刳白马而盟张仪魏人也与苏秦同师为闗西横说说闗东六国令事秦皆尚诬诈不遵道德洹水出汲郡林虑县鬼谷谷名即鬼谷先生所居地在今洛州洛阳城北】澄德化之陵迟兮烈刑罚之峭峻燔商鞅之法术兮烧韩非之说论【商鞅姓公孙氏好刑名之学事秦孝公变法令韩非韩之诸公子也亦好刑名法术之学口吃不能言著书作孤愤五蠹内外储说难十余万言皆尚法术少仁恩见史记】诮始皇之跋扈兮投李斯于四裔灭先王之法则兮祸濅淫而大援前圣以制中兮矫二主之骄奢馌女齐于绛台兮飨椒举于章华【女齐晋大夫司马侯也绛晋国所都国语晋平公为九层之台又曰叔向见司马侯之子抚而泣曰自其父之死吾蔑与事君矣昔者其父始之我终之我始之夫子终之无不可者是女齐事君必有规谏必谏作台但书典散亡无以言耳椒举楚大夫伍举也飨宴也章华台名在南郡华容县楚语曰灵王为章华之台与椒举升王曰台美乎对曰臣闻国君服宠以为美安民以为乐不闻其以土木之崇髙为美今君为此台国人疲焉财用尽焉臣不知其美】摛道德之光耀兮匡衰世之眇风襃宋襄于谷兮表季札于延陵【摛布也眇微也公羊传宋公及楚战于之阳不鼓不成列已陈然后击之宋师大败季札吴王夀梦之少子也封于延陵昆弟四人札最少而贤夀梦卒诸兄欲立之札弃其室而耕乃舍之】摭仁智之英华兮激乱国之末流观郑侨于溱洧兮访晏婴于营丘【摭拾也郑侨郑大夫公孙侨也溱洧郑二水名郑诗曰溱与洧浏其清矣晏婴齐大夫也晏平仲尔雅水出其左曰营丘齐有营丘周衰政乱子产晏婴皆有贤行辅其君也事见左传国语】日曀曀其将暮兮独于邑而烦惑夫何九州之博大兮迷不知路之南北驷素虬而驰骋兮乘翠云而相佯就伯夷而折中兮得务光而愈明【列仙传曰务光者夏时人也殷汤伐桀因光而谋光曰非吾事也至殷武丁时武丁欲以为相光不就遂投于梁山衍退不仕与务光辞相侔事相得故曰愈明愈犹益也】款子高于中野兮遇伯成而定虑钦真人之德美兮淹踌躇而弗去【庄子曰伯成子髙唐虞时为诸侯至禹为天子乃去而耕真人即谓子高踌躇犹蹢防也东观记髙字仲乔谓仙人王子侨也义亦通】意斟愖【市林反】而不澹兮俟回风而容与求善巻之所存兮遇许由于负黍轫吾车于箕阳兮秣吾马于颍浒闻至言而晓领兮还吾反乎故宇【斟愖犹迟疑也澹定也俟待也容与犹从容也庄子舜以天下让善巻善巻曰吾日出而作日入而息逍遥天地之间吾何以天下为哉遂入深山莫知所终许由字武仲尧时髙士隐居箕山尧以天下让由由不受恶闻其言遂洗耳于颍水负黍亭名在洛州阳城县西南许由墓在南秣谓食马以粟】览天地之幽奥兮统万物之维纲究隂阳之变化兮昭五德之精光【自此以下既反故宇乃欲寻覧天地究极隂阳】跃青龙于沧海兮豢白虎于金山凿岩石而为室兮托髙阳以养僊神雀翔于鸿厓兮武潜于婴伏朱楼而四望兮采三秀之华英【楚词采三秀于山间王逸曰谓芝草也】纂前修之夸节兮曜往昔之光勲披绮季之丽服兮扬屈原之灵芬【绮季四皓之一也前汉书四皓随太子入侍须眉皓白衣冠甚伟楚汉春秋曰四人冠韦冠佩银环衣服甚鲜故言丽服也】髙吾冠之岌岌兮长吾佩之洋洋饮六醴之清液兮食五芝之茂英【六醴盖六气也楚词餐六气而饮沆瀣茅君内传曰句曲山上有神芝五种】揵六枳而为蓠兮筑蕙若而为室播兰芷于中廷兮列杜衡于外术攒射干杂蘼芜兮构木兰与新夷光扈扈而炀燿兮纷郁郁而畅美华芳其发越兮时恍惚而莫贵非惜身之埳轲兮怜众美之憔悴游精神于大宅兮抗妙之常操处清静以养志兮实吾心之所乐山峨峨而造天兮林而畅茂鸾回翔索其羣兮鹿哀鸣而求其友诵古今以散思兮览圣贤以自镇嘉孔子之知命兮大老耼之贵德与道其孰寳兮名与身其孰亲陂山谷而闲处兮守寂寞而存神夫庄周之钓鱼兮辞卿相之显位于陵子之灌园兮似至人之髣髴盖隐约而得道兮羌穷悟而入术离尘垢之窈兮配乔松之妙节【庄子曰庄子钓于濮水楚王使大夫二人往见焉曰愿以竟内累也庄子持竿不顾列女传于陵子终贤楚王欲以为相使使者往迎之子终出谢使者遂与妻俱逃而为人灌园孟子曰客居于陵故曰于陵子】惟吾志之所庶兮固与俗其不同既淑傥而髙引兮愿观其从容
　　竹扇赋
　　班固
　　青青之竹形兆直妙华长竿纷寔翼香篠丛生于水泽【尚书禹贡篠簜既敷孔氏传曰篠竹箭簜大竹也周礼东南曰扬州其利金锡竹箭郑氏注箭篠也】疾风时时纷萧飒削为扇翣成器良【世本曰大扇谓之翣】托御于君王供时有度量异好有圎方来风堪避暑静夜致清凉安体定神达消息百王传之赖功力寿考康宁累万亿
　　髑髅赋
　　张衡
　　张乎子将游目于九野观化乎八方星回日运鳯举龙骧南游赤野北涉幽乡西经昧谷东极扶桑于是季秋之辰微风起凉聊回轩驾左翔右昻步马于畴阜逍遥乎陵冈顾见髑髅委于路旁下居于壤上有霜平子怅然而问之曰子将并粮推命以夭逝乎本丧此土流迁来乎为是上智为是下愚为是女人为是丈夫于是肃然有灵但闻神响不见其形答曰吾宋人也姓【阙】名周游心方外不能自修寿命终极来西丘公子何以问之对曰我欲告之于五岳祷之于神祗起子素骨反子四支取耳北坎求目南离使东震献足西坤授腹五内皆还六神尽复子欲之不乎髑髅曰公子之言殊难也死为休息生为役劳冬水之凝何如春冰之消荣位在身不亦轻于尘毛巢许所耻伯成所逃况我已化与道逍遥离朱不能见子野不能听尧舜不能赏桀纣不能刑虎豹不能害防劒不能伤与隂阳同其流元气合其朴造化为父母天地为牀褥雷电为鼓扇日月为灯烛云汉为川池星宿为珠玉合体自然无情无欲澄之不清浑之不浊不行而至不疾而速于是言卒响絶神光除灭顾眄恤乃命仆夫假之以缟巾衾之以尘为之伤涕酹于路滨
　　冡赋
　　张衡
　　载舆载步地势是亲降此平土陟彼景山一升一降及以斯安尔乃隳巍山平险陆刋藂林凿磐石超峻垄构大椁髙冈冠其南平原承其北列石限其坛罗竹藩其域系以脩洽以沟渎曲折相连迤逦相属乃树灵木戎戎繁霜周旋顾眄亦各有行乃相厥宇乃立厥堂直之以绳正之以日有觉其林以构室奕奕将将崇横广宇在冬不凉在夏不暑祭祀是居神明是处亦有掖门土塞其半下有直渠上有平岸舟车之道交通旧馆思渊虑深存不忘亡恢广坛场子孙蒸尝宅兆之形规矩之制希而望之方以丽践而行之巧以幽广墓既美鬼神亦宁降之以福于以之平如春之卉如日之升
　　围碁赋
　　马融【字季长扶风杜陵人后汉书有传】
　　【孟子曰奕之为数小数也赵岐注奕围碁也博物志云丹朱善碁既不经见未足深信】
　　略观围碁兮法于用兵三尺之局兮为战鬬场陈聚士卒兮两敌相当拙者无功兮弱者先亡自有中和兮请说其方先据四道兮保角依旁縁邉遮列兮往往相望离离马首兮连连鴈行踔度闲置兮徘徊中央违阁奋翼兮左右翺翔道狭敌众兮情无逺行碁多无笧兮如聚群羊骆驿自保兮先后来迎攻寛击虚兮跄跭内房利则为时兮便则为强厌于食兮壊决垣墙堤溃不塞兮泛滥逺长横行阵乱兮敌心骇惶迫兼碁兮颇弃其装已下险口兮凿置清坈穷其中罫兮如鼠入嚢收死卒兮无使相迎当食不食兮反受其殃胜负之防兮【防一作策】于言如发乍缓乍急兮上且未别白黒纷乱兮于约如葛杂乱交错兮更相度越守规【一作视】不固兮为所唐突深入贪地兮杀亡士【一作将】卒狂攘相救兮先后并没上下离遮兮【又杂遝兮】四面隔闭围合罕散兮所对哽咽韩信将兵兮难通易絶自陷死地兮设见权谲诱敌先行兮往往一窒损褰委食兮三将七卒驰逐爽问兮转相周宻商度地道兮期相盘结蔓延连阁兮如火不灭扶疏布散兮左右流溢浸淫不振兮敌人惧栗迫役踧【达的切说文云行平易也诗曰踧踧周道又子六切】踖【子石切踧踖也】兮惆怅自失计功相除兮以时早讫事留变生兮收拾欲疾营惑窘乏兮无令诈出深念逺虑兮胜乃可必
　　梦赋
　　王延寿
　　臣弱冠尝夜寝见鬼物与臣战臣遂得东方朔与臣作骂鬼之书臣遂作赋一篇叙梦后人梦者读诵数数有验臣不敢蔽其词曰
　　余宵夜寝息忽则有非常之梦其为梦也悉覩鬼物之变怪则有蛇头而四角鱼首而鸟身或三足而六眼或龙形而似人羣行而奋揺忽来到吾前伸臂而舞手意欲相引牵于是梦中声怒腷【音福广韵腷臆意不泄也】臆【于力切胷也广韵胷臆也】纷纭吾含天地之淳和何妖孽之敢臻尔乃挥手振拳雷发电舒斮【音斵又侧畧切】游光斩猛猪批□毅斫魅魖梢魍魉拂诸渠撞从目打三颅扑苕荛【乳烧切】抶防抟睥【普计切】睆【户版切】蹴睢盱剖列蹷掣羯孽劓尖鼻踏赤舌拏伧【仕衡切助庚切】防【藏经释音音宁】挥髯【力劫郎各二切此赋一篇其简鬼名如防光则后汉张衡东京赋所谓殪野仲殱游光是也唐薛综曰游光野仲皆恶鬼兄弟八人常在人间为怪害魅魖者东京赋梢螭魅斮獝狂唐吕向曰魑魅山泽之神说文耗鬼也张衡曰残防魖与罔象魍魉者东汉班孟坚幽通赋恐魍魉之责影兮羌未得其云已唐李周翰曰魍魉影外微隂也庄子魍魉问于影曰曩子坐今子止何其无特操欤影曰吾有待而然也防者孟康曰防如龙有角人面赤舌者太经所谓赤舌烧城吐水千缾也猛猪□毅诸渠从目三颅至伧防髯皆不见于六经子史然隂阳家谓为耗神而唐吕向谓皆恶神鬼名也】于是手足俱中捷猎摧拉澎【蒲冲切玊篇曰水名也又澎浡滂沛也广韵澎濞水貌又音彭】濞【音秘玉篇曰水暴至声】跌【徒结切仆也】抗揩倒批笞彊梁捶捊□【藏经音释徒贯切】捘僚余捴【子孔切】防【亡结切防揳不方正也】黠拖【许何切】頽防【五拜切】抨撜【拯】轧于是羣邪聚魅骇扰遑遽焕衍叛散乍留乍去变形瞪【直耕切怒目直视貌】眄【麪】顾望犹豫吾今于是更奋奇谲【决】捧擭【黄路切又乙获切布擭也】喷扼嶤【鱼结切】挞拉咿嚘【于未切老子曰终日号而不嚘嚘气逆也】批扰【于馘切擘也】于是三三四四相随佷【户恳切戾也本作很】傍而歴僻礲礲【力功切磨砻也】磕磕【苦盖切又苦阖切】精气充布輷輷【呼萌切车声】摎摎【力周切居由切绞也】鬼惊魅怖或盘跚【先安切蹒跚也】而欲走或拘挛而不能步或中疮而宛转或棒痛而号呼奄雾消而光散寂不知其何故嗟妖邪之怪物敢干真人之正度耳唧嘈【才刀切唧嘈声也】而外朗忽屈信而觉悟于是鸡知天曙【市据切东方明也】而奋羽忽嘈然而自鸣鬼闻之以迸走心慴怖而皆惊乱曰齐桓梦物而以霸兮【庄子桓公田于泽管仲御见鬼焉公抚管仲之手曰仲父何见对曰臣无所见公反诶诒为病数日不出齐士有皇子告敖者公则自伤鬼恶能伤公夫忿滀之气散而不反则为不足上而不下则使人善怒下而不上则使人善忘不上不下中身当心则为病桓公曰然则有鬼乎曰有沈有履灶有髻户内之烦壤雷霆处之东北方之下者倍阿鲑蠪跃之西北方之下者则泆阳处之水有罔象丘有峷山有防野有彷徨泽有委蛇公曰请问委蛇之状何如皇子曰委虵其大如毂其长如辕紫衣而朱冠其为物也恶闻雷车之声则捧其首而立见之者殆乎霸】武丁夜感得贤佐兮【尚书梦得说使百工营求诸野得诸傅岩作说命三篇孔氏传曰盘庚弟小乙子名武丁梦得贤相其名曰说】周梦九龄年克百庆兮【礼记文王谓武王曰女何梦武王曰梦帝与我九龄文王曰汝以为何也武王曰西方有九国焉君王其终抚诸文王曰非也古者谓年龄齿亦龄也我百尔九十吾与尔三焉文王九十七而终武王九十三而终】晋文盬脑国以竞兮【盬字按左氏传当作盬字按十二国史当作食字然左氏在十二国史之前今当从左氏作盬字传曰晋侯梦与楚子博楚子伏已而盬其脑是以惧子犯曰吉我得天楚伏其罪吾且柔之矣杜预曰盬啑也十二国史曰晋文公将兵伐楚欲战梦与楚王鬬而不利文公在下楚王在上而食其脑文公觉以为梦不祥欲退而不战范宣子曰梦吉矣君虽在下仰而见天生之象也楚王在上俯而见地死之象也楚王食君之脑是必败矣但战破之明矣遂战】老子役鬼以神将兮转祸为福永无恙兮【老子者楚苦县厉乡曲仁里人也见周之衰乃遂去至闗闗令尹喜曰子将隐矣强为我著书于是老子乃著书上下篇言道德之意此司马迁所记如此至道藏则以老子为太上老君而神仙传载其以神符役使鬼神赋云役鬼以神将者本此】
　　王孙赋
　　王延寿
　　原天地之造化实神伟之屈奇道微以宻妙信无物而不为有王孙之狡兽形陋观而丑仪顔状类乎老公躯体似乎小儿眼眰【真日切视也】以耽【当含切说文曰视近而志也】防视职【庄力切目出泪也】睫以防【居穴切】睳【呼圭切瘦貌】突髙匡而曲頞【乌葛切鼻茎也孟子蹙頞相告】防【辨切小儿初生蔽目也】瞁【舒仁切引目也】歴而隳离鼻齁【火候切鼻息也齁防亦鼻息也】以防耳聿役以嘀【音谪卒声】知口嗛【苏合切音变也】以龄唇□防【先立切忍寒声也】以齿厓厓以嚼【丑知切笑也】而嗫【之涉切口无节亦私骂又而渉切嗫嚅多言也】唲【乙佳切唲呕小儿语也亦作哇又音兕】储粮食于两颊稍委输于胃脾踡【具贠切踡局不伸也】兔蹲而狗踞声歴鹿而喔【乙角切鸡鸣也】咿【于祗切楚词吾将喔咿嚅唲以事妇人乎喔咿嚅唲谓强笑噱也】或嗫嗫而【此一字玉篇本作此字去击切啖吃也】又嘀的其若啼姿僭傔以抵赣【古送切赐也又古禫切县名】豁吁防【许吉于摄二切】以颈醘【口盍切】眙【刺史切说文直视也】睕【广韵小妩媚也】而防既防【广韵日光也奴甸切日气又户显切明也又燠也】曘【奴侯切又日失切日色释曰亦奴侯切又暖】而踧【广韵在寘字韵中收注云者防也一云皱皮不展也】生深山之茂林处崭岩之嵚崎【欺奇二音】性僄【怃招切】猜而防【音播犬鬬也】疾态锋出而横施縁百仭之髙木攀窈褭之长枝背牢落之峻壑临不测之幽谿寻柯条以宛转或捉腐而登危或羣跳而电透了悬而瓠垂上触手而拏攫下对足而登距手掔揽以狂接夐儵眒【书刃切子虚赋倐眒倩浰皆疾貌】而电赴将辽落以萧索乍睥睨以容与或蹫【圭津切跛貌】趹【古穴切疾也】以跳迸又咨防【丁颊切防吺多言也】而攒聚扶嵚【绮金切嵚崟山势也】崟【宜金切髙也】以栋椽蹑危臬【音业门橜也尔雅在墙者楎在地者臬也】而腾舞忽踊逸而轻迅差难得而覼【音骡缕也】缕同甘苦于人类好餔糟而歠醨乃置酒于其侧竞争饮而驰陋防【许昆切凶酒曰防醟】而迷醉蒙眠睡而无知蹔【徂滥切不久也】拏发以纒缚遂缨络而羁縻归锁系于庭廏观者吸啤而忘疲
　　穷鸟赋
　　赵壹【本传壹字元叔汉阳西县人恃才倨傲为乡党所摈乃作解摈又畏禁不敢班班显言窃为赋一篇】
　　有一穷鸟戢翼原野罩网加上机穽在下前见苍隼后见驱者缴弹张右羿子彀左【羿子谓羿也淮南子尧时十日并出命羿射十日中其九乌皆死堕其羽翼彀引弓也】飞丸激矢交集于我思飞不得欲鸣不可举头畏触揺足恐堕内独怖急乍冰乍火幸赖大贤我矜我怜昔济我南今振我西【叶音先】鸟也虽顽犹识宻恩内以书心外用告天天乎祚贤归贤永年且公且侯子子孙孙
　　疾邪赋
　　赵壹
　　伊五帝之不同礼三王亦又不同乐数极自然变化非是故相反駮德政不能救世溷乱赏罚岂足惩时清浊春秋时祸败之始战国愈复増其荼毒秦汉无以相逾越乃更加其怨酷宁计生民之命唯利己而自足于兹迄今情伪万方佞谄日炽刚克消亡防痔结驷正色徒行【庄子宋有曹商者为宋主使秦秦王说之益车百乘庄子曰秦王有病召医防痔者得车五百乘子岂防痔何得车之多】妪名势抚拍豪强【妪犹伛偻也妪衣宇反妪丘矩反抚拍相亲狎也】偃蹇反俗立致咎殃【偃蹇骄敖也】捷慑逐物日富月昌【捷疾也慑惧也急惧逐物则致富昌】浑然同惑孰温孰凉邪夫显进直士幽藏原斯瘼之幽兴实执政之匪贤女谒掩其视听兮近习秉其威权所好则钻皮出其毛羽所恶则洗垢求其瘢痕虽欲竭诚而尽忠路絶崄而靡縁九重既不可啓又羣吠之狺狺安危亡于旦夕肆嗜欲于目前奚异涉海之失柂积薪而待然荣纳由于闪榆孰知辨其蚩妍【闪榆倾佞之貌行倾佞者则享荣宠而见纳用榆音输】故法禁屈挠于埶族恩泽不逮于单门宁饥寒于尧舜之荒嵗兮不饱暖于当今之丰年乘理虽死而非亡违义虽生而匪存有秦客者乃为诗曰河清不可俟人命不可延【左传俟河之清人夀防何言人寿促河清迟也】顺风激靡草富贵者称贤文籍虽满腹不如一囊钱伊优北堂上抗脏倚门邉【伊优屈曲佞媚之貌抗脏髙亢悻直之貌佞媚者见亲故升堂悻直者见弃故倚门脏音葬】鲁生闻此辞系而作歌曰【秦客鲁生皆寓言也】势家多所宜咳唾自成珠被褐怀金玉兰蕙化为刍贤者虽独悟所困在羣愚且各守尔分勿复空驰驱哀哉复哀哉此是命矣夫
　　蝉赋
　　曹植
　　唯夫蝉之清素兮潜厥类乎太隂在炎阳之仲夏兮始游豫乎芳林实淡泊而寡欲兮独咍乐而长吟声噭噭而弥厉兮似贞士之介心内含和而弗食兮与众物而无求栖髙枝而仰首兮赖朝露之清流隐柔桑之稠叶兮快闲居而遁暑苦黄雀之作害兮患螗螂之劲斧飘翔而逺托兮毒蜘蛛之罔罟欲降身而卑窜兮惧草虫之袭予免众难而弗获兮遥迁集乎宫宇依名果之茂隂兮托脩干以静处有翩翩之狡童兮步容与于园圃体离朱之聪视兮姿才捷于猿猴条罔叶而不挽兮树无干而不縁翳轻驱而奋进兮跪侧足以自闲恐余身之惊骇兮精曽睨而目连持柔竿之冉冉兮运微黏而我纒欲翻飞而愈滞兮知性命之长捐委厥体于膳夫归炎炭而就燔秋霜纷以宵下晨风烈其过庭气憯怛而薄躯足攀木而失茎吟嘶哑以沮败状枯槁以丧形辞曰诗叹鸣蜩声嘒嘒兮盛阳则来太隂逝兮皎皎贞素俟夷节兮帝臣是戴尚其洁兮
　　蝙蝠赋
　　曹植
　　曰吁何奸气生兹蝙蝠形殊性诡每变常式行不由足飞不假翼明伏暗动尽似鼠形谓鸟不似二足为毛飞而含齿巢不哺鷇空不乳子不容毛羣斥逐羽族下不蹈陆上不凭木
　　酒赋
　　曹植
　　余览扬雄酒赋辞甚瑰玮颇戏而不雅聊作酒赋粗究其终始赋曰
　　嘉仪氏之造思亮兹美之独珍仰酒旗之景曜协嘉号于天辰穆生以醴而辞楚侯嬴感爵而憎深其味有宜城醪醴苍梧缥清或秋藏冬发或春醖夏成或云沸沸涌或素螘浮萍尔乃王孙公子游侠翺翔将承芬以接意防陵云于朱堂献酬交错宴笑无方于是饮者并醉纵横讙哗或扬袂屡舞或叩劔清歌或嚬噈辞觞或奋爵横飞或叹骊驹既驾或称朝露未晞于斯时也质者或文刚者或仁卑者忘贱窭者忘贫于是矫俗先生闻之而叹曰噫夫言何容易此乃淫荒之源非作者之事若耽于觞酌流情纵逸先生所禁君子所斥
　　畅赋
　　曹植
　　夫富者非财也贵者非寳也或有轻爵禄而重荣声者或有反性命而以徇功名者是以孔老异防杨墨殊义聊作斯赋名曰畅
　　夫何希世之大人罄天壤而作皇该仁圣之上义据神位以统方补五常之漏目缀三代以维纲侥余生之幸禄遘九二之嘉祥上同契于稷卨降合颍于伊望思荐寳以继佩怨和璞之始镌思黄钟以协律怨伶防之不存嗟所图之莫合怅蕴结而延志希鹏举以傅天蹶青云而奋羽企驷跃而改驾任中才之展御望前軏而致防顾后乘而安驱匪逞迈之短修取全贞而保素道德以为宇筑无怨以作藩溜慈惠以为圃耕柔顺以为田不愧景而慙魄言县天之何欲逸千载而流声超遗黎而度俗
　　车渠椀赋
　　曹植
　　惟新椀之所生于凉风之浚滨采金光之定色拟朝阳而发晖丰素之暐晔带朱荣之葳蕤緼丝纶以肆采藻蘩布以相追翩飘飖而浮景若惊鹄之双飞隐神璞于西野弥百叶之莫希于时乃有笃神后广被仁声夷慕义而重使献兹寳于斯庭命公输使制匠穷妍丽之殊形华色粲烂文若防成郁蓊云蒸蜿蝉龙征光如激电影若浮星何神怪之巨伟信一览而九敬虽离朱之聪目内炫燿而失精何明丽之可恱超羣寳而特章俟君子之闲宴酌甘醴于斯觥既娱情而可贵故求御而不忘
　　逸民赋
　　陆云
　　富与贵人之所欲也而古之逸民或轻天下细万物而欲专一丘之欢擅一壑之美岂不以身圣于宇宙而心恬于纷华者哉故天地不易其乐万物不干其心然后可以妙有生之极享无疆之休也乃为赋云
　　世有逸民兮栖迟乎一丘委天形之外心兮淡浩然其何求陋此世之险隘兮又安足以盘游杖短策而遂往兮枕石而漱流载营抱魄怀元服一傲物思宁妙世自逸静芳响于永言灭絶景于无质相荒土而卜居度山阿而考室曽丘蓊荟穹谷重深丛木振类葛藟垂隂潜鱼泳沚嘤鸟来吟仍蔬圃于芝薄兮即兰堂于芳林靡炎飙以赴节兮挥天籁以兴音假乐器于神造兮咏幽人于鸣琴挹回源于别沼兮飡秋菊于髙岑蒙玉泉以濯发兮临深谷以投簪寂然尸居俨焉山立遵陼龙见在林鳯戢遁绵野以安宅望空岩而凯入明发悟歌有怀在昔宾濮水之清渊仪磻溪之一壑毒万物之諠哗兮聊渔钓于此泽尔乃薄言容与式宴盘桓朝挹芳露夕玩幽兰眇区外而放志兮眷天路而怡顔望灵岳之贵景兮想佳人于云端悲沧浪之浊波兮咏芳池之清澜鄙终南之辱节兮韪伯阳之考槃眄清霄以寄响兮泝淩风而頽叹微载晏何思何欲漂若行云之浮泊若穷林之木咨有得之必丧兮盖古宠之名辱彼贪夫之死权兮固遗生之要禄竦战兢而履冰兮祗肃怀以临谷亮据鼎之无怀兮在颠沛之必渥是故形瑰者征咎体壮者为牺虽明文而龙藻兮终俛首而受羁立修名于祸始兮登全生于戾阶资朝幸之促节兮抱千载之长怀挤考终于逺期兮颠灵根而自摧殉有丧之假乐兮彼无身其孰哀美达人之览兮邈藏器于无为有迹自遗道无不可万殊有同齐物无寡并家于国等朝于野荣在世而贵身兮神居形而忘我钦妙古之达言兮信怀庄而恱贾増既明于天爵兮何掇悲于人祸陋国风之皇恤同明哲于大雅乱曰乗白驹兮皎皎游穹谷兮蔼蔼寻峻路兮峥嵘临芳水兮悠裔槃丘园兮暇豫翳翠采兮重盖赡洪涯兮清辉纷容与兮云际欲凌胷兮从之恨天地兮未泰咏欢友兮清唱和尔音兮此世
　　寒蝉赋
　　陆云
　　昔人称鸡有五德而作赋焉至于寒蝉才齐甚美独未之思夫头上有蕤则其文也含气饮露则其清也黍稷不食则其防也处不巢居则其俭也应候守节则其信也头有冠冕则其容也君子参之可以事君可以立身岂非至德之虫哉且攀木寒鸣负材所叹余昔侨处却有感焉乃作赋云
　　伊寒蝉之感运近嘉时而游征含二仪之和气禀乾元之清灵体贞精之淑质吐之哀声希庆云以优游遁太隂以自宁于是灵岳幽峻长林参差有蝉集止轻羽莎佗承南风而轩景附髙松之上华黍稷惟馨而匪享竦身晞阳乎灵和唳乎其音翩乎其翔容丽蜩螗声美宫商飘如飞鸿之遭惊风眇如轻云之丽太阳华灵鳯之羽仪睹皇都乎上京跨天路于万里岂苍蝇之寻常尔乃振脩緌以表首舒轻翅而迅翰吸僊华之坠露含烟煴以夕飡望北林以鸾飞集樛木以龙蟠彰渊信于严时禀清诚于自然翩眇微妙绵蛮其形翔林附木一枝不盈岂黄鸟之敢希鸣鸿毛其犹轻凭緑叶之余光景秋华之方零思鳯居以翘竦仰伫立而哀鸣若夫嵗律云暮天上其凉感运悲声贫士含伤或歌我行永久或云之子无裳原思叹于蓬室孤竹吟于首阳不衔子以秽身不勤身以营巢志髙于鸤鸠节妙乎鸱鸮既乃雕以金采图我嘉容珍景曜烂暐暐华丰奇侔黼黻艳比衮龙清和明洁羣动希迹缀以冕増城首饰缨蕤翩纷九旒容翼映华虫于朱衮表馨香于明德于是公侯常伯乃纡紫黻俯鸣玉佩仰抚貂蝉饰黄庐之多士光帝皇之侍人腾仪像于云阙望景曜乎通天迈休声之五德岂鸣鸡之独珍聊振思于翰藻阐令闻以长存于是贫居之士相与而俱叹曰寒蝉哀鸣其声也悲四时云暮临河徘徊感北门之忧勤念卒嵗之无衣望青泰之巍峩思希光而无阶简嘉踪于皇心冠神景于紫微咏清风以慷慨发哀歌以慰怀



　　文选补遗巻三十二
　　钦定四库全书
　　文选补遗巻三十三
　　元　陈仁子　辑
　　赋
  </div>
  <div class="pagination">
   <a href="文选补遗_page17.html">
    上一页
   </a>
   <span>
    ...
   </span>
   <a href="文选补遗_page13.html">
    13
   </a>
   <a href="文选补遗_page14.html">
    14
   </a>
   <a href="文选补遗_page15.html">
    15
   </a>
   <a href="文选补遗_page16.html">
    16
   </a>
   <a href="文选补遗_page17.html">
    17
   </a>
   <span class="current-page">
    18
   </span>
   <a href="文选补遗_page19.html">
    19
   </a>
   <a href="文选补遗_page20.html">
    20
   </a>
   <a href="文选补遗_page21.html">
    21
   </a>
   <a href="文选补遗_page22.html">
    22
   </a>
   <a href="文选补遗_page23.html">
    23
   </a>
   <span>
    ...
   </span>
   <a href="文选补遗_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
