<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 151 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 151 页/共 658 页</h1>
    <div class="content">　　◇与许博士书
　　今足下远以彝器金石，并志为国家来仪之端，亦丈夫之大勋。（《北堂书钞》）
　　◇与曹公书荐边让
　　边让为九州衣被则不足，为单衣プ则有馀。（《御览》六百九十三，七百七引《边让别传》）
　　◇与曹公书论盛孝章
　　岁月不居，时节如流，五十之年，忽焉已至。公为始满，融又过二，海内知识，零落殆尽，惟会稽盛孝章尚存。其人困于孙氏，妻孥湮没，单孑独立，孤危愁苦，若使忧能伤人，此子不得复永年矣。《春秋》传曰：「诸侯有相灭亡者，桓公不能救，则桓公耻之。」今孝章实丈夫之雄也，天下谭士依以扬声，而身不免于幽执，命不期于旦夕，是吾祖不当复论损益之友，而朱穆所以绝交也。公诚能驰一介之使，加咫尺之书，则孝章可致，友道可弘也。今之少ｐ，喜谤前辈，或能讥平孝章；孝章要为有天下大名，九牧之民所共称叹。燕君市骏马之骨，非欲以骋道里，乃当以招绝足也。惟公匡复汉室，宗社将绝，又能正之，正之之术，实须得贤。珠玉无胫而自至者，以人好之也，况贤者之有足乎？昭王筑台，以尊郭隗，隗虽小才，而逢大遇，竟能发明主之至心，故乐毅自魏往，剧辛自赵往，邹衍自齐往。向使郭隗倒县而王不解，临溺而王不拯，则士亦将高翔远引，莫有北首燕路者矣。凡所称引，自公所知，而复有云者，欲公崇笃期义也。因表不悉。（《吴志·孙韶传》注引《会稽典录》，《文选》）
　　◇与曹公书
　　武王伐纣，以妲己赐周公。（《后汉·孔融传》，「操子丕私纳袁熙妻甄氏，融乃与操书」。又见《魏志·崔琰传》注引《魏氏春秋》）
　　◇与曹公书啁征乌桓
　　大将军远征，萧条海外。昔肃慎氏不贡苦矢，丁零盗苏武牛羊，可并案也（《后汉·孔融传》。）
　　◇难曹公表制酒禁书
　　公当初来，邦人咸舞踊跃，以望我后，亦既至止，酒禁施行。酒之为德久矣。古先哲王，类帝宗，和神定人，以济万国。非酒莫以也。故天垂酒星之耀，地列酒泉之郡，人著旨酒之德，尧非千钟，无以建太平。孔非百觚，无以堪上圣。樊哙解厄鸿门，非豕肩钟酒，无以奋其怒。赵之厮养，东迎其王，非引酒，无以激其气。高祖非醉斩白蛇，无以畅其灵。景帝非醉幸唐姬，无以开中兴。袁盎非醇醪之力，无以脱其命。定国不酣饮一斛，无以决其法。故郦生以高阳酒徒，著功于汉；屈原不糟ヱㄤ，取困于楚。由是观之，酒何负于治者哉！（《后汉·孔融传》注引《融集》，《魏志·崔琰传》注引张《汉记》，《艺文类聚》七十二）
　　◇又书
　　昨承训答，陈二代之祸，及众人之败，以酒亡者，实如来诲。虽然，徐偃王行仁义而亡，今令不绝仁义；燕哙以让失社稷，今令不禁谦退；鲁因儒而损，今令不弃文学；夏商亦以妇人失天下，今令不断婚姻。（张《汉记》作且桀、纣以邑亡国，今令不废婚姻」）而将酒独急者，疑但惜谷耳，非以亡王为戒也。（《后汉·孔融传》注引《融集》，《魏志·崔琰传》注引张《汉记》）
　　◇报曹公书
　　猥惠书教，告所不逮。融与鸿豫州里比邻，知之最早。虽尝陈其功美，欲以厚于见私，信于为国，不求其覆过掩恶，有罪望不坐也。前者黜退，欢欣受之。昔赵宣子朝登韩厥，夕被其戮，喜而求贺。况无彼人之功，而敢枉当官之平哉！忠非三闾，知非晁错，窃位为过，免罪为幸。乃使馀论远闻，所以惭惧也。朱、彭、寇、贾，为世壮士，爱恶相攻，能为国忧。至于轻弱薄劣，犹昆虫之相啮，适足还害其身，诚无所至也。晋侯嘉其臣所争者大，而师旷以为不如心竞。性既迟缓，与人无伤，虽出胯下之负，榆次之辱，不知贬毁之于己，犹蚊虻之一过也。子产谓人心不相似，或矜势者，欲以取胜为荣，不念宋人待四海之客，大炉不欲令酒酸也。至于屈谷巨瓠，坚而无窍，当以无用罪之耳。它者奉遵严教，不敢失坠。郗为故吏，融所推进。赵衰之拔，不轻公叔之升臣也。知同其爱，训诲发中。（《文选·羊祜让开府表》注，「训诲」上有「来书」恳切」四字。）虽懿伯之之忌，犹不得念，况恃旧交，而欲自外于贤吏哉！辄布腹心，修好和初。苦言至意，终身诵之。（《后汉·孔融舆传》「郗虑承望风旨，以微法奏免融官。因显明仇怨，操故书激厉融。融报。」案：《融传》注引《续汉书》；「虑字鸿豫，山阳高平人，少受学于郑玄」）
　　◇答路粹书
　　朱彭、寇贾之徒，当世壮士，爱恶相攻，能为国患。轻薄劣弱者，如两虺相啮，适足还灾其身，诚无所至。（《御览》九百三十四。案：《范书》以此为报曹公，据《文选》注，则曹公书乃路粹所作，《御览》题为《答路粹》，盖《融集》如此。今宜两载之。《范书》两虺作《昆虫》，误）
　　◇周武王汉高祖论
　　武王从后稷以来，至其身相积五十世，俱有鱼乌之瑞。至高祖一身修德瑞有四：吕公望形而荐女；吕后见云知其处；白蛇分，神母哭；西入关，五星聚。又武王伐纣，斩而刺之；高祖入秦，赦子婴而遣之，是宽裕又不如高祖也。（《艺文类聚》十二）
　　◇圣人优劣论
　　荀等以为圣人俱受乾坤之醇灵，禀造化之和气，该百行之高善，备九德之淑懿，极鸿源之深闾，穷品物之情类，旷荡出于无外，沉微沦于无内，器不是周，不充圣极。荀以为孔子称「大哉尧之为君也，唯天为大，唯尧则之」，是则为覆盖众圣最优之明文也。孔以尧作天子九十馀年，政化洽于民心，《雅》《颂》流于众听，是以声德发闻，遂为称首，则《易》所谓「圣人久于其道，而天下化成」，百年然后胜残去杀，必世而后仁者也。故曰「大哉尧之为君也」，尧之为圣也。明其圣与诸圣同，但以久见称为君尔。（《艺文类聚》二十，又《初学记》十七引两条。）
　　金之优者名曰紫磨，犹人之有圣也。（《御览》八百十一）
　　马之骏者名曰骐骥，犬之骏者名曰韩卢。犬之有韩卢，马之有骐骥，犹人之有圣也。名号等设，使骐骥与韩卢并走，宁能头尾相当，八脚如一，无有先后之觉矣！（《御览》八百九十七。）
　　◇汝颍优劣论
　　融以汝南士胜颍川士。陈长文难曰：「颇有芜菁，唐突人参也」。（已上十字从《文选·任到大司马记室笺》注补。）融答之曰：「汝南戴子高，亲止千乘万骑，与光武皇帝共揖于道中。颍川士虽抗节，未有颉颃天子者也。汝南许子伯，与其友人共说世俗将坏，因夜起举声号哭。颍川士虽颇忧时，未有能哭世者也。汝南许掾，教太守邓晨图开稻陂，灌数万顷，累世获其功，夜有火光之瑞。韩元长虽好地理，未有成功见效如许缘者也。汝南张元伯，身死之后，见梦范巨卿。颍川士虽有奇异，未有鬼神能灵者也。汝南应世叔，读书五行俱下。颍川士虽多聪明，未有能离娄并照者也。汝南李洪（《御览》作「鸿」。）为太尉掾，弟杀人当死，洪自劾诣阁，乞代弟命，便饮鸩而死，弟用得全。颍川士虽尚节义，未有能杀身成仁如洪者也。汝南翟文仲为东郡太守，始举义兵，以讨王莽。颍川士虽疾恶，未有能破家为国者也。汝南袁公著为甲科郎中，上书欲治梁冀。颍川士虽慕忠谠，未有能投命直言者也。」（《艺文类聚》二十二，《御览》四百四十七。）
　　◇肉形论
　　今之洛阳道桥徒，困于厮役，十死一生，故国家尝遣三府齐诏，月一按行，又置南甄官使者，主养病徒，仅能存之。语所谓洛阳豪徒韩伯密，加笞三百不中一，髡头至耳发诣膝。（案：有脱误。）此自为刑，非国法之意。（《御览》六百四十二。）
　　古圣怪作犀兕革铠，今盆铁铠，绝圣甚远。（《御览》三百五十六）
　　贤者所制，或逾圣人，水碓之巧，胜于断木掘地。（《御览》七百六十二。）
　　◇同岁论
　　弊卑径尺，不足以救盐池之咸；阿胶径寸，不能止黄河之浊。（《御览》七百五十七又七百六十六）
　　◇卫尉张俭碑铭
　　其先张仲实，以孝友左右周室，晋主夏盟，而张老延君。誉于四方。君禀乾刚之正性，蹈高世之殊轨，冰洁渊清，介然特立，虽史鱼之励操，叔向之正色，未足比焉。中常侍同郡侯览，专权王命，豺虎肆虐，威震天下。君以西部督邮，上览祝乱凶国之罪，鞠没赋奸，以巨万计。俄而制书案验部党，君为览所陷，亦章名捕逐。当世英雄，受命殒身，以籍济君厄者，盖数十人，故克免斯艰，旋宅旧宇。众庶怀其德，王公慕其声，州宰争命，辟大将军幕府，公车特就家拜少府，皆不就也。复以卫尉徵，明诏严切敕州郡，乃不得已而就之。惜乎！不登泰阶，以尹天下，致皇代于隆熙。（此十六字从《文选》注补。）铭曰：
　　桓桓我君，应天淑灵。皓素其质，允迪忠贞。肆志直道，进不为荣，赴戟骄臣，发如震霆。凌刚摧坚，视危如宁。圣主克爱，命作喉唇。（《艺文类聚》四十九，《文选·褚渊碑》注，又《齐安陆昭王碑》注）

卷八十四
◎盖勋
　　勋字无固，敦煌广至人。举孝廉，为汉阳长。中平中，徵拜讨虏校尉，迁京兆尹。董卓废立，以为越骑校尉，出为颍川太守，未至郡，徵还京师，疽发背卒。
　　◇与董卓书
　　昔伊尹、霍光，权以立功，犹可寒心，足下小丑，何以终此？贺者在门，吊者在庐，可不慎哉！（《后汉·盖勋传》，又见袁宏《后汉纪》二十五，「何以终此」作「何以堪之」。）
　　◇使人书木表
　　使国家尸我于此。（袁宏《后汉纪》二十六。）
　　◎韩卓
　　卓，中平中为大将军掾。
　　◇募兵议
　　乌桓兵寡，而与鲜卑世为仇敌，若乌桓被发，则鲜卑必袭其家。乌桓闻之，当复弃军还救。非唯无益于实，乃更沮三军之情。邹靖居近边塞，究其态诈。若令靖募鲜卑轻骑五千，必有破敌之效。（《后汉·应劭传》。）
　　◎郑玄
　　玄，字康成，北海高密人。生于永建二年。少为乡啬夫，去游学，师事第五元先、张恭祖、马融。归耕东莱。党事起，禁锢十四年。中平中辟大将军何进府，后将军袁隗表为侍中。初平中，徵为赵相，皆不就。袁绍领冀州，举茂才，表为左中郎将。公车徵拜大司农，以病乞还。建安五年卒，年七十四。《周易注》九卷、《尚书注》九卷、《尚书大传注》三卷、《毛诗笺》二十卷、毛诗谱三卷，《周礼注》十二卷、《答临孝存周礼难》若干卷、《仪礼注》十七卷、《音》二卷、《丧服经传注》一卷，《丧服谱注》一卷、《礼记注》二十卷、《春秋十二公名》一卷、《箴膏盲》二卷、《发墨守》二卷、《起废疾》二卷、《释》一卷、《叙》一卷、《孝经注》一卷、《论语注》十卷、又九卷、《古文论语注》十卷、驳许慎五经异义》十卷、《六艺论》一卷、《易纬注》九卷、《尚书纬注》六卷、《尚书中侯注》八卷，《礼纬注》三卷、《礼记默房注》三卷，又《乾象历注》及《天文七政论》、《鲁礼义》若干卷、集二卷。
　　◇皇后敬父母议
　　献帝皇后父屯骑校尉不其亭侯伏完朝贺公廷，完拜如众臣。及皇后往离宫，后拜如子礼。三公大臣议，或以为皇后天下之母也。完虽后父，不可令后独拜于朝；或以为当交也。令后存入子之道，完不废人臣之议，又子尊不加于父母，虽曰天王后，犹曰吾季姜，欲令完犹行父，后专奉子礼，公私之朝，后当独拜；或以为皇后至尊，父亦至新，交拜则父子无别，完拜则伤子道，后拜则损至尊，欲令公朝者完拜如众臣，于公宫后拜如子。不知四者何是正礼？郑玄议曰：
　　四者不同，抑有由焉。天子所不臣者三，其一后之父母也。天子尚不臣者，况于后乎？《春秋》鲁隐公二年，纪裂来逆女。冬，伯姬归于纪。又桓公九年，祭公来，遂逆王后于纪。九年，纪季姜归于京师，或言逆女，或言逆王后，盖义有所见也。女虽嫁为邻国夫人，其尊无以加于父母。嫁于天子者，此虽己女，成言曰王后，明当时之尊得加父母也。纪季姜归于京师，更称其字者，得行礼而戒之，其尊安可加父母耳！今不其亭侯在京师，礼事出入，宜从臣礼。若后适离宫，及归宁父丹，从子礼。（《通典》六十七。）
　　◇戒子益恩书
　　吾家旧贫，不为父母群弟所容，去厮役之吏，游学周、秦之都，往来幽、并、佟豫之域，获觐乎在位通人，处逸大儒，得意者咸从捧手，有所受焉。遂傅稽六艺，粗览传记，时睹秘书纬术之奥。年过四十，乃归供养，假田播殖，以娱朝夕。遇阉尹擅势，坐党禁锢，十有四年，而蒙赦令，举贤良方正有道，辟大将军三司府。公车再召，比牒并名，早为宰相。淮彼数公，懿德大雅，克堪王臣，故宜式序。吾自忖度，无任于此，但念述先圣之元意，思整百家之不齐，亦庶几以竭吾才，故闻命罔从。而黄巾为害，萍浮南北，复归帮乡，入此岁来，已七十矣。宿业衰落，仍有失误，案之礼典，便合传家。今我告尔以老，归尔以事，将闲居以安性，楂思以终业。自非拜国君之命，问族亲之忧，展敬冢墓，观省野物，胡尝扶杖出门乎！家事大小，汝一承之。咨尔茕茕一夫，曾无同生相依。其勖求君子之道，研钻勿替，敬慎威仪，以近有德。显誉成于僚友，德行立于己志。若致声称，亦有荣于所生，可不深念邪！可不深念邪！吾虽无绂冕之绪，颇有让爵之高。自乐以谕赞之功，庶不遗后人之羞。末所愤愤者，徒以亡亲冢垄未成，所好群书，率皆腐敝，不得于礼堂写定，传与其人。日西方暮，其可图乎！家今差多于昔，勤力务时，无恤饥寒，菲饮食，薄衣服，节夫二者，尚令吾寡恨。若忽忘不识，亦已焉哉。（《后汉·郑玄传》，又见《艺文类聚》二十三，又《御览》四百五十九引《郑玄别传》）
　　◇尚书大传叙
　　盖自伏生也。伏生为秦博士，至孝文时，年且百岁。张生、欧阳生从其学而授之，音声犹有讹误，先后犹有差舛，重以篆隶之殊，不能无失。生终后，数子各论所闻，以己意弥缝其间，别作章句。又特撰大义，因经属指，名之曰传。刘子政校书，得而上之。（一云「奏此目录。」）凡四十一篇。至元始诠次为八十三篇。（《中兴书目》）
　　◇诗谱叙
　　诗之兴也。谅不于皇上之世，大庭轩辕，逮于高辛，其时有亡，载籍亦蔑云焉。《虞书》曰：「诗言志，歌永言，声依永，律和声。」然则诗之道，放于此乎？夏承之，篇章泯弃，靡有孑遗。迩及商王，不风不雅，何者论功颂德，所以将顺其美；刺过讥失，所以匡救其恶。各于其党，则为法者彰显，为戒者著明。周自后稷，播种百谷，黎民阻饥，兹时乃粒，自传于此名也。陶唐之末，中叶公刘，亦世修其业，以明民共财。至于太王王季，克堪顾天。文、武之德，光熙前绪，以集大命于厥身，遂为天下父母，使民有政有居。其时诗，《风》有《周南》、《召南》，《雅》有《鹿鸣》、《文王》之属。及成王，周公致太平，制礼作乐，而有《颂》声兴焉，盛之至也。本之繇此《风》、《雅》而来，故皆录之，谓之诗之正经。后王稍更陵迟，懿王始受谮赞亨齐哀公。夷身失礼之后，邶不尊贤。自是而下，厉也幽也，政教尤衰，周室大坏，《十月之交》，《民劳》、《板》、《荡》，勃尔俱作，众国纷然，刺怨相寻。五霸之末，上无天子，下无方伯，善者谁赏？恶者谁罚，纪纲绝矣！故孔子录懿王、夷王时诗，讫施于陈灵公淫乱之事，谓之变风变雅。以为勤民恤功，昭事上帝，则受颂声，弘福如彼，若违而勿用，则被劫杀。大祸如此，吉凶之所繇，忧娱之萌渐，昭昭在斯，足作后王之鉴，于是止矣。夷、厉以上，岁数不明。太史《年表》，自共和始，历宣、幽、平王，而得春秋次第，以立斯《谱》。欲知源流清浊之所处，则循其上下而省之；欲知风化芳臭气泽之所及，则傍行而观之。此《诗》之大纲也。举一纲而万目张，解一卷而众篇明，于力则鲜，于思则寡，其诸君子，亦有乐于是与！（附释音《注疏》本）
　　◇孝经注叙
　　《孝经》者，三才之经纬，五行之纪纲。孝为百行之首，经者不易之称。（《玉海》十一。）仆被难于南城山，楼迟岩石之下，念昔先人馀暇，述夫子之志而注《孝经》。（刘肃《大唐新语》九，《御览》四十二，《太平寰宇记》二十三县，案：《孝经注》、或言郑小同，今据唐会要七十七引郑玄，六艺论叙孝经云，玄又为之注，明非小同作也。）
　　◇六艺论
　　《六艺》者，图所生也。（《公羊序》疏）
　　《河图》、《洛书》，皆天神言语，所以教告王者也。（《毛诗·文·王正义》，《路史前纪》九）
　　太平嘉瑞，《图》、《书》之出，必龟龙衔负焉。黄帝、尧、舜、周公，是其正也，若禹观河见长人，皋陶于洛见黑公，汤登尧台见黑乌，至武王渡河白鱼跃，文王赤雀止于户，秦穆公白雀集于车，是其变也。（《毛诗·文王·正义》）《易》者，阴阳之象，天地之所变化，政教之所自生，自人皇初起。（《礼记》大题《正义》，《路史前纪》五，《后纪》一）
　　遂皇之后，历六纪九十一代，（案：「曲礼·正义》引燧人至伏羲一百八十七代。）至伏羲始作十二言之教。（《礼记》大题《正义》，《路史前纪》二，又五，案：《正义》引方叔机注云：「六纪者，九头纪，五龙纪，摄提纪，合洛纪，连通纪，序命纪，凡六纪也。九十一代者，九头一，五龙五，摄提七十二，合洛三，连通六，序命四，凡九十一代也。」又《左氏》定四年《正义》云：「伏羲始作十言之教，曰乾、坤、震、巽、坎、离、艮、兑、消、息，（此二字当衍）。」又《路史后纪》一引之，上有以厚君臣之别六字。）
　　太昊帝庖牺氏姓风，蛇身人首，有圣德。燧人殁，宓牺皇生，其世有五十九姓。羲皇始序制，作法度，皆以木王也。制嫁娶之礼。受龙图，以龙纪官，故曰龙师。在位合一万一千一十二年。（唐释法琳《辨正论》注一）
　　宓牺氏为网罟，以畋以渔，取牺牲以充庖厨，故曰庖牺氏。（《辨正论注》一）
　　炎帝神农氏姓姜，人身牛首，有火瑞，即以火德。王。有七世，合五百年也。（《辨正论注》一）
　　神农断木为耒耜，揉木为耨，始教天下种五谷，故号为神农也。（《辨正论注》一）
　　轩皇姓公孙，二十五月而生，有珠衡日角之相，以土德王天下，建寅月为岁首。生子二十五人，有十二姓。凡十三世，合治一千七十二年。梦受帝，遂与天老巡河而受之，得《河图》书。师于牧马小童，拜广成丈人崆峒山。（辨论注一）
　　黄帝佐官有七人，苍颉造书字，大挠造甲子，隶首造算数，容成造历日，岐伯造医方，鬼谀区占候，奚仲造车，作律管，兴单坛礼也。（《辨正论注》一）
　　轩皇有景云之瑞，用云纪官。少昊帝有凤鸟之瑞，故以鸟名官焉。（《辨正论注》一）
　　夏曰《连山》，殷曰《归藏》，周曰《周易》。《连山》者，象山之出云，连连不绝。《归藏》者，万物莫不归藏于其中。《周易》者，言周道周普，元所不备。（《周易正义·八论》）
　　易之为名也，一言而函三义；易简一也，变易二也，不易三也。故「系辞》云：「乾坤，其易之蕴邪？」又云：「易之门户邪？」又云，夫乾确然，示人易矣。夫坤ㄨ然，示人简矣。易则易脂简则易从，此言其易简之法则也。又云：「其为道也屡迁，变动不居，周流六虚，上下无常，刚柔相易，不可以为典要，唯变所适。」此则言其顺时变易，出入移动者也。又云：「天尊地卑，乾坤定矣。卑高以陈，贵贱位矣。动静有常，刚柔断矣。「此则言其张设布列不易者也。据兹三义之说，易之道，广矣大矣。（《周易正义·八论》，《世说新语·文学篇》注）
　　《尚书纬》云：孔子求书，得黄帝玄孙帝魁之书，迄于秦穆公，凡三千二百四十篇，断远取近，定可以为世法者百二十篇。以百二篇为《尚书》，十八篇为《中侯》。（《尚书·序·正义》）
　　若尧知命在舜，舜知命在禹，犹求于群臣，举于侧陋，上下交让，务在服人。孔子曰：「民可使由之，不可使知之。」此之谓也。（《尚书·尧典·正义》）
　　民间得《泰誓》。（《尚书·序·正义》）
　　诗者，弦歌讽谕之声也。（案：《北堂书钞》九十五，《御览》六百八，俱引此句。）自书契之兴，朴略尚质，面称不为谄，目谏不为谤，君臣之接，如朋友然，在于恳诚而已。斯道稍衰，奸伪以生，上下相犯，及其制礼，尊君卑臣，君道刚严，臣道柔顺。于是箴谏者希，情志不通，故作诗者以诵其美而讥其过。（《毛诗谱·序》正义）
　　《春秋纬·演孔图》云：「诗含五际六情。」（《诗·关雎》正义）
　　唐虞始造其初，至周分为六诗。（《毛诗谱·序·正义》，《关雎·正义》）
　　孔子录周衰之歌，及众国圣贤之遗风，自文王创基，至于鲁僖，四百年间，凡取三百五篇，合为《国风》、《雅》、《颂》。（《毛诗谱·序》正义）
　　河间献王好学，其博士毛公善说《诗》，献王号之曰《毛诗》。（《毛诗·国风》正义）
　　未有若今傅训章句。（《毛诗·关雎》正义）
　　注《诗》宗毛为主，毛义若隐略，则更表明；如有不同，即下己意，使可议别也。（《毛诗·郑氏笺·释文》）
　　礼者，序尊卑之制，崇让合敬也。（《北堂书钞》九十五，《御览》六百八）
　　礼其初起，盖与诗同时。（《毛诗·谱·序·邓》正义）
　　唐虞有三礼，至周分为五礼。（《周礼·春官序官》疏）
　　汉兴，高堂生得《礼》十七篇，后得孔氏壁中《古文礼》凡五十六篇，（案：「《奔丧·正义》作五十七篇。）《记》百三十一篇，《周礼》六篇。其十七篇与高堂生所传同，而字多异，其十七篇外，则逸礼是也。（《礼记》大题《正义》，《奔丧·正义》，《释文序录》。案：大题《正义》又引云：「《周官》壁中所得六篇」）
　　案《汉书·艺文志》、《儒林传》云：传《礼》者十三家，唯高堂生及五传弟子戴德、载圣在也。（《礼记》大题《正议》）
　　今《礼》行于世者，戴德、戴圣之学也。（《礼记》大题《正义》）
　　戴德传《记》八十五篇，戴圣传《记》四十九篇。（《礼记》大题《正义》）
　　《春秋》者，右史所记之制，动作之事也。右史记事，左史记言。（《礼记·玉藻·正义》，《公羊序·疏》，《御览》六百八。案：《公羊疏》引作《春秋》者，国史所记人君动作之事。左史所记为《春秋》，右史所记为《尚书》）
　　孔子记西狩获麟，自号素王，为后世受命之君制明王之法。（《左传序·正义》）
　　左氏善于礼，公羊善于谶，谷梁善于经。（《谷梁序疏》）
　　治《公羊》者，胡母生、董仲舒，董仲舒弟子嬴公、嬴公弟子眭孟、眭孟弟子庄彭祖及颜安乐、它乐第子阴丰、刘向、王彦。（《公羊序·疏》）
　　玄又为之注。（《孝经序·疏》。案：此谓《春秋》）
　　孔子以六艺题目不同，指意殊别，恐道离散，后世莫知根源，故作《孝经》，以总会之。（《孝经序·疏》）
　　玄又为之注。（《孝经序·疏》。案：此谓《孝经》。）
　　◇自序
　　遭党锢之事，逃难注《礼》。党锢事解，注《古文尚书》、《毛诗》、《论语》。为袁谭所逼，来至元城，乃注《周易》。（《孝经序》并注《正义》，《唐会要》七十七，《文苑英华》七百六十六。）
</div>
    <div class="pagination">
<a href="全上古三代秦汉三国六朝文_page150.html">上一页</a><span>...</span><a href="全上古三代秦汉三国六朝文_page146.html">146</a><a href="全上古三代秦汉三国六朝文_page147.html">147</a><a href="全上古三代秦汉三国六朝文_page148.html">148</a><a href="全上古三代秦汉三国六朝文_page149.html">149</a><a href="全上古三代秦汉三国六朝文_page150.html">150</a><span class="current-page">151</span><a href="全上古三代秦汉三国六朝文_page152.html">152</a><a href="全上古三代秦汉三国六朝文_page153.html">153</a><a href="全上古三代秦汉三国六朝文_page154.html">154</a><a href="全上古三代秦汉三国六朝文_page155.html">155</a><a href="全上古三代秦汉三国六朝文_page156.html">156</a><span>...</span><a href="全上古三代秦汉三国六朝文_page152.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
