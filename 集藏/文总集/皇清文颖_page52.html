<!DOCTYPE html>
<html>
<head>
    <meta charset="UTF-8">
    <title>皇清文颖 - 第 52 页/共 274 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇清文颖 - 第 52 页/共 274 页</h1>
    <div class="content">　　颁赐在廷羣臣工未告竣奄遘
　　上宾予小子纉绍丕基敬展遗箧见所贮
　　手批奏折不下数万
　　奎画烂然充溢巨簏然以未经
　　皇考检定不敢意为增益谨就检录己定者彚着为目前后凡二百二十三人分一百一十二帙统为十八函当时随检随发无先后伦次兹亦不复排类盖折奏浩緐不胜编录所刻仅十百中之一二略见大凡本非全览故也既告蒇事谨缀序言于后洪惟我
　　皇考至仁如天至眀如日至诚如神简拔贤才任之以心膂股肱之寄开诚布公蔼然家人父子无不可尽之言诸臣之才具大小短长与性质之刚柔强弱克知灼见如权衡防尺之不爽片长足录亟登而进之有不及则激厉而开之稍肆焉则裁抑之其防于过始则训饬之能改则已不悛则戒儆之使知悔艾终于怙恶则亦未尝姑容然哀矜恻怛之意尚流溢于毫楮间也同一事而此或俞之彼或咈之非有所好恶于其间也盖俞之者必有可俞之道而咈之者亦必有可咈之端同一人而始或予之终或斥之非有所喜怒于其间也盖始有可予则予之终有可斥则斥之明烛防先坐悉情伪逺隔万里迟阅数年睿鉴所周范围莫越正人心厚风俗兢兢业业儆戒无虞虽屡丰见告瑞应频仍而惟是忧勤惕厉之心久而益笃记有之曰天道至教圣人至徳春秋冬夏风雨霜露无非教也我
　　皇考之为治一天道之运行教泽所被百志惟煕即万世而下尚如日月之临照光景常新春风之煦然被物不自知其感动奋发而兴起也予小子寅承鸿业自惟寡昧无能企逮万一仰法
　　皇考眀目达聪孜孜图治之心祗绍
　　徽猷夙夜黾勉其服敎畏神警省弗怠之志讵敢以嵗月易耶谨序








　　栢梁体诗序
　　我
　　皇祖圣祖仁皇帝
　　皇考世宗宪皇帝尝集在廷诸臣于乾清宫肆筵设席授以笔札
　　御制首倡羣臣以次递成效汉代栢梁之体续虞廷赓歌之义光垂奕世猗欤盛矣朕敬承丕绪惟日孜孜期与百尔羣工共图治理言念股肱之佐卿尹之班何一非我
　　祖考所贻以与朕寅亮天工者哉宗室屏藩之寄则又派衍天潢分所宜亲也宜有以笃亲亲之情叙堂防之谊廼者腊雪盈畴已兆二麦之稔光风应律初廻大地之春爰集王公卿贰授几赋诗一如旧制朕非欲夸词藻以耀羣臣倡为丰亨豫大之说也思
　　祖考遗朕以升平之业吾君臣何幸得优游以享之夫享升平匪艰而保升平为难羣臣其体朕意焉一宴防之乐尚思继
　　祖考之休
　　祖考之良法善政布在方策吾君臣其何以立纲陈纪煕绩宁人以觐扬
　　祖考之光烈乎羣臣其体朕意焉











　　授时通考序
　　孟子言不违农时谷不可胜食盖民之大事在农农之所重惟时敬授人时载于尧典周公七月一萹于日星霜露之候昆虫草木之化详哉其言之故先王之民莫不震动恪恭于农以修其事者惧失时也我
　　圣祖仁皇帝勤咨民隐首重农桑率育蒸黎涵濡徳泽六十余载户庆盈宁
　　皇考世宗宪皇帝嵗举耕耤之仪率先天下兴水利广储蓄为万世规凡兹薄海苍生得荷耡馌饷优游陇亩之间乐生遂性衣食滋丰者何莫非我
　　祖宗宵旰勤劳以贻乐利于无疆耶朕纉承基绪鉴前代生深宫之中长阿保之手诚知稼穑艰难日与中外臣工为斯民筹食用至计胼胝机杼之作苦日厪于懐因检前人农桑通诀农政全书诸编嘉其用意勤而于民事切也命内廷词臣广加搜辑举物候早晚之宜南北土壤之异耕耘之节储偫之方蚕织畜牧之利自经史子集以及农家者流凡言之闗于农者彚萃成萹命之曰授时通考夫天道广运于上而四时行万彚生地道发育于下而庶品蕃百昌遂人事参赞其中而六府修三农殖辅相裁成固国家之大政也趋事赴功亦闾阎之本业也贵谷劭农服田力穑上下交勉弗懈于时以副朕阜成海宇之至愿览斯编者尚有取焉










　　唐宋文醇序
　　不朽有三立言其一言之无文行而不逺若是乎言之文者乃能立于后世也文之体不一矣语文者说亦多矣羣言淆乱衷诸圣当必以周孔之语为归周公曰言有序孔子曰辞达而已矣无序固不可以达欲达其辞而失其序则其为言奚能云粼波折而与天地之文相似也然使义则戋戋而言有枝叶妃青嫓白雕琢曼辞则所谓八代之衰已其咎同归于无序而不达抑又有进焉文所以足言而言固以足志其志已荒文将奚附是以孔子又曰言有物夫序而达达而有物斯固天下之至文也已昌黎韩愈生周汉之后防五百年逺绍古人立言之轨则其文可谓有序而能达者然必其言之又能有物如布帛之可以暖人菽粟之可以饱人则李瀚所编七百萹中犹且十未三四况昌黎而下乎甚矣文之至者不易得也眀茅坤举唐宋两朝中昌黎栁州庐陵三苏曾王八大家荟萃其文各若干首行世迄今操觚者脍炙之本朝储欣谓茅坤之选便于举业而即在是乃复增损之附以李习之孙可之为十大家欲俾读者兴起于古母祗为发策决科之用意良美已顾其识之未衷而见之未当则所去取与茅坤亦未始迳庭朕读其书嘉其意而亦未尝不惩其失也夫十家者谓其非八代骈体云尔骈句固属文体之病然若唐之魏郑公陆宣公其文亦多骈句而辞达理诣足为世用则骈又奚病日月丽乎天天之文也百谷草木丽乎土地之文也化工之所为有定形乎哉化工形形而不形于形而谓文可有定形乎哉顾其言之所立者何如耳勅防之暇偶取储欣所选十家之文录其言之尤雅者若干首合而编之以便观览夫唐宋以来名儒硕士有序有物之嘉言固不苐十人已也虽然尝鼎一脔亦足以知道腴之可味况已斟其雉膏哉


　　协纪辨方书序
　　粤昔帝尧命羲和敬授人时厥民知析因夷隩之节后圣有作推而弥广至于外事用刚日内事用柔日此皆载之经典百王不易者也厥后滥觞日以讹谬术士以吉凶祸福之说震惊朕师不可方物如褚少孙补史记所称彼家云吉此家云凶彼家云小吉此家云大凶茫乎不知其畔岸汉武以来已如聚讼而荀悦王充辈斥为理之所无弃而勿论者也虽然天以日月行四时人奉天而时若向眀而治向晦而息后王君公所以奉若天道也日出而作日入而息羣黎百姓所以奉若天道也否则不能晨夜不夙则莫诗人讥焉人人所知也然则举大事动大众协乎五纪辨乎五方以顺天地之性岂无寸分节解以推极其至精至微之理者欤其支离防昧拘牵谬悠之说乃术士之过而非可因噎而废食者也钦天监旧有选择通书刻于康煕二十二年其书成于星官之手因讹袭谬见之施行往往举矛刺盾皇祖圣祖仁皇帝知其荒率不可以训曽纂为星歴考原一书刋刻颁行而未将监本改正盖以待夫后人圣人之心慎而又慎如此也以谕监臣监臣曰通书之谬允宜改正朕因其请谓及今犹有庄亲王等数人曾经
　　皇祖指授稍眀此理使此时不加订正恐后此益复无可任使爰命编缉成书颁布天下较之旧本谬说少除然俗所久沿则亦不能尽去便民用也命名曰协纪辨方书夫协纪辨方者敬天之纪敬地之方也一作止一语黙天地实式临之况其大乎如日如是则吉如是则凶如是则福如是则祸则眀者所弗道也虽然敬不敬之间吉凶祸福随之矣是为序




　　大清一统志序
　　惟
　　上天眷顾我大清全付所覆海隅出日防不率俾列祖
　　列宗徳丰泽溥威铄恵滂禹迹所奄蕃息殷阜瀛壖炎岛大漠蛮陬咸版图置郡筑邑声教风驰藩服星拱禀朔内附六合一家逺至开辟之所未宾梯航重译歴嵗而始达者慕义献琛图于王防幅袤广古未有过焉
　　圣祖仁皇帝特命纂辑全书以昭大一统之盛巻帙繁重而未成
　　世宗宪皇帝御极之初重加编纂阅今十有余载次第告竣自京师达于四裔为省十有八统府州县千六百有竒外藩属国五十有七朝贡之国三十有一星野所占坤舆所载方策所纪宪古证今眉列掌示图以胪之表以识之书成凡三百五十余巻夫肇十有二州见于虞典禹贡一萹备列九州疆域山川土田贡赋物产实为方志之权舆周礼大司徒以天下土地之图周知地域广轮之数辨其山林川泽丘陵坟衍原隰之名物土训道地图诵训道方志职方氏掌天下之图辨其邦国都鄙四夷八蛮七闽九貉五戎六狄之人与其财用九谷六畜之数汉郡国地志与计书俱上太史厥后寰宇志记列于正史者代数十家盖将以观民设教体国经野表皇威之有截眀王道之无外匪徒备掌故征博洽已也抚疆宇则念肇造之艰稽制置则念经画之要采謡俗则念化导之方考循良人物而知治理之效念所以振兴而长育之核戸口田赋而察登耗之故念所以懐保而蕃殖之书曰皇天既付中国民越厥疆土于先王肆王惟德用和怿先后迷民用怿先王受命我祖宗克眀峻徳以有九有之师传绪在予敢不惟德之勤笃
　　前人成烈其在我内外百职事慎固封守阜成兆民懋相予修和有夏亦越我后嗣子孙咸敬厥徳以昭受丕基万年惟无斁览斯编也其善体诸













　　皇清文頴巻首十三
　　钦定四库全书
　　皇清文頴巻首十四
　　御制文
　　记
　　丰泽园记
　　西苑宫室皆因元明之旧惟丰泽园为康熙间新建之所自勤政殿西行过小屋数间葢
　　皇祖养蚕处也复西行歴稻畦数亩折而北则为丰泽园园内殿宇制度惟朴不尚华丽园后种桑数十株闻之老监云
　　皇祖万几余暇则于此劝课农桑或
　　亲御耒耜逮我
　　皇父缵承丕业敬
　　天法
　　祖世徳作求数年以来屡行
　　亲耕之礼皆预演礼于此乃知
　　圣圣同规敦本重农用跻天下于熈皥之盛若瀛台之建于有明飞阁丹楼辉煌金碧较之此园固为美观而极土木之功无益于国计民生识者鄙之行一事而合于天心建一园而洽于民情身率先而天下丕变吾于是乎知
　　皇祖
</div>
    <div class="pagination">
<a href="皇清文颖_page51.html">上一页</a><span>...</span><a href="皇清文颖_page47.html">47</a><a href="皇清文颖_page48.html">48</a><a href="皇清文颖_page49.html">49</a><a href="皇清文颖_page50.html">50</a><a href="皇清文颖_page51.html">51</a><span class="current-page">52</span><a href="皇清文颖_page53.html">53</a><a href="皇清文颖_page54.html">54</a><a href="皇清文颖_page55.html">55</a><a href="皇清文颖_page56.html">56</a><a href="皇清文颖_page57.html">57</a><span>...</span><a href="皇清文颖_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
