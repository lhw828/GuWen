<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 33 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 33 页/共 134 页
  </h1>
  <div class="content">
   明文海巻一百二十五
　　钦定四库全书
　　明文海巻一百二十六　　　　余姚黄宗羲编戒一
　　三戒【赵防谦】
　　昔柳子厚作麋驴防三戒苏子瞻爱其辞乃以河豚以下三者拟之其风戒之意切矣近有触于余怀者颇类乎是故亦作三篇于其左
　　滩之
　　余舍濵溪上石皛皛然延袤数十畆间而新霁有出暴于石牧儿适有见者蹶步执之号于众曰吾得矣从众往趋视之戏玩百状有欲视其首者坚缩不出戏祝曰乎乎能出首以视予乎顷复不出乃相谋以几棘揕之揕其尾则首出揕其首则尾出儿乃大笑曰以善道求汝则首不出以恶法侮汝则首尾俱应尚为知所从耶吾以汝能先吉凶以告人而不能先吉凶以免已尚为知者耶羣儿皆揶揄大笑余闻之亦含笑而归援笔识之
　　穿山甲
　　甲虫有穿山其名者善穴山而出故名性嗜蚁于羣聚处辄开其甲佯死于地蚁入甲罅咂咂然如得珍物俟其至众则固敛其甲入水甲张浮螘水上徐以口拾之日食皆然一日遇人于山谷间人以沙砾掷之则巻然作束如石状以绐人人见其绐也因持以归脔其肉而食之甚防以其甲能已风疾复货于药肆吁穿山谋食之计亦巧矣何其巧于取蚁而拙于避人也哉卒至肉脔甲拆之患悲夫
　　水之鹬
　　鹬一名翡翠体虽小其毛羽青莹辉彩可玩常循飞水厓入水底取鱼虾水族食之巧者利其毛羽以一囮飞舞水上媒而执之取其羽市于富贵家为女子饰直视金玉因致富夫负毛羽之美而不能循幽藏僻乃栩然终日竞诱于人至于断取而终不悟哀哉虽然世以羽毛夸于人者岂独一鹬与
　　车戒【蔡潮】
　　逸休先生居洛下八十年未尝一日不读书潜心圣学灼然烛事理恒计人祸福于几先防或不应騐人以为通神尝闲行郊外遇有商贩虞孚者厚其载以货于洛日且昃违城市尚舎许懁促急趋意仓皇不循轨辙问蚤暮之节于先生答曰宜调尔辔舒尔御范尔驰驱虽暮尚可到亟则不能也孚怒目抵愤谓先生迂且诳棰防甚急兼步疾驱电歘而飚旋矢激而霆迅扬扬然拊轼呼噪飞尘蔽天日茫乎若凭虚而莫知所指未数里侧越峻岐左凹右凸讙声闻逺社而车覆矣轮倾辐败盖折轸亏货毁压过半震愕噭号仅以身脱辑理渐向瞑竟止于郊外谒拜先生寓所愿闻先知之故答曰吾非防纬术数之学洞观古今据理审势而必然也不闻孔子云欲速则不达见小利则大事不成吾岂教汝以缓不及事哉昔晋阳处父以刚愎败乃事郑子阳以迫隘灾其身前车之覆后车之戒也能如西门豹佩韦以自缓董安于佩以自励均其缓急使之调和何以至此极孚愧谢而去虽悔无及矣靖州冯生銮发迹辕门初授天台令其于祸福之机轴倚伏之途辙领受予门旧矣因其请教之勤述往事作车戒贻之
　　五诫【张纯】
　　越有女桑氏年十六而寡誓不改节髙垣墉辨内外虽童子不得见盛年迁于逸欲旁室有美男子声音相悦私握地而通焉每至旦贞操又凛若蓬鬓垢面哭泣不絶皆曰楚之贞姬也县尹上其事于朝以旌之未报女桑氏则姙身就馆矣且曰予思苦而腹疾也或令其家求医诊脉曰男女不相凟死固吾所也何求于生乡人益贤之数月呱呱而生子噫钟声自宫鹤闻于天本之先蹶枝叶从之鱼之在渊欲盖而章孰谓微之不显而令名可以幸取哉女桑氏早知戒焉吾知不必传笑扵世也
　　余读书于瑶山下忽有人告余曰是巅有白人洞草木丛幽神焉司之樵牧者必坠死怠于祭祀则稼穑不能登每闻有诃斥声余曰有是哉是嵗五月五日之夜分风凄雨黒见流火星然散而一二而什伯也其光烛天复合于一俄上俄下守舎者不敢指曰虎豹栖止暮夜何之人乎非也吾知洞君逰也余亦不能辨闭户叹息而已诘旦阅其所有人迹焉盖某人举族求其牛羊也夫讹言先入继于目见茍非参騐之固焉谁其以理观乎诗曰人之为言茍亦无然此之谓也
　　吴人客于楚八年而归道宿于山舎见一美女无父母兄弟为作饮食设衾心悦之结为夫妇未曙负而逃焉其友问其故具答之曰是谓非望之福也必有竒祸盍为尔卜诸卜曰狐也不聼其妻知之日夜泣不止曰是恐割吾爱也妒妇人也遂出之期年形体羸弱语言讹乱或为召巫师燃鹿角而照之狐立于牀下始矍然而悟遂召其友与故妻也再拜而谢焉沧江道人曰取诸外妖而为祥不信其内亲而为仇今之人皆然妄也是故惟仁者能爱人能恶人
　　余行括之深山中见一翁顔色如童子坐一石室余异而问之曰皇都北徙老夫居此余曰何术而夀何老而幼也曰余兄业商贾北走湖南穷百粤以巧射利珠玉逼楹手足不停先余而死九十年二弟佞不能辨奸不能好文辞日事笔砚识利害是非琐琐而计析之不倦先予而死百有十年余长而愚妻子曰咨遂不室庐风雨雾雪言蔽其樗朝阳明月抱犊于于起卧无常黄精为粮曰春与夏花明草丛落叶飞鸿乃知秋冬忧不至我乐不知终言讫而去啸于长松翁盖有道者也余思结髪记诵逶迤盛年穷通好丑其中乃迁鬓种种顔色不妍揽镜自照为之茫然自今而后须命于天如木如石谨识斯言
　　吾乡有郑学究者隂为不善妻子诟詈如佣丐出而教小儿峩而冠衣裳楚楚束带而佩玉勃然而顔色如神命出则唯唯奉行不敢慢有恶之者绐其子弟曰尔师平素如是如是谨效之弗受责也儿辈信之凡声音举动悉夫人所云也郑觉焉甚愧不越月而去之噫今之为民上者反所好而令不自度而作威百姓之化于恶德能无愧乎故曰善为人者能自为者也善治人者能自治者也












　　明文海巻一百二十六
　　钦定四库全书
　　明文海卷一百二十七　　　余姚黄宗羲编解一
　　琴释【胡翰】
　　嬀仲子学琴于东岘之叟三日而钩弦七日而成章不习者逾月而几于忘矣客有造者曰大夫无故不彻县士无故不彻琴瑟吾见仲子之琴彻矣亦有故乎仲子曰无故也吾闻清角者天子之琴也号钟者诸侯之琴也皆古之制也未之能详焉吾尝以今之琴攫而醳之揆之于古其制有曰八尺六寸正度者有曰七尺二寸者又有法四时五行长四尺五寸者又有象三百六旬有六日为朞之数者代有不同孰从而凖之五弦宫商角徴羽大弦寛而温小弦清亷而不乱故宫为首商次之角又次之徴羽又次之未有以宫居中央商张右旁小大相次不失其序如汉儒所传者习而不察孰从而正之五弦之外为少宫文王所加也少宫之外为少商武王所加也未有为文王操能去武声不以少商应大弦如唐人所论者此又弗察也谓之变音可也音止为五加二为七蔡邕益之为九弦孙登损之为一弦由一衍之为二仪由十倍之为二十者有之以为好事者之过而二十七弦之离周已具矣此别出变音也故名曰变后世迭为损益盖不知其非正也汉去古近史迁所载当时之制岂不由周人之旧乎桓谭蔡邕可谓好古矣未闻有取于迁也歴数百年而至唐杨収奋其独见之言以折安涗生之徒而在邕亦未之有及也以史迁桓谭蔡邕杨収之博物通类犹不能正之后世孰取法焉况声音之别有经有纬有从其制有畅有操有引有吟有弄其妙穷本极幽得之心者不可喻以言得之手者不可传以谱得之天者人不与力焉求其如成连师旷师襄师文者益又逺矣天地之间形气相轧而声生焉今夫高厓巨壑泉源所出淙然而鸣沛然而决澎湃沓放乎江河之间瀄乎舂容而自得及其遇大礜批大窽怒而相射囬旋相薄大者砰然小者硁然听不可极砉若神物慿之莫测此非水石之声也耶鸿防广莫之野噫气鼓之或穆而清或凄而厉八方荡摩其变也霅然外隂闭而内阳欲出二气未分若与敌遇轰然动乎九地轠而磕磕飒然而天雨此非风霆之声也耶奋至德之光合生气之序刚而不怒柔而不慑啴缓而不肆幽深而不怨不播不石不噍不杀不惉懘其情深其文明其气也盛其化也神洋洋飒飒乎非风非霆非水非石此何声也恶得而写诸客竦而听俯而怍卑陬而退
　　邃庵解【李东阳】
　　邃庵主人通籍禁庐侨居京第隟地晨扫重扉昼闭客有过者叩门而问曰此非扬子之居乎童子对曰是也导客而入若引若曵复院缭垣巍堂巨欐客乃蹜足脱屦探怀出刺将修容以为礼且厯阶而就次童子曰未也再导而前委蛇隐翳突霤中啓悬栊外蔽客乃髣髴指拟逡廵睤睨耳侧听而无闻歩将舒而复防童子曰未也尽厯纡曲豁达蒙曀仄径旁通曾轩倒缀棐几庭设牙籖架庋主人方兀坐书堆凝神注思聆謦欬而倔起具冠裳而出俟客乃揖而请曰子何居之邃耶主人曰从善实难从恶则易地有所宜择俗有所宜辟吾将寄逺心于车马托大隐于城市屏物诱于纷华去尘襟于祓禊期深造以独得匪超举而长逝客曰如斯而已乎主人曰六籍丝棼诸家鼎沸众难交错羣疑积滞吾将辨亥豕于偏旁注虫鱼于疏记思缕析而毫分庶穷而絶继岂块处而无营亦婴心于有事客曰如斯而已乎主人曰理窟渊防天机奥秘尼叟之所罕言庖牺之不尽意吾将高仰坚鑚深钩逺致求四情于未发之时探五性于有生之际繇粗而益极其精举大而不遗其细寻坠绪于唐虞溯长源于洙泗窥数仭之宫墙涉千寻之涯涘会万变以同归或殊途而一揆顾兹庵之攸寄若百工之在肆彼居安以资深亦引伸而触类者也客起再拜领邃之义识道理之乡方得工夫之次第若驰康庄请执君辔若游大川请鼓君枻随君所之无画无废钜卷长辞髙楣大字睎唐学觧拟汉賔戏匪庵则名敢告同志
　　香灰解【杨爵】
　　予复下狱半载为丙午年三月初七日晨旦东厰使逻者来觇即予卧侧以残甎借囚板上相与偶坐者久之狱中秽气郁蒸久在内者习不自知从外乍进则不可堪乃以棒香一茎揷坐前甎缝中焚之须臾香尽灰不散宛如一完香焉予取而悬诸壁上至第五日犹未散因思其故为作觧以散之夫是物也其将中抱憾积愤凝滞于此而有不释然耶抑焚犹未焚而托此以为永久耶二者虽有间焉而其精诚感致则一也遭世乖变人定胜天即一物之防而其用之所措固有幸有不幸焉耳葢賔筵广设幄锦帏罗庖翟荐德恪举殊仪【叶五和切音哦】上肃环冕下列笙歌君臣交庆委佩鸣珂旅语之际嘉谋孔多闻善即听若决江河王猷下降枯槁滂沱雍容揖逊永息干戈上安下顺宇内冲和则唐虞三代之境界也烧异薫以昭明德固已有之舎彼其处而来焚吾狱中焉此何等气象也墐栊掩户日影不通尘留负鼠隙引汚风一息淹淹百虑忡忡其与吾环列而偕坐者不过三五囚徒东西南北偶此相逄或十三四龄口尚乳之防子或八九十歳须眉皓然之老翁身披带索首冒飞蓬额蹙气防肌削肠空纵蓄百金一动即穷荷校灭耳罪彼不聦手梏足械脓白血红俯就坎窞仰叫穹窿使闻之者皱眉见之者戚恫甚至于不能为心则闭目掩耳佯为瞽聋尔来焚此可谓择地择人之未审忽于所入而谬于所从者矣久而不化疑有神明类彼志士之死不瞑呜呼其刘忠愍耶抑周迹山浦竹塘耶不死正寝死此福堂名垂不朽同彼霄壤与我国家为龙为光虽然陵谷有时而变迁金石亦至于消泐故凡合气成质寓形宇内而为人为物者终归于尽天地如此其大也古今如此其逺也其孰不荡为灰尘而扬为飘风乎尔其欲外消息盈虚之常道观反复无穷之世变以后天而终乎是固无此理也吾为尔摩散之再拜而祝之曰匪人焚尔惟尔自焚尔不馨香与物常存煅以烈火腾为烟氲上而不下聚而不分直冲霄汉变为奇云余香不断苾苾芬芬龙逢比干相与为羣尔宜自慊胡为云云理无二致吾以喻人事茍可死何惮杀身愿尔速化归彼苍旻乐天委运还尔之真拜起凄怆双泪盈襟呜呼易化者一时之形难化者万世之心形化而心终不化吾其何时焉与尔乎得一相寻也
　　许白云求志解【张宁】
　　虞文靖公不肯铭白云许先生之墓以书币复张率性转致其门人门人于先生犹父子以父事于人而为人所阻未有不怒者庸暇计其可否哉无怪许氏门人之致辨也王余庆联往复书为一通识其末曰世固有越世而相感并世而不相知者诗书文章天下所共知人品气节亦天下所共知是恶用以口舌辨敬书以见古今士俗隆污其言意正平和婉不激不露度越同门逺甚后之观者止可致感叹于存殁之际敢以为身之戒勉不宜巧排力辩为死者定枉直于不可致诘之乡而加之意非侍于君子之道也公书中语于先生固已尊待之至若其论列为铭非知之尽则无以诏天下而信后世意即东莱所谓待人不得不寛论人不得不尽者或遽以此议公昧于知人公于先生言极尊待岂得不知所不知者特以行状多未谕终莫能得其学行道德之详而难于序述耳岂可与苏东坡不肯奉诏作苑公埋铭者例论哉宁三复荘诵因文靖公书见古人为文之不茍因王余庆诸门人之书见古人师弟子恩义之笃余不敢知也是卷流落人间楮墨如故而今为彦章都阃所得可以托不朽矣予见卷中题识者无不致疑于彼此之间敬为之解
　　冩骚亭释【张弼】
　　淮阳子为秋官郎以写骚名亭有非之者曰屈原之离骚其何时乎使非楚襄怀之世恐弗作也子当成康之治而写骚殆所谓不病而呻吟乎能无背时乎淮阳笑不答其弟子吴之珍以吿夏官郎东海居士居士艴然而起曰汝知春秋乎春秋叔世之书也乱臣贼子之事也孔子不得已而着此刑书宜治世之弗之用也汉之盛时儒先君子尝治之乎曰治唐之盛时儒先君子尝讲之乎曰讲宋之盛时儒先君子尝究之乎曰究使在尧舜之世必将并絶之乎之珍黙然意若有弗怿者居士曰吾方患世之陋儒俗子谓孔子道之以政齐之以刑为五伯之事未知尧舜之治亦用政刑乎曰此犹天地之四时有春无秋何以成万物曰然则尧舜既不可无刑政则春秋在尧舜时亦必不废也曰诺曰亦有废之者乎曰有曰谁曰王安石也安石之流尝鄙弃春秋谓断烂朝报矣曰其究云何曰涂炭华夏招徕边衅播迁王室陆沈神州遂至乱臣接踵怙势擅权而宋祚因以沦亡实肇自春秋之毁也居士抚几曰噫乱世之春秋乃治世之膏梁不可毁者如是夫则离骚之在治世当毁之乎离骚固非春秋比伦也忠君爱国之心九死不变则春秋之所必与也敢问盛治之世怀忠君爱国之心者将在所斥逺乎加奬也朱子所以虽扶病必详释之也处方今盛时而写骚可乎不可乎其志忠乎佞乎其行洁乎汚乎必有能辨之者然而必不逮彼捧溺尝恶之流华爵秩盛舆马饱妻子志得意满而夸诩里氓市童矣此流若有谄书汲汲然以攻之亦不暇写也之珍乃悚然拜曰敬以吿吾师遂书以为写骚释
　　立爱解【蔡羽】
　　或问立后大义也夫道一而已法有二原何哉外史氏曰何谓二客曰律所以取平也息争也吏之案断曰生则从心所爱死则昭穆相当窃疑之若二原然外史氏曰余见其一未见其二也立后之人一也云生者谓其已定于生前也云死者谓其生时未有所属拟立于身后也夫父子祖孙托于乆逺非其素所爱则不可非爱则隙生矣甚或相嫉相乱至不可言矣隙生嫉且乱是讐也可以延其枝乎故立后莫大于立爱律家曰生则从心所爱圣人原情之论也其曰死则昭穆相当者生时不暇为逡廵乎身后众求立之为奉其祀是时父祖考妣已亡无从询其爱否但据昭穆立之则防不得间亲幼不得越长亦原情以息争也翰林院孔目蔡羽九逵先有子名震哥早亡九逵年逮五旬思立嗣无亲兄弟之子求诸从兄弟之子昔多违碍纷纷非余爱也惟翥弟之季子师少素爱遂援立之更名学礼后为之冠且娶生一孙不乆死连生二女孙时外史氏年逾六十将宦游京师自顾防防逺适他方无以自壮念震哥之慧而札学礼年三十未有子顾箕裘奚属哉于是又求诸从孙之中有传侄之子敏行可爱遂立为孙改名延荪为之聘矣将行冠矣使学礼而无子固其子也使天悯学礼幸而有男则震哥之灵悠悠恒轸余怀若因延荪而引其绪无损于学礼也况二子二孙亦何嫌哉嘉靖十七年歳戊戌外史氏从南京翰林院考满还思勉学礼以耕延荪以学聊为各委其业而资养之母令荒废均思其职因解立爱之义豫用晓之请诸名人图咏为二卷子孙谨守焉
　　三不幸解【李濓】
　　伊川先生曰人有三不幸少年登高科一不幸席父兄之势为美官二不幸有高才能文章三不幸敢问斯言何谓也曰古人为学之道以明明德为本已之明德既明而后可以新民故子夏曰学而优则仕季路使子羔为费宰而孔子以为贼夫人之子也葢凡人少年登高科必无深蓄厚养之学练逹精明之识志满意得轻佻浮薄其能致逺者鲜矣席父兄之势为美官多挟贵恃权弗自检饬行已则临事则其能自立者鲜矣斯二者皆未能明乎脩已治人之术或有任情妄作并保终之为难谓之不幸诚哉其不幸也至于有高才能文章则其气必扬凌忽长者傲慢同列自以为辞藻超异人莫我及必不肯俛首求益虚心下问以探讨义理之精防其于治心飬气之功不复知所用力纵使成名亦不过为文人词客而已岂非人之不幸耶胡仁仲有言今之儒者移学文艺干仕进之心以收其放心而美其身何古人之不相及哉防哉斯言实与伊川之言相表里嗟乎当今之世父兄之所训督师友之所讲授惟举业文章而已宗族之所期望乡党之所欣羡惟科第官职而已茍能有是皆以为家之令子里之竒士抑岂知科第文章而外有圣贤之正学乎风俗至此良可慨叹故尝为之説曰少年登髙科则快意于进取必萌侈大之心何有乎谦虚勉进之功席父兄之势为美官则溺志于逸乐必致败亡之祸何有乎畏慎持盈之道有髙才能文章则骋技于枝叶必弃根本之实何有乎沉潜为已之学伊川以是三者谓之不幸其忧深其虑逺其为天下后世人才计至警切矣顾习俗之移人虽资禀淑厚者亦必逞其英隽亟于功利弗能自脱然则人才之不古若有由然哉
　　酒解【莫如忠】
　　余昔逰闗中时问酒之名则惟桑落为最着至是客有自闗中来者以酒餽余曰亦闗中名品也余尝而甘之何论桑落而后悔其遇之晚也之义以饮名可无烦杯斚独卓管瓮中噏而取之时其耗挹水注焉以度赢缩水渍成酒机相灌输饮罄而贮常盈举数而序不乱津津乎若蝉之吸露而无损于亷偃鼠饮河各充其量也不洵为酒德颂哉余喜止客及所与偕来者凡为大賔三初筵既峻斯酿乃陈客殊餍之命爵无算时则陪傧者或不任爵俨然呴余而諐曰子实择礼大賔在是匪觞之称而之防无乃不可乎余曰唯唯否否如子之云则孅趋鞠盘辟雅拜而以为容者余非不知也然酒客之贶也而敢弗供毋乃使客谓余已曰无防而实防之贶乎大礼有初古污樽而抔饮非宾礼之初耶礼则不愆奚饮之择传曰茍有明信潢污行潦可荐于神明可羞于王公而况君子合宾主之交享用酒以佐大烹质而有文菲不废礼明信孰甚焉而云不可何也于是陪傧者起谢曰我过矣我过矣我乃不知亡于礼者之为礼也防子诏之余恶覩夫大方以负鼎非圣饮瓢毁贤之惑终矣再拜避席而退宾饮如初
　　鸣楸解【屠应峻】
　　齐郡黄君德兆仕于朝退耕于海野居数年太宰举其才徴还郎中道莒城止客舍庭中空夜闻声焉声之所起如风飗飗迤飏羣卉枝柯相樛飘举升降涓泉若流砉然勃郁激逸较輷疾浪汨没骇骑奔腾绵延抑歴翕恊防韺迭盛更防若谐若怒恍惚灵变幽暮遘迕究若有端视不见所邑大夫晨驰而吿曰是之谓楸鸣者也楸植于舍且数百歳矣旷世一鸣声闻喤喤土人志之曰维祯祥理或晰而莫析事有防而必彰陈寳鸲而节来室木蘖而蹶张鹤鸣隂而爵縻鳯止岐而德昌宜哲民则以兴业典册煜而垂光也海野子来以吿少防生曰吁有是哉运化莫齐气感斯激应月而潮矢风而疾龙矫云翃电迅霆击予觏夫物之感于声也清商奏夏木零处女叹巍城震彤昵丰鼎雉升宫钟应铜山倾风出囊而应啸兽仰秣而翔廷石何憾而质陨水何蹙而渊腾虚管恊空谷授音固无心以类致亦顽防而兆灵吾请语子以楸鸣之徴可乎夫人之为精也摭英韫灵委端于天体则轨曜智越垓埏故能沦格晦邃彻厯幽肹蠁变动防入无縁也王者循民辨政鸠防治官裁纷释憾匡奠以安皇皇羣辟掌之宰史明抡周虞登贤斥鄙百度齐均四海咸乂子实哲良宅揆绳驭乃今服休采列冡贰辈者抑皆缉缉济济视民若子竞竞繟繟位暨于理哉其或蹑踪恢诡秉志獝狂殚民厚殖背道自藏仇若秦越刈若莠稂急若束湿薪剽若振萎黄令鸺伏鷇牧羊以狼上下弗恤陨越为昌于是羣黎毕逋吁天自辜大东兴谣鸿雁矢歌舛易隂阳互暌天和斯楸之鸣恍与为徒也亦有慿慿俊乂屹屹榦桢荒逊在野播遗弗宾容瘁楚泽名淹衡门藿藜弗给山泽长辛圭璧肤玷骅骝弃枥穷徼终迁没身永谪南冠伏累圜辕执防天生若才用之不卒则亦戚栗屏怦情营气蒸俯触草木防通神明渊黙暝听寄之斯鸣子方作凝丞弼后先践斗枢提衡铨迸黜蛊吏平章化元植登旷哲甄崇逸贤景风四恊穆气不奸神之听之福禄来延名勒洪鼎功被朱弦嗣卷阿于国雅张广乐于钧天斯固感楸鸣于兹夕信祯祥之不愆也
　　雷解【屠应峻】
　　已亥秋七月朔雷击奉先殿古室是夕鼓楼灾宗伯右谏议请明黜大僚以勅天戒于是司冦屠公侨南宗伯吕公楠请罢诏可佥戚戚心异之以为黜之弗若也史某氏解之曰吁夫天之赫怒以威也为雷为霆隂薄阳摧隐辚若巡軿訇若追飚扬电矫虩虩虺虺磅磕郁律磔薄迅越千毂骈撃万鼛虓伐骇气漂奔杀机阚发当是时也丘崩岳迁魑溃魍蹶凶人危儵忽亡魄穷奡失勇蒙卓防力子娄罔施其精夸娥莫措其疾行若负刃廋安得穴身尠定举靣鲜恒色及究其所摧灭也侥幸得免邂逅时脱畴惠廸而抵攠或轹防而罔慝不滔之命罔渝之理亦遇而已矣乃或峣崋其石虬木摧折其枝故宫焚甍隽宇坏栭释此纠彼其故何与天道恢恢当威见值逄冲则枥过披则入固非斤斤以晰防纎纎若饰职也将脔噬惨啮赦毒所触隐若虺蜴云尔哉今夫万乗之怒九重之威矍矍赫赫亦犹霆雷也然广运逆意则诛珉瑜在御当者为竒罣脱函车之兽网漏吞舟之鱼故爱之加膝憎之苴履恶之成厔好之生翮羽惨燠为冬春进退异虎鼠崇之则跨腾青云之上抑之则委堕黄泉之下朝握夕摈安论洁汚犹之雨露所润日月所临函气者育失化者零岂云荃萧之贵贱驺騑之美恶鹯鸾之鸷与仁哉虽然天不可虑道不可防仕无常遇士有恒持峣崋不以颠石损其形虬木不以折枝毁其干君子不以罹阨决其维是以三闾九迁而未悔孙叔旅进而弗愉展季抗迹于三公姬旦孙德于硕肤岂其情之尔殊哉固以义为不可离也故齐得齐失逹人之极融融娱娱味道之腴遗物定志竒德之止改玉改裳不改其行至人恬漠与道翺翔损华宅实时暗乆彰斯非美乎且闻之举世同好皭然莫淆慎修可愿神听不恌火齐弥光乎莫眡大屈厉质乎重销隋阿别利于纠纷新栢辨节于后凋众庶慿朽乎株木贤哲蜚声于寥寥二先生者独行不惧遯世不幽览辉千仞德音矫矫诗曰潜虽伏矣亦孔之昭其斯之谓与至若坚磷于砥丝湼而缁镂刚以折荃化为荑违则去穷易执射时则固二先生之所讥亦非仆之所敢知也
　　明文海巻一百二十七
　　钦定四库全书
　　明文海卷一百二十八　　余姚黄宗羲编
　　解二
　　充然子解【顾慤】
　　予既放辱在南荒籯无余金衣弊弗完籍戎行武夫怒呵荷锸负戈疲于奔命嘑嘘毒疠靡间寒暑世无知已名闻不彰矻矻于役可谓穷矣予乃不穷其穷自号曰充然子且取以命其居又自题其扁以其号而讳其姓与字忽焉若与斯世不相为者求其为人则谨然诺尚节槩重义轻生勇气驺发平居常慕公孙杵臼之行而自恨不得与之同出处托死生甚而至于慷慨激烈形诸歌咏以想见其为人善顔讐之事亲而伤今世无仲由蔑有纳金于卫以赎之者其轻财善施隆师重道之鋭使得仲尼而事之可以掩公良孺之名而浅陋率畧安于小成读古圣贤书未及通诵语孟輙把笔为文章累数千百言往往以管见颠倒前人之是非且谓君子学以求闻道道果在是何有乎穷歳月弊精神掇拾陈言雕虫篆镂以夸工于时也奈何计堕迂濶拙于谋家粝食藜羮累至匮乏既不能自奉其身乂不能鸣号其饥于一时之贵游惟稍稍知发于词藻以自见凡在缙绅君子莫不加叹勉之以相其勤永乐己丑春尝用天官卿荐敓情起事青宫拜正字矣未始以利禄贰其心继尝以正字遭斥逐矣亦未始以忧患贬其志怡焉食焉乐以终日而不自知其一蹶至此众且咎其偃蹇傲兀酷似夫不近人情而充然子则捧手醲笑佯谢踈僻众亦卒莫知其所得即其言动形色则灏然而容渊然而貎不拘曲亷以为让不事繁词以为辩屈圆就方黜巧捧拙泛与物防而无滞情焉客有湖海之士怪而问曰子袭先緖蚤事东壁垂绅正笏侍帝之侧乐见絶域荒种贡献相望浮航而来庭者四方云合威仪舄奕华夏同风揺唇尧堦鸣当世之盛仰王化而颂圣德退订六经之谬刻画模写取裁于上以赞时制以昭盛典于是立云霄之上觐日月之光登蓬莱簉鹓班挟所有以炫于时而所私适售投肯綮于虑外乗志以骋求必得而愿必遂适哉时乎子之无色喜于遭遇未可知也一旦所好不投龃龉百出蹭蹬戎伍间失身为介胄之士吾方意子胆落瘴疠之墟不暇今子顾以充然自名而乂以名其寓轩不惕惕以安不戚戚以喜等身世于浮云忘胥靡之可耻其为究固非愚者所能深喻然或议以为视屈如伸以失为得是谓中情不实情不中实则端欵相戾端欵相戾是名不祥不祥非惟召讪于一时亦以开悔端于异日敢问明德亦何取于矫饰然也充然子舒徐而笑曰噫嘻曷识予之指哉予少时衣食于父母豢养于逸乐纵情六籍溺于见闻挈所性之安而与陈腐俱化不渉世故蔑知时艰芥视青紫之荣敏手可拾谈胸中之耿耿于吴楚间亹亹不忘于喙上追姚姒下诏嬴刘旁及赵宋靡不究臆括前代废兴治乱之机于舌丸之端而与天下之好恶辩智相寻于无穷游辙既广所见滋濶于是隐然自得以为向之所恃者在是矣再进而谈于京师则十九不合年迈终军齿力益壮至此始稍悟功名事业又未可倚之以必集也厥后侥幸遭遇仅録于时究其所自实出于偶然而亦未尝知所谓得之者繇是也乃今困掊之余然后怃然悼身外之事富不足羡穷不足叹庙堂丘壑贵贱劳佚苟可以通吾意养吾气畅吾四体而取足于一旦之安者无往而非平生之志夫子以诘鄙人鄙人不敢隐愿辱明伦之教客曰吾子情信而有辞无乃学孔孟之徒欤若然愚不敏请即孔孟之道而明之曰唯唯客曰窃闻古人称圣贤者莫孔孟若也孔孟何以得名于天下后世哉亦惟道济于时功着于用泽施于无穷云耳仲尼之为委吏乗田司冦也汲汲求售唯计伸道班资崇庳畧如弗闻是故长沮桀溺交口而讽之以为夫子之德或病于此而圣人天下有道之叹则宁为此而不为彼也孟轲间闗七国柄仁义之机反世好以事齐门之瑟者为贫乎为养乎亦曰急于行道以援天下之溺耳夫圣贤万世之标准也故曰君子居庙堂之上则忧其民处江湖之逺则忧其君然则进亦忧退亦忧未尝一日忘天下而自安也吾子学孔孟之徒也卒所以去国而取弃于时者吾不得而知也若所谓事有可适于俯仰之安反身而求之则快然以为意外之遇者不佞得以有辞焉奈何以一颠顿之累而輙贰其初也不然则充为盈数在数为极盈者不可以加盈必终之以亏极者不可以加极必资之以元此欹器之铭所由作而吾子之牿亡反覆不胜其自持者从可卜也充然子唯唯否否而应之曰固哉夫子之求圣贤殆异乎吾所闻也鄙人之所闻者与人异请陈固陋惟夫子择焉周衰哲王不作礼乐委地圣道澌尽诈力相乗天下之趋于坏有甚于洪水未平之势也方是时孔孟负圣贤之责出应灼烂沸腾之变诚畏天命而悯人穷也乃不得已而操济川之舟触蛟龙冐风波决横流而放诸海使智术之冲舒为安流而仁义道德举而出诸股掌之上危樯劲橹投颠顿于一捩柁之安而俨然无恐者有不啻倚南山而坐平原焉是故以障狂澜之偾则起以拯鱼鼈之民则化以承万世之责则塞然则圣贤无乃有所恃乎方今圣人在御四海一家握干符揽化机逺抚长驾荒要宾服坐赤子于袵席之上措磐石之基于万世不防之固多士辈出稷契盈廷文恬武熙政实具修方将作礼乐修封禅石勒泰山着一代之伟绩以期垂光锡祚于无穷焉矧予以椎鲁之质遭承平之世则耕凿于野以祝尧年顾亦分内事耳尚何有他求哉且鄙人为器譬之仅胜沟浍之陋舟不幸而强之以为济川之具则必有漂沉之溺而已吾知其不足为也比尝忘已量之所称挟不足之器以求试小涉于径海之危焉失意而归舟师栗然奋掉之气去昔百倍而惴惴之躯侥幸不至于防獭之所鱼肉者无几矣夫子不审时之治乱士之贤不肖而輙以圣贤之责加诸人何异夫强泽中之麋而被之以麟兕之章者乎夫厌穷利逹天下之同情也然命之所在不可以幸而进是故君子不得于彼则虽饭蔬饮水曲肱而枕亦足以寓吾之乐安在鼓弱抗辙触人之机以求免毙于一蹴之怒邪予尝读秦丞相斯传而得太史公之防矣何哉自期于有为者乃志士之累而东门黄犬之叹政出于羡庑鼠之渐也夫子以利进之道求圣贤殆异乎吾所闻也鄙人之所闻者与人异用之则行舍之则藏仲尼有是言矣毋意毋必毋固毋我七十子记之书矣可以仕则仕可以止则止可以乆则乆可以速则速孟轲以圣之时者诏后学矣传不云乎穷则独善其身达则兼善天下此孔孟之所以为孔孟也而夫子若未之究予虽固陋尝奉教于长者矣君子素其位而行不愿乎其外素富贵行乎富贵素贫贱行乎贫贱素夷狄行乎夷狄素患难行乎患难今吾所处之地果如何而夫子之言则过矣且君子之量要必至于不可涯涘限量而后不累于物是故晏子不欲使人指名其治行房杜不使秉笔者品题其相业子房之掉臂长往陶朱公之问津于五湖者然也必若所喻则鄙人之事业可指而议矣夫子盍求鲁仲连黄叔度之为人乎夫牛服于箱马服于辕鹰隼服于樊笼此三者岂不足乎跳踉以自便哉特出于制御之下是故牛不可有触马不可有踶鹰隼不可以有击搏不幸而即其俛首贴耳附于人而不去者遂指以为物性之安其常则过矣吾从而纵之乂孰知其不鹊厉而喜以为向之仅免于鼎镬者常在于毫髪乎鱼相忘于江湖不知江湖之深也兽相忘于林薮不知林薮之广也一或知薮泽之深广未必非侥幸罗饵之余而始得之也人有恒言鹍鹏斥鷃各适其所欲螟蛉蝼蚁各得其所终巢田帝尧各靖其所志泰山秋毫各安其所受嗟乎天之所以与我者如何我岂可坐视防天之咎邪亦惟随遇而安处困而亨委身大化以道理相为始终而洞视死生得失若太虚浮云之变虚以受益静以出动熙熙陶陶与元气浑融而相忘于无何有之乡而已耳予岂故为炳炳琅琅矫世独立自疑于匹夫匹妇之量耶予又安知夫盈亏满覆之理得以取病吾之终身者邪夫子教我以求世之道若曰屈情应物驱众人之欲而求售于吾身进不辞劳退不讳辱歙歙訿訿迎合以欺有死而弗居必也毋奔竞毋茍得毋堕乃职毋蔽于苞苴抗大节以披逆鳞迎仁义之机以作雍熙之治进贤举能去防逺佞约君心之向背而纳之于至中富贵之加脱有以戾吾顺事虽万乗之卿不一日而屑就忽幸而道合义孚言听计行则必使社稷倚吾以为固朝廷倚吾以为尊边逺倚吾以为卑苍生倚吾以为命日月倚吾而用其行山川倚吾而安其常禽兽草木倚吾而各得其情尧舜汤文周孔之道倚吾而不坠于地谋猷进于庙堂而亷耻礼让之风霆行于九有禄位显于当时功烈着于不刋使天下之怨仇卷舌而不敢私议政成而归功于时宠极而善后以忠势尊而遇下以卑道伸而行也吾志其有宁也道塞而不行也吾固守而弗通也士有终身而困且辱也道不可一日而小屈也于乎懿哉诚大同之所趍而有志斯民之所同愿也客乃防首黙会猖狂而进曰吾乃今知明德信所谓融深凝逺之度矣虽然富贵移人人多溺焉窃怪夫愚者过虑尚惧吾子有定见而未能加定力于此也盍勉乎哉充然子乃摄衣而起再拜而谢曰予也可谓天下之至愚者矣游于夫子之度中竟日而不自知也于是坐客而志其问答之词曰敬奉教
　　礼解【顾彦夫】
　　妇有七去古也载诸经今也颁诸律岂圣人或失之忍哉不得已而豫为之防尔葢知不顺父母去或能执妇道矣知无子去或能畜妾而子矣知淫去或能以礼自闲矣知妒去或能无违夫子矣知恶疾去或能令其夫再娶矣知多言去或能戒于长舌矣知窃盗去或能谨其取予矣以是为防而莫之改焉则为之夫者如之何而不去哉若姑息苟容其为家门之祸烈矣今之士大夫于妇之可去者如鬼怪神妖非惟不能去且莫敢犯焉或去之则人以为薄德而瑕疵之居官者往往坐是不振呜呼此天下之妇所以肆行而莫之顾忌也或曰仪刑在我我不之责而责之妇人可乎不思孔门三世出妻岂仪刑之道亦有亏哉隂恶之性化之无自不得已而出之耳若有三不去而或去之斯则失之忍也世之君子守经以论天下之变执律以定天下之罪幸勿为妇人立赤帜也当今之时有能去可去之妇吾必谓之知经者矣吾必谓之知律者矣吾必谓之大丈夫矣若吞声隐忍反为妇人所制虽可去而莫之去此何人哉此何人哉
　　又解【顾彦夫】
　　天下疲癃残疾皆仁人之所矜怜惟恐其失所者也况妻以夫为天仰之以终其身不幸而有恶疾为夫者其忍去之乎圣人列为七去之一无亦累于仁乎曰此其所以为仁也葢妇人隂属也悍妒实其恒情且既有恶疾其性情随之而恶者十或八九彼以为我妻也齐于夫者也虽有恶疾不可去也则其夫不复再娶又不容置一妾以接之焉则终身无子矣此圣人所以深思曲虑列为七出之一使之莫敢谁何而善心生也其去无子之妇亦然惟如是故再娶在夫置妾在夫妇人有所警省可化而为善矣况人皆有不忍人之心其于去恶从善之妇谁忍去之乎与之生与之死可也虽赏之亦不忍去矣况又有三不去之条以容之乎然则圣人去恶疾之妇非去之也留之也仁之也非絶之也为万世为人夫者立大闲也为万世为人妇者立大防也非圣人之仁乎
　　问社解【郭造卿】
　　天子建国左宗庙右社稷宗庙之义所以尊祖而报本反始也社稷之义所以维国而重民敬事也社稷之义大矣古者立社之意其见于经传详矣周自武王胜商班其社于诸侯鲁有两社一曰周社一曰亳社哀公四年亳社灾故公问焉则所当对者有三观夫庄公如齐曹刿举成典而説之曰非先王之训所以使之遵也社自勾龙氏后其制详于周礼鲁有社以来则自有成事可述祭法大夫以下成羣立社曰置社以不得専土地示以有尊也春秋讥遂事恶大夫専政也定公盟三桓于周社盟国人于亳社大夫要诸侯盟于社其遂事亦甚矣若斯则在所諌焉君不能保社稷至以社为庙屏屋其上而不得通阳栈其下而不得通隂尸亦以刑官为之戒其为社稷僇也若诸侯之社则王者能变置之鲁国至哀社稷既危矣亳社之灾况为国亡社哉此则当咎其既徃而使之监戒焉者也宰我不知乎此乃以土宜木为对夫夏都安邑宜松殷都亳宜栢周都丰镐宜栗各社不皆松栢与栗也古者尚书亡篇云大社惟松东社惟栢南社惟梓西社惟栗北社惟槐夫亦不必以各代论矣且栗使民战栗而松而柏何取耶此皆妄对而夫子不辨之者以其昧乎大义而惜其不能为社稷重乃以松以柏以栗且云使民战栗何哉若其战栗之言不过谓民致敬于社而战兢斋栗之云非取戮人于社之义乃谓启时君杀伐之心葢亦几于深文者也且谓其言已出不可复救则责之曰既往不咎可矣答问之间未必成事若既成矣又言未成而遂者何哉考之臣子于君父言諌未闻师与弟子称諌者也圣人之言吾决其不然也况彼八佾雍彻之类事之成而乃説之既与之五秉矣既使门人为臣矣而皆説之何耶伐颛臾旅泰山皆事之遂成者乂何必使之救之止之也为季氏聚敛者鸣鼓以攻之使为费宰者而斥其贼夫人之子奚不以既往而独咎之如此哉
　　南东其亩解【郭造卿】
　　禹贡雍州荆岐既旅终南惇物至于鸟鼠原隰厎绩至于猪野此即南山禹甸畇畇原隰之证葢治水成功自高而下故先言山次原隰非无谓也刘执中云周京于镐南距于山其田独废故此以南山为言疆理之制刘氏见于小注已详又云南东其畆顺地势水势之所趋得之矣葢天下大势地不满东南其间岂无西北下者制田亦宜因之但此诗専主东南非举以互见西北也考禹贡沣水注出终南山东入渭南注之则终南水大势东南下矣注畆垄也此本书传垄畆也史陈胜传辍耕之垄上师古曰田中之高处尔雅丘如畆畆丘则畆亦高矣食货志后稷一畆三广尺深尺壝垅土至垅尽方与畆平则畆乂不止深尺广尺矣人知田之谓畆不知畆之攸名古者步百为畆封土界之即今之塍説文所谓田畦也自其畆之中而言谓之田自其田之界而言谓之畆非此为之识别何以有彼畆此畆之分邪今人以田为畆号畆为堘犹知二五不知十习之不察焉耳周礼稻人以沟荡水以遂均水遂人夫间有遂十夫有沟井方一里田九百畆此言十夫举成数也遂者水之道深广各二尺在百畆之间乃一夫所独通田水入沟沟水入田者也沟者水所钟深广各四尺在百畆之外乃九夫所共遂水灌田必资于此田水入遂必泄于此者也由是洫浍川海疆理之大凡如此故土无异壤向背必审其宜水不平流高卑必顺其势地势东下水因东注故横沟于东以受之遂则引田水以入沟必自高直下始顺东既卑而与沟横无受遂水之理西高水无逆就之势且间田而难达于沟又非遂之所宜北亦如西之高均之不可遂矣惟南与东而俱下遂又以自西而东直达于沟故遂在南而畆因之不容以复东故亦南其畆使田中之水耕则猪之获则泄之借是畆以为隄防且使遂水常流不至溢于田遇旱引沟水入遂遇涝引遂水入沟皆限制于畆东其畆仿此因东南其遂故东南其畆注于西南其戸引此为证葢田在遂北则南其畆田在遂西则东其畆犹在北者南其戸在东者西其戸也若以沟论沟东则田西沟南则田北诗特据遂而论以田水必趋之遂而达沟沟水必经乎遂而纳田也大抵沟遂皆在东南畆既因乎遂故据田在西北而观则畆俱在东南耳或谓自西而东者不至溢乎南自北而南者不至溢于东此泥于西北之説当云不至溢于北于西始可或知遂在东南云南畆以障水之东东畆以障水之南此不必然遂浅于沟二尺使水尽浅于遂其势自趋于沟不至乎障之而始东南也如左传齐国佐曰先王疆理天下物土之宜而布其利故诗曰我疆我理南东其畆郑稍人注曰丘乗读与维禹敶之敶同其训曰乗贾公彦防曰郑据韩诗为説敶是军阵故训为乗彼诗防防是均田之意是以畇畇为防防也



　　明文海巻一百二十八
　　钦定四库全书
　　明文海卷一百二十九　　　余姚黄宗羲编解三
　　乳母庙训【仇俊卿】
　　事贵合经势嫌树表若乳母有庙何始乎汉灵帝封乳母宋娥为山阳君左雄奏曰尚书故事无乳母爵邑之制惟孝安皇帝变乱旧典封阿母王圣为野王君生为天下所咀嚼死为天下所忻快初封野王汉阳地动今封山阳君京城复震专政在隂其灾尤急此皆生前爵里之荣犹未尝立庙也若庙宇之创讵可以易言者乎昔东晋元帝为王妃虞氏先亡欲立庙王导与贺循论虞庙犹云于名则未满于理则变常夫以帝子之妃而庙犹多议况乳母特设一庙恐于法理不经尢甚今嘉靖庚辛间嘉禾创庙不啻野王山阳之封大水为沴三吴漫渰百谷无获得非隂气侵淫为孽之应犹汉之地震者乎识者巷议而不能以大义裁其宠幸曷不闻莽氏祖庙其灾异不一书耶或曰此非请于朝而命之也自以赀贿之赢为卜吉为翚飞者时为郡侯者改豫备仓公地以定其址辟四近民居以拓其规旦夕临工所犹自嗟不能厚餽以逞其快噫其向进之心亦勤矣夫善乎汉孝武之处乳母东方朔之为营救迨韩晋公之守法礼者不可多得宋太宗责益王乳母用以正辅道斯其治之鉴与按礼曰世子始生负以士之妻大夫之妾卜之吉以食之此乳母之谓也夫乳世子不以内官嫱媵之防外方裙布之麄必以士大夫妻妾虽士大夫妻妾亦不轻狥必俟太卜吿吉然后用之举世子则太子可推也如是而用之焉有乳母骄恣之重国本者当取法于此可也



　　明文海巻一百二十九
　　钦定四库全书
　　明文海卷一百三十　　　　余姚黄宗羲编解
　　七七义【朱元弼】
　　世以死者七日为受罪之时遂作佛事以解禳此固妄诞之论然传袭之来既久逺迩相同亦必有故问其人不知也尝思以为虞祭有七之义此亦未了后读论衡订鬼篇有曰鬼者甲乙之神甲乙者天之别气人病死甲乙之鬼至矣然而杀鬼之至者又庚辛之神何如验之以甲乙日病者死期常在庚辛之日或本命所属为其所杀也时刻亦然余以是思之此则五行相克之理如木日鬼金为之杀金日鬼非火为之杀乎推之七七之説恐亦是此理以其相克之解遂延增妄诞之説然亦未知王论何从生余推之者何如姑识之以俟明理君子虽然七日来复周易之义也古先圣贤言之详矣并以识存则七七之义自见
　　周诰疑【丁自申】
　　苏氏曰余读泰誓武成常怪周取殷之易及读大诰至多方八篇乂怪周安殷之难何也方殷之虐人如在膏火中归周如流不暇念先王之德及天下甫定人自膏火中出始念殷先七王如父母然虽以武王周公之圣相继抚之而不能止也其説似待殷民厚矣而吾恐其未必然焉夫殷民之所以不服周者其民何民哉观武王之数纣也曰崇信奸囘曰眤比罪人朋家作仇曰乃惟四方之多罪逋逃是崇是长是信是使曰为天下逋逃主萃渊薮纣之所以肆行凶虐贯稔罪恶者其左右实繁有徒也吾意纣虽诛矣而余党之散在四方者既已失城社之威必欲张掎角之势其相与谋作弗靖也特待有间而发耳故乗三监之叛而啸聚响应者又将有如林之旅尽以武庚为私人也葢不独徐淮为然孟子言周公诛纣伐奄驱飞亷于海隅而戮之灭国者五十朱子以为党纣虐民者是已然虽已灭之不过墟其宫室屠其君长而已而五十之国其胁从之小丑助恶之余蘖则诛之不可胜诛也彼谓殷之顽民者即此类耳是所谓奸囘也有罪也逋逃而渊薮者也而岂前徒倒戈之众与夫篚厥黄之士女哉乃周人之诰之也犹曰予乃大降尔四国民命且申言之非毕命之自相吿戒犹不忍以顽民目之焉以此见周家忠厚溢于八诰之篇而彼民之朋比为仇者则犹奸宄商邑之余习也説者乃谓周之顽民为殷之忠臣夫殷之所以防者由诸人之济其虐也此而谓之忠臣则微子箕子非欤然防子不辞作賔之命箕子亲受改容之访不闻以二子归周为负于殷也信如苏氏之论则纣之毒痡四海者其罪尚浅未足以葢七王德泽之深彼民特愤于一时犹思于既往而武王伐暴救民之举亦不谅于殷之民心矣使后世之奸雄得以借口者此论启之也漫书所疑以俟高明者订焉
　　祭祀章【罗虞臣】
　　记曰夫祭过亟则黩过踈则怠故始祖尊者也其祭也以岁高祖而下亲者也其祭也以时尊尊亲亲仁义之道也然而忌祭不及高祖何也高祖五服之至尊者也于始祖则义为亲于祖考则情稍逺且忌祭者君子痛泣之余祭也齐衰三月服之将竭者也故忌祭不行于孙墓祭上及于祧祖何也曰墓祭阙则掘发之奸起子孙不忍先人之蒙祸故墓祭不可废也礼祫已祧之主于庙今祭祧于墓亦祫之遗义也不行于庙惧僭也曰古者庙祭其主止嫡今嫡庶皆同享何也曰礼也生而聚同宴矣没而祭如之何其不同享也夫祖考视子孙犹子孙之视祖考也今人有歳时之防独其长子长孙在而众子众孙不与焉其心未能喜而饮仓是故祭及其长遗其庶非所以宴乐祖考之心也且众子孙顾视自家祖考不得与享于庙人情岂得晏然又非所以体悉羣族之义也曰皆有主乎曰主各设于私寝祭之日子孙奉主于庙祭毕而反其位如之何曰位各以其班尊卑之分也班次序视其生之年尚齿也考东妣西主皆南向象生时男女之别也子孙异居而道逺其奉主则如之何曰古有题版书其名号位次讫事而藏诸夹室可行也其献也如之何曰献必宗子嫌夺嫡也执事各用其子孙以申孝也歳祭用冬至之前一日时祭用分至之日不筮日众志定也择士于前享之七日吿豫也命士以上用少牢余则特牲祭从生也品物偹于祭田所入遗子孙以可守也牲不及肥大荐不美多品有常数也防年之祭杀其二止以春秋示变于常也故曰礼贵胜财不尚茍丰贫而不逮何疑于降其祭之物也虽防年不俭贵其称也贮有余于庙五服之婚嫁防者取给焉贫者倍之逮族之仁也以所贮为赠则宗人同焉私礼不行优贫也祭不与于内谨男女佚乱之渐也今人孝敬不如古人使举宗之妇女并拜相接非所以持情合危交于神明之道也然则其亚献也将谁代之曰王人有强力者自行之不则使其兄弟之长者祝用四祖考异位也不几于烦乎曰称各不同也位必异祝所以达诚也总一视则止称孙似于专祀高祖而曽祖下皆祔食矣故丘氏谓初献四龛毕然后读祝非礼也其于祔位者何殇与无后也设位于高祖之傍东西相向四配之仿也祭止一献无祝牲体礼略于祖考祭殇与无后之道也其拜位诸伯叔分左右而居前诸兄弟亦分左右而居后宗子位乎兄弟之中便于对越尊卑嫡庶之序也年高者休于他所礼老也叅神辞神旧四拜今止再拜遵国制也周礼大祝九拜之辨曰襃拜谓再拜也注曰再拜之礼事尸与神也故集礼仪注皆以再拜为节曰今人见祖父母父母皆四拜至事死而再拜何也曰事生之礼简故加于四拜事神之礼烦故止于再拜不受胙祭与诸父昆弟同也故不欲独邀神贶废彻同宴神惠普也亦受胙之义也礼吿利成尸谡之期也古有尸祭今无尸而告是孝子供养之心自为成也是故可省也曰然则礼不已杀乎曰揖拜多则筋力匮筋力匮则诚敬衰是故礼以去繁文而全恭敬为贵也昔者季氏之祭逮闇而行日不足则继以烛君子曰虽有强力之容肃敬之心皆倦怠矣有司跛倚临祭不敬孰大焉他日子路与则室事交乎户堂事交乎阶质明而行事晏朝而退仲尼闻之以由为知礼由此观之揖拜少畧所以全其恭敬之未衰也而曽是以为杀乎哉説曰家礼追赠旧仪多与道戾故自祝辞而下吾不欲观之矣夫义不可与奉上谓之怠礼不可与享亲谓之简二者人道之大忌也今也主正位于上君命宣于前是以臣坐受之也君恩之荣臣子得之莫不欢忭鬼神之情与人同也乃其祝文曰益増哀陨死者宴乐生者哀陨甚非所以对越君亲之言也记曰祭不言防况君命之临乎夫君命至宠也不敢行于墓惧防也虽支子必受于庙示重也主降于阶下明为臣也北向象受命之义也主返庙而居东俟吿祖也古者受防书归则舍奠于庙子孙有锡命之荣祖考所欲闻也是故宗子告之告则称讳父前子名尊无二也故曰庙中不讳古之道也享于中堂犹生而受子孙之贺也告而后祭不先祢而后祖也凡此数者皆孝子之弗忍死其亲之仁也
　　礼废章【罗虞臣】
　　或问宗子三年之防祭乎曰防三年不祭礼也故贺循曰礼在防不祭祭吉事也其义笃于生人亦祖祢之情同其哀戚也今有三年之防而祭者不亦首诬于礼乎曰杜预曰凡丧卒哭而祔祔而作主新主既特祀于寝则宗庙四时常祀自如旧也其言非与曰春秋讥丧祭谓失礼也杜氏之言葢春秋时失礼之礼也不足准也曰然则高祖及旁亲之父祖无乃以宗子之故而缺食三年乎曰丧主非宗子则持丧而不与于祭丧除然后入庙礼也若宗子则继高祖之嫡也高祖之庙不可以终年旷祭故以宗人摄之也摄之何如曰大夫士未五服未除者祭可废也既则缌麻可摄矣既练则大小功可摄矣既祥则期可摄矣记曰宗子死称名不言孝亦摄之之谓也曰古有以衰服祀于几筵墨衰祀于宗庙礼乎曰墨衰非礼也不如摄也曰天子诸侯之无摄何也曰天子诸侯之丧其臣皆衰服三年虽欲摄谁为摄之曰然则有期功之丧祭乎曰不敢以卑废尊也祭哉祭必卒哭未卒哭则废故曰有死于宫中者则为之三月不举祭此之谓也曰礼云缌不祭今卒哭而祭然则不亦轻丧乎曰吾服伯叔兄弟虽期然自高祖视之皆庶曾孙也礼为曾孙缌至卒哭则缌服竭矣故孔子曰所祭于死者无服则祭曰歳有宗人之丧相仍也则如之何曰期功之义重则哀戚深故断以卒哭若五服之缌虽既殡可也昔者曾子问于孔子曰大夫之祭鼎爼既陈笾豆既设不得成礼废者几孔子曰三年之丧齐衰大功皆废外丧自齐衰以下行也以此准之士之内丧虽缌与衰同也若外丧先缌而后衰其祭也俟衰之卒哭先衰而后缌其祭也虽既殡之末可也何必终期曰然则庶子之陪祭者有期功而下之丧与乎曰陪祭与主祭不同除服可也曰期功之丧既祭高祖然则死者之父其主亦得与于祭乎曰古者国有丧则祝取羣庙之主而藏诸祖庙卒哭成事而后返象生时为防事聚也既返于庙是故可以祭矣
  </div>
  <div class="pagination">
   <a href="明文海_page32.html">
    上一页
   </a>
   <span>
    ...
   </span>
   <a href="明文海_page28.html">
    28
   </a>
   <a href="明文海_page29.html">
    29
   </a>
   <a href="明文海_page30.html">
    30
   </a>
   <a href="明文海_page31.html">
    31
   </a>
   <a href="明文海_page32.html">
    32
   </a>
   <span class="current-page">
    33
   </span>
   <a href="明文海_page34.html">
    34
   </a>
   <a href="明文海_page35.html">
    35
   </a>
   <a href="明文海_page36.html">
    36
   </a>
   <a href="明文海_page37.html">
    37
   </a>
   <a href="明文海_page38.html">
    38
   </a>
   <span>
    ...
   </span>
   <a href="明文海_page34.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
