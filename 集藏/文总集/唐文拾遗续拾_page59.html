<!DOCTYPE html>
<html>
<head>
    <meta charset="UTF-8">
    <title>唐文拾遗续拾 - 第 59 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐文拾遗续拾 - 第 59 页/共 96 页</h1>
    <div class="content">    尔後大师心恬默，奏乞移庵，敕允。癸未，领学志开云门山。五载功成，四周云合，殿宇之檐楹翼翥，房廊之高下鳞差。邃壑幽泉，挫暑月而寒生户牖；乔松修竹，冒香风而韵杂宫商。近於三十来秋，不减半千之众，岁纳他方之供，日丰香积之厨，有殊舍卫之城，何异灵山之会。院主师传大德表奏院毕功，敕赐光泰禅院额及朱记。
    至戊戌岁，高祖天皇大帝诏师入阙。帝问：“如何是禅？”师曰：“圣人有问，臣僧有对。”帝曰：“作麽生对？”师云：“请陛下鉴臣前语。”帝悦云：“知师孤戒，朕早钦敬。”宣下授师左右街僧录，师默而不对。复宣下左右曰：“此师修行，己知蹊径，应不乐荣禄。”乃诏曰：“放师归山，可乎？”师欣然，山呼万岁。翌日，赐内帑香药、施利盐货等回山，并加号曰匡真。厥後每年频降颁宣，繁不尽记。
    恭惟我当今大圣文武玄德大明至道大广孝皇帝岁在单阏，运圣谟而手平内难，奋神武而力□中兴，恩极八纮，道弘三教。乃诏师入内，经月供养，赐六铢衣一袭，香药施利等而回，并御制塔额，预赐为宝光之塔瑞云之院。师自从示众，卓尔宗风，凡在应机，实当奇特。常一时见众集久，乃云：“汝若不会，三十年莫道不见老僧。”时有三僧，一时出来礼足。师云：“三人一状。”有问禅者，则云：“正好辨。”有问道者，则云：“透出一宗。”有问祖意者，则云：“日里看山。”有才跨门者，则以杖打之。有时云：“众云直下无事，早是埋没也。迷缘不已，岂是徒然。”略举大纲，将裨往代。师以法无定相，学无准常，每修一忌齐，用酬二嗣讳（此处字似有讹）。师一坐道场三十馀载，求法宝者云来四表，得心印者叶散诸山，则知觉路程开，双林果满，诸漏已尽，尽法皆空。虽假卧漳，未少妨於参问；终云虚幻，乃示寂以韬光。侍者奉汤，师付杯子曰：“第一是吾着便，第二是汝着便，记取遣修表祝别皇王。”乃自札遗诫曰：“吾灭後，汝等弗可效俗教着孝服，哭泣丧车之礼，则违佛制，有紊禅宗也。付法于白云山实性大师志庠师，会下已匡徒众。已酉岁四月十日子时，师顺时。
    呜呼！慈舟坏兮，轮回失渡；法山摧兮，飞走何依。缁伦感薤露之悲，檀信动式微之咏。宋云遇处，但携只履以无还；慈氏来时，应召三峰而再出。月二十有五，诸山尊宿具威仪，道俗千数，送师於浮图，灵容如昔。依师训塔于当山方丈内，法龄七纪二，僧腊六旬六。于日行云敛态，陇树无春。觑岳孤猿，啼助哀子之苦；穿林幽鸟，声添惜别之愁。吊客掩襟，伫立以泣。在会参学小师守坚，终始荷赞，洞契无为；门人净本大师常实等三十六人，知事皆明佛性，雅得师宗也。在京弟子报恩寺内供奉七十馀人，皆出自宫闱，素精道行，敕赐与师为弟子。法经内僧录六通大师教中大法师道聪，洞容人门，尤精外学也。岳镂冰艺（缺），映雪功疏，自愧裴然，滥承厚辟，编成实性，纪彼铭云：
    师归何处？超然寂然，爱河万顷，涉若晴川。（其一）
    恩超四果，难降众主人魔。迷则众劫，悟则刹那。（其二）
    是色非色，真空则空。如水涵象，若烛随风。（其三）
    虽云有佛，难穷千佛。如地有芽，逢春自出。（其四）
    菩提无种，觉花无子。妙果如成，有何生死。（其五）
    是法非法，恍惚难寻。无内无外，即心传心。（其六）
    劫名成灰兮邱陵潜毁，大海为田兮人伦斯改。纪师实性兮刻于贞珉，龙化会开兮师踪如在。汉大宝凶年岁次戊午十二月一日建。（《南汉金石记》）
    ☆龚澄枢
    澄枢，南海人。幼事南汉先主，为内供奉官。累迁内给事，後主时，迁至内太师。
    ○西铁塔记
    玉清宫使德陵使龙德宫使开府仪同三司行内侍监上柱国龚澄枢，同女弟子邓氏三十二娘，以大宝六年岁次癸亥五月壬子十七日戊辰铸造，永充供养。入缘弟子内给事都监韶州梁延鄂。（《南汉金石记》）
    ☆郑敬贇
    敬贇，南汉大宝中人。给事即监乐昌县。
    ○乐昌黄连山洞钟记
    粤维大宝二年太岁已未七月甲辰十九日，林禅院住持长老明徽大师赐紫沙门义初钟一口，重四百斤。劝缘弟子给事郎守内府侍省内府都并监乐昌县事赐紫金鱼袋郑敬贇，以七月廿八日（下缺）（《韶州府志》）
    ☆李托
    托，封州人。事南汉先主，为内府局令。後主时，累迁内太师。入宋，戮于汴京。
    ○东铁塔记
    大汉皇帝以大宝十年丁卯岁，敕有司用乌金铸造千佛宝塔壹所七层，并相轮莲花座，高二丈二尺，保龙躬有庆，祈凤历无疆，万方咸使於清平，八表永承於交泰。然後善资三有，福被四恩，以四月乾德节设斋庆赞。谨记。（《南汉金石记》）
    按：《全文》九百八十七所收，与此不同。
    ☆欧阳炯
    《全唐文》八百九十一有传。
    ○蜀八卦殿壁画奇异记
    夫龙图凤纪，初宣上古之文；帝室皇居，必蕴非常之宝。是以书美锺张之翰，画称顾陆之踪，代有其人，朝无乏事。今上睿政斯齐，化溢升平，俗登仁寿，天惟行健。动则总览万机，道法自然；静则无遗一物，将欲权衡三代，拱揖百王，宸襟所适，谅超化表。尝於大殿西门，创一小殿，藻井之上，轮排八卦，故以为号焉。其御座几案图书之外，非有异於常者，固不关於圣虑。其年秋七月，上命内供奉检校少府少监黄筌，谓曰：“尔小笔精妙，可图画四时花木虫鸟、锦鸡鹭鸶、牡丹踯躅之类，周于四壁，庶将观瞩焉。”筌自秋及冬，其工告毕。间者，淮南献鹤数只，寻令貌于殿之间。上曰：“女画逼矣，其精彩则又过之。”筌以下臣末技，降阶曲谢而已。至十二月三日，上御斯殿，有五坊节级罗师进呈雄武军先进者白鹰。其鹰见壁上所画野雉，连连掣臂，不住再三，误认为生类焉。上嗟叹良久，曰：“昔闻其事，今见其人。”遽令所进呈者引退，无至搦损兹壁。因目筌为当代奇笔，仍令宣付翰林学士欧阳炯纪述奇异。微臣拜手，因得叙其事焉。
    伊昔大舜垂衣，作绘乃彰於象物；宗周铸鼎，观形可御於神奸。汉号云台，唐称烟阁，图画之要，史策攸传，公私虽於数家，今古皆言於六法。六法之内，惟形似气运，二者为先。有气运而无形似，则质胜於文；有形似而无气运，则华而不实。筌之所作，可谓兼之。不然者，安得粉壁之中，奋霜毛而欲起；彩豪之下，混朱顶以相亲。而又观彼白鹰，ツ乎锦雉，俨丹青而可测，状若偎丛；掣绦钅从以难停，势将掠地。遂契重瞳之鉴，假以好生；俄回三面之仁，真疑害物。举斯二类，兼彼群花，四时之景堪观，千载之名可尚。稽诸往牒，少有通神。图海献以腾波，秦朝贾誉；画池龙而致雨，唐室垂名。至於误点成蝇，徒成小巧；不成似大，安可胜言。况兹殿也，回架昭回，高临爽垲。瑶池水满，浮镜里之楼台；玉树风轻，锁壶中之日月。圣上以动咏坟典，亲讲政刑，崇制礼作乐之名，极侍膳问安亲之孝，允文允武，无怠无荒，故士有一技一艺，绵升陟褒赏如筌者焉。激东海之波涛，难方圣泽；拱北辰之光耀，永固皇基。诚非末士之常谈，可纪至尊之所御。臣职叨翰苑，誉乏儒林，因广圣模，聊同画品。恭承宣命，实愧菲辞。时广政十六年岁次癸场面十二月记。（《益州名画记》上）
    ☆詹敦仁
    《全唐文》九百有传。
    ○初建安溪县记
    夫万户而置郡，千户而置邑，古制也。泉之为郡，古矣。小溪场西距漳、汀，东濒溟海，乃泉之一镇守也。地广二百馀里，三峰玉峙，一水环回，黄龙内顾以骧腾，朱凤後翔而飞翥。土之所宜者桑麻谷粟，地之所产者獐麈尘禽鱼，民乐耕蚕，冶有银铁，税有竹木之征，险有溪山之固，两营之兵额管二千馀人，每岁之给经费六万馀贯，地实富饶，是岂不足以置县欤？
    敦仁奉命以来，视事之始，既嘉山川雄壮，尤喜人物夥繁，思筑而县之，乃以状请於郡太守。未几，而报可之令下，增割南安近地，新揭清溪美名，敬奉以还，大惧弗称。矧新邑发冈，自乾亥而来，转势从辛兑而入，向丙已以奉离明之化，流寅甲以伸震叠之威。左环右接，如抱如怀；前拱後植，若揖若拜。析为四乡一十六里，通计一邑几三千馀户。梓列以图，卜契我龟，当三农收敛馀暇，适二营番戌休闲。便近之户，役止三日，而民不告劳；筑作之工，计不逾年，而兵不惮用。崇门竖楼，所以严其势；绳廊周宇，所以处其吏。屋不华而中壮，寝仅足以为安。居民鳞次，雍雍然以和；官廨翼如，济济而有辨。由陆而至者必出其涂，自水而运者会流於卜，坐肆列邸，贸通有无；荷畚执筐，各安职业。土沃而人稠，风淳而俗朴，真东南形胜之地，实疆场冲要之区也。
    初经营於显德大火之首冬，遂落成於明年小春之下浣。苟完苟美，不至侈矣；曰庶曰富，又何加焉。其奈地华人质，业儒者寡，是岂教有未及者欤，殆亦有待而化者欤！岂知夫秦奢魏褊，俗若未易以转移，伯清惠和，闻者尚能以兴起，顾在上之人，所以作之者何如耳。敦仁不能远引古之说以为喻，请以乡邦之事而昌言之，可乎？尔闽之初，人未知学，自常公观察以来，有欧阳四门者出，岂曰彼能而我否，孰谓昔有而今无。盖未然者犹有所待而然，未至者当有所勉而至。齐变至鲁，鲁变至道。盛事鼎来，以答山川之灵；雄名日起，以续龙虎之号。□教之令，固不敢不勉，而从令之教，尔邑之人，当交相劝勉，以副令之愿望，猗欤休哉！丙辰十月甲辰记。（《福建通志》）
    ☆钱铧
    铧，字辅轩，武肃王之弟也。累授温、明二州刺史。文穆王时，除两浙行军司马。寻改本州团练使，封楚国公。开连二年，卒，谥忠简。
    ○康乐岩题记
    铧自庚辰载领郡，於康乐岩重创亭台，遍植花柳，兼华盖山畔建置果园，□□□□□□添奇章。时甲申岁清明日，彭城辅轩记，以示後来。（《两浙石志》四）
    ☆沈仁衷
    仁衷，吴越国人。事迹待考。
    ○感应塔记
    昔者瞿昙氏之化天竺也，将宏妙法，式振辨才，既演畅于崛山，俄涌现于灵塔，久居多宝，契乎宿因，纯化之瑞，斯可见矣。洎无忧王之治间洲也，冥搜舍利，遐构佛陀，括囊于八国之中，经营于一日之内，被乎世界，炯若星罗，鬼国之忧，斯可见矣。由是教传东国，法仰西方，伊塔庙之聿兴，遂支提而寝广，徵诸善者，可得言之。晋义熙二年，隐士许询字元度，拂衣俗态，脱屣浮名，舍第宅两区，建迦蓝二所。其一则营于镜水，号曰只洹；其一则立彼萧山，日之崇化。乃于馀衍，树以浮图，唯乏相轮，未全香刹。旋于中夜，忽迩飞耒，既道俗而式瞻，且规矩而暗合。未几，有番僧邂逅，绕塔踟蹰，或问其来，非无所以。乃言国为天竺，寺实菩提，遽失相轮，遍搜印度，遂杖锡跋履，寻光现真。众复诘之，奚以为证？诉以七宝营构，谅匪五金作为，验之不诬，信矣何爽。元度载发宏愿，当冀来生，果克为王，重建是塔。浮世空嗟于阅水，善根有若于移山。
    逮夫梁武受图，萧氏命族，至岳阳王，除会稽郡守，将欲理棹，访于志公，历彼川涂，诀之休咎。乃曰：“今之分命，荩还旧居，请询昙彦上人，在彼香岩精舍。”无何法眼，早己经心，遂约缁徒，伫迎元度。数日岳阳适至，画隼爰来，夫彼彦师，己伺门首。乃谓曰：“许元度，来何暮？昔日浮图今如故。”岳阳王应之曰：“弟子姓萧名，岂许元度耶？彦师既知宿命未通，岂造次能喻。”于时延入虚室，遽焫名香，乃以定慧加之，于是斯须恍若豁开疑罔，镇悟前生，洞究因缘，了在心目。俄命同载，适彼萧山。爰止旧庐，遂礼遗像，既现塔中舍利，兼腾基上神光，仍于龛室之间，采出斧凿之类。且悲且喜，于载于三，寻率俸金，别营雁塔，不日而就，异世合符，稽彼感通，有如影响。迩後年祀远，世故推迁，缅层构之冀存，顾基之空在，累代而下，一篑不留，遐考厥出，宜乎有待。
    吴越监军节度使渤海公，文武杰出，忠孝间生，实惟霸王之心腹，久居元旧之爵位，中立无倚，出言有章，多重宝绿水红莲，得夷吾春风夏雨，彩衣炳焕，棣萼芬芳。虞潭养堂，莫能比兴；陆凯侯族，才足矜夸。而能属意真筌，灵衿道树，侧闻往事，载动信心。遂与蜀国夫人敦琴瑟之情，表金石之固，同发诚愿，须彼胜缘，务舍珍财，再崇瑞相。而乃磨砻文石，陶埏砖瓦，起自戊午年秋初，讫于已未岁冬首，在双塔，并建五层，其制超今，其高适古，事符感彻，妙尽雕锼。东则璀璨我々，树岳阳之善本；西则晶荧赫赫，表元度这禄因。其第一层则俨列天人师子石像，其第二层已上，则涌起千佛，面于四方，众宝庄严，五彩绘素，耸钅夷轮而萃汉，悬金铎以鸣风，台类须弥，状侔阿育，晋代之高踪不泯，梁朝之馀烈重光。愚窃思之，信可徵矣。若非公缵许询前志，应萧後身，则何得契彼三生，成兹万善。夫如是，亦何必志公复出，昙彦重来，举而论之，固其宜矣。树德之盛，积善攸归，雅述徽猷，称乎琬琰。仁衷才疏颂鲁，学愧游梁，擒藻腾芳，徒怀鸟凤；激波飞誉，曷比鱼。谁谓饰扬，罔遗荒坠，退让弗克，黾勉何多，虽锐意于枳园，必贻讥于画虎。其词曰：
    粤灵塔之穹崇兮，肇多宝之涌现。矧阿育王之鬼功兮，示阎浮之神变。礼一念之勤拳，辟万善之关键。由感应之不诬，遂祖述之斯荐。有许询之旷达，乐萧山之葱。捐爽垲之华居，聿庄严于秘殿。营社会汉之俄成，慊相轮之未建。忽中夜而飞来，实众目之咸见。冀後世之再逢，俾真风之重扇。造梁朝于帝族，封萧于禹甸。问所适于志公，通宿命于昙彦。果宏誓于畴昔，袭洪固于周遍。洎年代之屡迁，念颓毁之谁援。诞明公于海岳，列群辟于方面。鼓琴瑟之克谐，舍金玉而靡倦。树双标之耸拔，表三生之勇健。灿熠熠之金容，累层层之玉现。振象教之罔细，开龙华之方便。辗不退之法轮，正无漏之高选。惟天上兮人间，受丰报之宏愿。（《绍与府志》）
    ●卷四十九
    ☆智诜
    字惠成，俗姓徐，益州成都人。武德元年终。
    ○答某书
    辱使至止，并以诚言，披阅循环，一言三复，文清渌水，理破秋毫。贫道戒行多阙，化术无方，宅身荒谷四十馀载，狎鱼鸟，侣樵歌，习禅那，思般若，以此卒岁，分填沟壑，不谓耆年有幸，运属休明。伏惟相王殿下德隆三古，道振百王。公攘臂而归旧里，衣锦而旋本邑，百姓有再生之期，万物起息肩之望。搢绅君子，捧玉帛而来仪；慷慨丈夫，委干戈而伏道。昔长卿返蜀，徒擅清文；邓艾前来，未能偃武。公萃阳甲族，井络名家，捧日登朝，怀金问道，剑南长幼，并俟来苏，岂藉微风，自然草靡。当劝诸首领，越境参迎。（《续高僧传》二十二）
    ☆智首
    姓皇甫，安定人。住西京禅定寺，精讲戒律。贞观初，卒。
    ○续萨婆多毗尼毗婆沙序
    世雄息化，律藏枝分，遂使天竺圣人，随部别释。自佛教东流，年代绵久，西土律论，颇传此方。然此萨婆多，即解其十诵。智首宿缘积善，早预缁门，始进戒品，即为毗尼藏学。至於诸律诸论，每备披寻，常慨斯论要妙，而文义阙少。乃至江左、淮右，爰及关西，诸有藏经，皆亲检阅，悉同雕落，罕有具者。虽复求之弥恳，而缘由莫测，每恨残缺，滞於译人，静言思此，恒深悲叹。比奉诏旨，来居禅定，幸逢西蜀宝玄律师，共谈此论阙义。玄言本乡备有，非意闻之，不胜庆跃。於是殷勤三覆，问其所由，方知此兴，译在於蜀，若依本翻，有其九卷。往因魏世道武毁灭法门，乃令兹妙旨首末零落，遂使四方皆传阙本。其真言圆备，尚蕴成都。智首乃托印■行人井络良信，经涉三周，所愿方果。以皇隋之驭天下二十六载，大业二年岁次丙寅冬十二月，躬获此本，传之京邑。智首深愿流兹觉水，散此惠灯，悟彼学徒，补其法宝。已有一本，附齐州神通寺僧沙禅师，令於海岱之间诸藏传写。犹恨晋、魏、燕、赵，未获流布。相州静洪律师，毗尼匠主，复是智首生年躬蒙训导，今谨附一本，屈传之河朔。故具述由序，标之卷初，愿寻览诸贤，无猜惑也。（《大藏》气字函）
    ☆行友
    蒲晋沙门。入唐，召充弘福寺翻译。著《已知沙门传》。
    ○释智通论（通姓程，河东人。大业中卒。见幢荩塔庙曰：“吾生净土矣。”行友为传，因著论）
    夫法本不生，今则无灭，如身实相，观佛亦然。因斯以谈，则三界与一识冥归，生死共涅槃同体，又何容净秽彼此於其间哉！则凡夫学人，妄情未尽，不能齐彼我，均苦乐，遗欣厌，亡是非，故须回向愿求，标心所诣，然後往生耳。其实则不然。譬犹明镜现形，空谷应声，影响之来，岂足远乎？而惑者以暗识生疑，谓净土越度三有，超过九定，绝域寥廓，经途远，自非三乘极位，及十地圣人，积行累功，安能生彼，何其谬欤！
    观斯上人虽禀性温柔，为人清洁，其所修习，则福德偏长。定慧之功，荩不足纪，直以一生之散善，临命之虚心，遂能自睹光明，亲见幢相，动摇神象，梦感旁人。是知九品之业有徵，十念之功无爽，凡我同志，岂不勖哉！若夫寻近大乘，修行止观，察微尘之本际，讯一念之初源，便可荆棘播无常之音，枭獍说甚深之法。十方净国，未必过此。如其眷恋妻孥，槃桓弊执，营生未厌，逐物己疲，摧百龄於仓卒之间，毕一世於遑忙之际，内无所措，外无所恃，则长劫冥没，亦奚能自返，良可悲矣！（《续高僧传》十八）
    ☆法琳
    《全唐文》九百三有传。
    ○破邪论
    庄周云：“六合之内，圣人论而不议；六合之外，圣人存而不论。”老子云：“域中有四大，而道居其一。”考诗书礼乐之致，忠烈孝慈之先，但欲攸序彝伦，意存敬事君父，至德唯是安上治民，要道不出移风易俗。自卫返鲁，讵述解脱之言；六府九畴，未宣究竟之旨。案《前汉艺文志》所纪众书一万三千二百六十九卷，莫不功在近益，俱未畅远途，诚自局於一生之内，非迥拔於三世之表者矣。遂使当见因果，理涉旦而犹昏；业报吉凶，义经邶而未晓。斯并六合之寰块，五常之俗谟，讵免四流浩汗，为烦恼之场；六趣喧哗，造尘劳之业者也。原夫实相杳冥，逾道之要道；法身凝寂，出玄之又玄。唯我大师体斯妙觉，二边顿遣，万德斯融，不可以境智求，不可以形名取，故能量法界而兴悲，揆虚空而立誓。所以现生秽土，诞圣王宫，示金色之身，吐玉毫之相。布慈云於鹫岭，则火宅焰销；扇慧风於鸡峰，则幽途雾卷。行则金莲捧足，坐则宝座承躯，出则天主导前，入则梵王从後。声闻善萨，俨若朝仪；八部万神，森然翊卫。宣涅槃则地现六动，说般若则天雨四花。百福庄严，状满月之临沧海；千光照曜，如聚日之映宝山。师子一吼，则外道摧锋。法鼓暂鸣，则天魔稽首。是故号佛为法王也，岂与衰周李耳比德争衡，末世孔某辄相联类者矣。
    是以天上天下，独称调御之尊；三千大千，咸仰慈悲之泽。然而理深趣远，假筌蹄而後悟；教门善巧，凭师友而方通。统其教也，则八万四千之藏，二谛十地之文，海殿龙宫之旨，古谍今书之量，莫不流甘露於万叶，垂至道於百王，近则安国利民，远则超凡证圣。但以时运未融，致令汉梵殊感，故西方先音形之奉，东国後见闻之益。及慈云卷润，慧日收光，乃梦金人於永平之年，睹灵骨於赤乌之岁。於是汉、魏、齐、梁之政，像教勃兴；燕、秦、晋、宋已来，名僧间出。或神力救世，或异迹发人，或慧解开神，或通感适化。及白足临刃不伤，遗法为之更始；志上分身员户，帝王以之加信。具诸史籍，其可详乎！并使功被将来，传灯永劫。议者佥曰：僧唯绍隆佛种，佛则冥卫国家，福隆皇基，必无废退之理。
    我大唐之有天下也，应四七之辰，安九五之位，方欲兴上皇之风，开正觉之道，治致太平，永隆淳化。但傅氏所述，酷毒秽词，并天地之所不容，人伦之所同弃。恐尘黩圣览，不可具观。伏惟陛下布含弘之恩，垂鞠育之憓，审其逆顺，议以真虚。佛以正法，远委国王，陛下君临，斯当付嘱。谨上《破邪论》一卷，用拟传词。（《续高僧传卷》三十二）
    ○答太宗诏奏
    文王大圣，周公大贤，追远慎终，昊天靡答，孝悌之至，通於神明，虽有宗周，义不争长。何者？皇天无亲，竟由辅德，古人党理而不党亲，不自我後，虽亲有罪必罚，虽怨有功必赏，赏罚理当，故天下和平。老子习训道宗，德教加於百姓；恕已谦光，仁风形于四海。
    又云：吾师名佛。佛者，觉一切人也。塌竺古皇，西升逝矣，讨寻老教，始末可追，日授中经，示诲子弟，言吾师者，善入泥洹，绵绵常存，吾今逝矣。今刘、李所述，谤灭老氏之师，世莫能知。著兹《辩正论》有八卷，略对道士六十馀条，并陈史籍前言，实非谤毁家国。（《续高僧传卷》三十二）
    ○诏问临刃不伤对
    自隋季扰攘，四海沸腾，疫母充行，干戈竞起，兴师相伐，各擅兵威，臣佞君荒，不为正治，遏绝王路，固执一隅。自皇王吊伐，载清陆海，斯实观音之力，咸资势至之恩。比德连踪，道齐上圣，救横死於帝庭，免淫刑於都市。琳於七日已来，不念观音，唯念陛下。
    敕治书侍御史韦悰问琳，有诏令念观音，何因不念，乃云“唯念陛下”。
    琳答伏承观音圣鉴，尘形六道，上天下地，皆为师范。然六唐光宅四海，九夷奉职，八表刑清，君圣臣贤，不为枉滥。今陛下子育恒品，如经即是观音，既其灵鉴相符，所以唯念陛下。且琳所著正论，爰与书史伦同，一句参差，任从斧钺。陛下若顺忠顺正，琳则不损一毛，陛下若刑滥无辜，琳则有伏尸之痛。（《续高僧传》卷三十二）
    ☆法宣
    常州沙门。
    ○释道庆圹铭
    余与伊人，言忘道狎。京辇少年，已欣共被；他乡衰暮，更喜同袍。月席风筵，接腕晤晤，吾子经堂论室，促膝非异人。岂意玄穹，歼我良友，千行徒洒，百身宁赎？未能抑笔，聊书短铭。其词曰：
    十力潜景，四依匡世。踵德连晖，伊人是继。宫墙戒忍，灯炬禅慧。并驱生、林，分庭安、睿。论堂扌为玉，义室芬兰。坐威师子，众绕旃檀。道洁尘外，理析谈端。四仪式序，三业惟安。秽土机穷，胜人现灭。帐留馀影，车回去辙。陇月孤照，坟泉幽冽。竹露暂团，松风长切。气运有终，德音无绝。（《续高僧传》卷十四）
    ○释慧頵砖塔铭
    余与上人，情均道勰，君终我疾，枕泪眠号，素车不驰，玄壤长隔，欲申悲绪，聊书短铭：
    方坟在列，灵塔斯布。爰属胜人，允兹崇树。於惟法主，人胜德全。爱河早越，心灯幼传。岩岳一篑，哮吼三年。青蒲应举，紫极闻天。名邦伫化，利物攸往。衢樽日斟，悬镜常朗。义海傍溢，谈峰直上。谁谓明珠，忽潜幽壤。神邶掩冗，素塔标坟。琼龛宿雾，玉掌排云。涧松送响，岩桂呈芬。山飞海运，迁贸相踵。火入秦陵，书开汲冢。惟兹道力，巍巍长竦。（《续高僧传》卷十六）
    ☆元续
    事迹俟考。
    ○实园寺碑铭
    老称圣者，庄号哲人。持萤比日，用岳方尘。（《续高僧传》卷十五）
    ☆彦琮
    《全唐文》九百五有传（琮作悰）。
    ○大唐故左卫翊卫武骑尉王府君墓志铭（并序）
    君讳行威，字国宝，其先太原晋阳人也。自後因官播越，又为雍州明堂县人焉。若乃辅嗣谈玄，浚冲闲放，纂清徽於远系，继盛德以追踪者，於王府君见之矣。祖金，朝议郎益州司兵参军事；父师保，朝散大夫；并志尚老庄，屏忽名位，优游天地之际，托赏风月之间。爰诞异人，乃邦之彦。叶媚川而藻性，夙著温恭；禀圆折以资生，弱称歧嶷。起家以门荫补充左卫翊卫。提戈玉琮，荷戟璇墀，既申之以爪牙，亦罄之以心膂。秩满不仕，从私欲也。於是孔座陈筵，招携於执友；牙琴嵇王，留连於胜托。将谓永贞眉寿，天假大年，岂期董泽先秋，榆关遽落。以垂拱二年岁次景戍七月已亥朔十四日壬子，遘疾终於颁政里第，春秋五十有六。即以其年九月戊戍朔五日壬寅，归葬於京兆西南龙首之原，礼也。长子武骑尉义方、次子麟台御书手义端等，茹荼集蓼，惧平海以成田；陟岵循陔，虑高春而徙照。敬刊贞琬，为之志云。其铭曰：
    景胄华宗，千霄括地。师王友帝，怀忠抱义。挺生才彦，有美珪璋。留连风月，优游老、庄。入仕登庸，提戈荷戟。翊奉宸极，罄於心迹。邶园养性，琴酒怡神。方希悬解，遽返天真。云亡殄瘁，人良歼丧。雾黯云低，松高野旷。勒方础兮泉之幽，纪四序兮有回周。庶滕棺兮照白日，识九原兮柏与楸。（《常山贞石志》）
    ☆道宣
    《全唐文》九百九有传。
    ○续高僧传後序
    窃以法流所被，非人不弘，顷世浇漓，多乖名实，後学奔竞，未志寻筹，致混篇章，凋残者众。自梁已後，僧史荒芜，追讨英猷，罕有微绪。岂非缀缉寡鲜，闻见遂沉，高行明德，湮埋难纪。辄不崖揆，且掇在言，至於传述，固亏嘉绩，犹贤绝坠，无闻於世。所以江表陈统，琼晃琰爝之俦；河北高都，融琛散魏之侣。英声昌於天汉，盛行动於人心，并可楷模，俱从物故。尝以暇日，逼访京贤，名尚不闻，何论景行。抚心之痛，自积由来，相成之规，意言道合，仰托周访，务尽搜扬，勿谓繁多，致乖弘略。世之三史，卷馀四百，尚有师寻，岂喻释门三五表也。故当微有操行，可用师模，即须缀笔，更广其类。岂不光闻僧海，舟径圣踪，则释门道胜，顾思齐之有日；俗流上达，增景仰於生常邪！辄舒传末，冀期神人知有据耳。（《续高僧传》卷四十）
    ○简诸宰辅叙佛教隆替状
    《列子》云：“周穆王时，西极有化人来，反山川，移城邑，千变万化，不可穷极，穆王敬之若圣。”此则佛化之初及也。朱仕行《释道安经录》云：“秦始皇时，西域沙门十八（皇）人来化始皇，始皇弗从，禁之。夜有金刚丈六人破狱出之，始皇稽首谢焉。”《汉书》云：“武帝元狩中，开西域，获金人，率长丈馀，列之甘泉宫。帝以为大神，烧香礼拜。後遣张骞往大夏寻之，云有身毒国。”即天竺也。彼谓浮图，即佛陀也，此初知佛名相云，成帝都水使者刘向云：“向检藏书，往往见有佛经。”此即周秦已行，始皇焚之不尽。哀帝元寿中，使景宪往大月氏国，因诵浮图经还，於时汉境稍行斋戒，据此曾闻佛法，中途潜隐，重此中兴。後汉明帝永平中，上梦金人飞行殿前，乃使秦景等往西域寻佛法，遂获三宝，东传洛阳。画释迦立像，是佛宝也；翻《四十二章经》，是法宝也；迦竺来仪，是僧宝也。立寺於洛城西门，度人开化，自近之远，展转住持，终於汉祚。
    魏氏一代，五主四十五年，隆敬渐深，不闻再毁。吴氏江表，四主五十九年，孙权创开佛法，感瑞立寺，名为建初。其後孙皓虐政，将事除屏，诸臣谏之乃止，召僧而受五戒。蜀中二主四十三年，于时军国谋猷，佛教无闻信毁。晋司马氏东西立政，一十二主一百五十六年。中朝四帝，崇信之极，不闻异议。唯东晋成帝咸康六年，丞相王导、太尉庾亮薨後，庾冰辅政，帝在幼冲，为帝出诏，令僧致拜。时尚书令何充、尚书谢广等建议不合拜。往反三议，当时遂寝。尔後六十二年，安帝元初中，太尉桓玄以震主之威，下书令拜。尚书令桓谦、中书王谧等抗谏曰：“今沙门虽意深於敬，不以形屈为礼，迹充率土，而趣超方内。是以外国之君，莫池和礼（如育王等礼比丘之事也），良以道在则贵，不以人为轻重（如魏文之轼干木，汉光之遇子陵等）。寻大法东流，为日谅久，虽风移政易，而弘之不异。岂不以独绝之化，有日用於陶渐；清约之风，无时害於隆平者乎？”玄又致书庐山远法师，序老子均王侯於三大。远答以“方外之仪，不隶诸华之礼”，乃著《沙门不敬王者论》五篇，其事由息。及安帝返政，还崇信奉，终於恭帝。
    有宋刘氏，八君五纪，虽孝武大明六年，暂制拜君，寻依先政。齐、梁、陈氏，三代一百一十馀年，隆敬尽一，信重逾深。中原魏氏，十有馀君一百五十五年，佛法大行，备见魏收良史。唯太武真君七年，听谗灭法，经於五载，感疠而崩，还兴佛法，终於静帝。自晋失御中原，江表称帝，国分十六（谓五凉，四燕、三秦、二赵、夏、蜀也）。斯诸伪政，信法不亏。唯赫连勃勃据有夏州，凶暴无厌，以杀为乐，佩像背上，令僧礼之。後为震死，寻为北代所吞，妻子形刻，具如萧子显《齐书》。高齐在邺，六帝二十八年，信重逾前，国无两事。宇文周氏，五帝二十五年。初，武帝信重佛法，後纳张宾之议，便受道法，将除佛教。有安法师著《二教论》以抗之，论云：“九流之教，教止其身，名为外教；三乘之教，教静其心，或名为内教。老非教主，易谦所摄。”帝闻之，存废理乖，遂双除屏，不盈五载，身殁政移。隋氏承运，二帝三十七年。文帝崇信，载兴佛法，海内置塔，百有馀州，皆发休瑞，具如图传。炀帝嗣录，改革前朝，虽令致敬，僧竟不屈。
    自大化东渐，六百馀年，三被诛除，五令致拜，既乖经国之典，又非休明之政。刳之虐，被於乱朝；抑挫之仪，扬於绝代。故使事理乖常，寻依旧辙，良以三宝为归戒之宗，五众居福田之位。虽信毁交贸，殃咎推移，斯自人有窳隆，据道曾无兴废。所以千馀大圣，出贤劫之大期；寿六万年，住释门之正法。况乃十六尊者，行化於三洲；九亿应供，护持於四部。据斯以述，历数未终，焉得情断，同符儒典。且《易》之蛊爻，不事王侯；礼之儒行，不臣天子。在俗四位，尚有不屈之人；况弃俗从道，而便责同臣子之礼。又昊天上帝，岳渎灵祗，君人之主，莫不祭飨而下拜。今僧受佛戒，形具佛仪，天龙八部，奉其道而仰其容，莫不拜伏於僧者。故得冥显徵，祥瑞杂沓，闻之前传，岂复同符老氏，均王侯於三大者哉！故沙门之宅生也，财色弗顾，荣禄弗縻，观时俗若浮云，达形命如阳焰，是故号为出家人也。故出家不存在家之礼，出俗无沾处俗之仪，其道显然，百代不易之令典者也。其流极广，故略述之。（《续高僧传》《广弘明集》二十五）
    ☆定持
</div>
    <div class="pagination">
<a href="唐文拾遗续拾_page58.html">上一页</a><span>...</span><a href="唐文拾遗续拾_page54.html">54</a><a href="唐文拾遗续拾_page55.html">55</a><a href="唐文拾遗续拾_page56.html">56</a><a href="唐文拾遗续拾_page57.html">57</a><a href="唐文拾遗续拾_page58.html">58</a><span class="current-page">59</span><a href="唐文拾遗续拾_page60.html">60</a><a href="唐文拾遗续拾_page61.html">61</a><a href="唐文拾遗续拾_page62.html">62</a><a href="唐文拾遗续拾_page63.html">63</a><a href="唐文拾遗续拾_page64.html">64</a><span>...</span><a href="唐文拾遗续拾_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
