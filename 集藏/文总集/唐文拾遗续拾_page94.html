<!DOCTYPE html>
<html>
 <head>
  <meta charset="utf-8"/>
  <title>
   唐文拾遗续拾 - 第 94 页/共 96 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   唐文拾遗续拾 - 第 94 页/共 96 页
  </h1>
  <div class="content">
   ☆阙名
    ○大唐司空开府仪同三司杨州荆州二大都督并州大总管上柱国襄邑恭王之碑铭
    窃维丽天凝景，藩卫纪其躔次；括地分区，侯王胙其疆域。巨唐经纶帝业，光启灵图，茂功延赏，弘以□□之（缺九字）之□，其有绩宣（缺四字）龙旂，兼望重于亲贤，树英猷于家国者，其在襄邑王乎！王讳神符，字神符，陇西成纪人也。景皇帝之孙，郑孝王之子，太宗文皇帝之从父，今上之从祖也。昔绕枢流庆，肇基□□，贯月摛神，嗣兴宝籙。齐圣广深之德，既肸向于虞庭；可道非常之教，亦葳蕤于周史。景皇帝功高定霸，珪瓒攸归；郑孝王业盛经邦，舟骥斯在。若殷契之佐夏，景毫终启其祥；喻姬昌之佐酆，镐京乃隆其祚。浮天引派，浚委咸池之源；拂日疏柯，遥披若华之景。王累圣钟美，积德垂裕，辰象陶其粹气，山岳感其英灵。抱义含仁，轹神宫而峻趾；腾文击武，跨仙涧以鸣律。雄姿映彻，逸韵韶举，曲台宣榭，礼乐以成其德；□宇缁林，诗书以弘其道。寻其轨躅，矫如北唐之驾；窥其奥秘，焕若东山之府。属江都不守，中京圮历，毁椟挻灾，噬骖昭衅。火焚彝器，惊巨燎于炎昆；水覆竹舟，扬洪波于沸海。战争方始，乱离云瘼，金九兴而素灵哭，玉镜隐而黄神吟。王划迹韬光，待时藏器，智周朝野之际，神恬宇宙之间，戢此□鳞，潜孟诸而未跃；进□太翼，临扶摇而将举。我高祖太武皇帝抚归运，握祯图，横姬钺，撄轩弧，正倾维于地纽，缔落构于乾枢，掩参郊而大誓，望井域以长驱。及四门允穆，太尉翊□□之命；万邦作乂，司空膺□象之尊。爰以茂亲，用昭缛礼。义宁元年，封安吉郡公，食邑二千户，仍拜太府少卿。俄而天地革运，品物咸亨，则大居宸，履端垂统。黄初受命载隆隆御侮之规；太始开元，式降分封之册。武德元年，封襄邑郡王，邑三千户，余如故。转雍州司马。展其骥足，仰叶题舆，屈此鸿材，俯膺持板，德刑具举，宽猛兼济，期月成化，辇毂肃清。于时文轫未同，国步斯阻。西羌煽祸，犹拒彝城之仗；北狄称兵，时引萧关之寇。天子闻鼙轸虑，扒毂伫能，将申横野之功，必在光朝之选。乃以王为平道军将，出镇岐州。其年，除稷州诸军事稷州刺史。仪轩戒涂，闰景山之灵雨；建旟临境，翊梦渚之雄风。照以秋阳，流之冬爱，坐棠所以垂咏，伐枳于是兴谣。四年，除并汾寿辽太榆七州诸军事并州总管。以善政，入为太府卿，加右光禄大夫、检校兵部尚书。大哉元气，制之者鼎臣；赫矣天台，参之者国器。六材膺务，八座分司，蜀剑骇其光芒，郑履腾其声实。固已道高损益，效彰出纳者焉。九年，除使持节大都督扬润常和楚方滁七州、寿苏越括歙宣舒循巢九州都督诸军事扬州刺史。连率居综兵之礼，独坐受班条之任，俗变偷生，人无轻死。义阳之牧凉部，威化临连；太原之镇许都，忠谋□帝。贞观元年，入为将作大匠兼散骑常侍。东园徙□，藻棁凝华；南郊陪乘，貂珰绚美。神居博敞，无惭百郡之吏；武库纵横，自表一时之杰。寻转宗正卿，余官如故。既而留神系表，探至颐于鸣谦；属想帝先，遵炯诫于知止。赤松可仰，紫艾非荣，岩廊逾峻，屡竭叫阍之请；纶玺载严，未允挂冠之志。王事非饰让，备陈诚恳，有感皇怀，方优散秩，加光禄大夫。岁时朝请，访阁禄赐，并同京官。望极尊荣，居惟爽丽，门施梐枑，地兼山水。云华春菀，登紫台而肆目；月净秋轩，避绮筵而命斝。玳簪恒满，玉树生光，陶陶然不觉万物之为细也。圣上以至仁驭宇，大明践极，丕承景历，率由旧章。载伫宗臣。首命仪台之秩；乃眷尊属，独荷升舆之恩。贞观廿三年，又下诏授开府仪同三司。车同画鹿，服授文鳞，居此达尊，俾其终庶雍宫执爵，膺乞言之大礼，赢里鸣銮，奉升中之壮观。登天肇梦，夹日成灾，遽切蒿亭之歌，空祝麦丘之寿。以永徽二年五月毙于私第，时年七十三。
    惟王德包上善，道迈中庸，揭日月之鸿晖，疏风云之逸气，澹乎川镜，嶷然山峙，管籥内严，菁华外发。抑扬贤哲，必蹈功名之轨；枕席丘坟，不求章句之业。孝敬莫极，地义为重，友悌兼资，天伦斯穆，蕴奇略，怀远图，词轶藏牙，艺优摧骼。分麾受律，一剑非其务；酾酒投醪，三军被其德。出莅藩岳，美政洽于萌讴；入司元凯，雅举光于朝列。观有卮而取则，深惧满盈；听鸣弦而告老，言追闲躅。位邻中穗，敬贤之□不渝；景侧下□，乐善之心弥固。不夷不惠，非吏非隐，含元自守，居荣待终。所谓皇室之羽仪，鼎门之标榜者矣。而电惊虚牖，瞻驷影而不留；星沉德门，托龙光而遂远。悲夫！
    以永徽二年岁次辛亥十月庚寅朔八日丁酉，诏陪葬于献陵，赠司空使持节都督荆硖岳朗四州诸军事，并赐东园秘器，仪仗道至墓所。先是，主上举哀于别次，礼也。子少府监柱国临川县公德懋、凤州刺史广川县公义范、怀州刺史上柱国文暕等，并擢秀藩枝，自分华于棣屏；呈材邦干，方演庆于槐庭。而穷慕艰情，随霜露而弥积；庶先献懿范，将日月以曾悬。故旌美玄庐，图芳翠琬，俾夫峰颓岘曲，寄沉石以流芳；室毁滕城，伫金生而表绚。词曰：
    岩岩崇构，绵绵茂绪。祥叶寿丘，祉光华渚。地德攸荐，庆灵斯伫。天秩逾繁，人英克举。（其一）
    肇□磐石，大启维城。藩枝表式，□萼标荣。地隆芃蒋，道茂间平。惟良缉誉，乐善驰声。（其二）
    驭俗垂范，威连作镇。惠政霜明，德间雷震。玉府崇博，紫机严峻。列岳弘风，括河疏润。（其三）
    无私逾洽，圣泽弥深。缅惟贤□，遐览□箴。辞荣褫玉，诫满捐金。贞风有励，雅俗攸钦。（其四）
    凤邸临年，猿岩警曙。轩盖盈列，歌钟在御。寒菊浮香，春荑柳絮。四美攸极，百龄多豫。（其五）
    川惊箭水，景迫轮曦。玉摧梁竹，珪落唐椅。应滋带草，流涸书思。寂寥陈迹，仿佛崇规。（其六）
    地迩文园，茔通神阙，梓庭杳霭，松阡芜没。寒木啼风，荒坟思月。琬字无昧，金声靡歇。（其七）（《唐三家碑录》上、《金石萃编补遗》一）
    ○大唐故左骑卫大将军幽州都督上柱国琅琊郡开国公牛公碑铭（并序）
    若夫仰观成象，三辰开上将之星；俯察成形，九地总中权之术。故乃闻鼓鼙而伫想，感（缺）社告征，编星兆贶，受天明命，光宅域中，制轩弧而驾群材，乘夏载而朝万国，其有克（缺）乎琅琊公焉。公讳秀，字进达，其先陇西狄道人也。因官而迁于濮，龙首惊雷之泽，龟文负卦之滨，（缺）之旧，龙光昭于缃篆，鸿伐旌于表缀。因以笼冕奕代，轨映后昆者矣。曾祖定，后魏韩州显衔珠之瑞；□□齐润，仁敷导柏之流。父汉，随濮州主簿、洺州清漳县令。蜀客谈星，（缺）之礼，童戏叶军旅之容。开八阵之图，非究览于鱼复；体三略之奥，焉取镜于龙韬。天（缺）迎拒箕亡，咸池（缺一字）三□之华，汤谷□七枝之景，纵昆墟之烈火，决渤海之冲流。三户（缺）体命曹随之境，□□橘柚之乡，咸造和门，策名麾下，白马之号徒（缺）癸（缺廿字）王室（缺三字）之（缺）而感（以下缺）（《金石续编》四）
    ○大唐绛州闻喜县令苏府君德政碑（并序）
    观夫天下，不可以独理，其惟列邑乎！君上必存于共□，□□□宰乎！然则孔公时圣，□应中都之秩；□叟大贤，首宅□坛之地。礼节行而风雨顺，德被人灵缇（缺）流，功悬日月，道存之矣，仁远乎哉！
    粤我苏府君，名昱，字奉素，魏都亭侯河东相侍中则之十一代孙，扶风武功人也。因封命氏，昆吾之胤绪克昌；赐邑畴庸，司（缺）远系书持节，汉国仰其忠臣；佩印乘轩，洛最推其说客。苏冀州之逸概，不受二天；苏将军之盛名，自高三辅。袭铜钤而播，代有其才；蕴金册而凝祯，时无与（缺）上大将军光禄大夫太子少保御史大夫国子祭酒大理卿京兆尹吏部户部刑部三尚书尚书右仆射开府仪同三司袭邳公，又封宁陵侯房公，皇朝赠（缺）军事陕州刺史。出入两宫，光昭百揆。封侯命将，鸟落印面兽衔珠；折狱提衡，人不□而言□□，祖□，随晋王文学、太子洗马、鸿胪卿，著《乐志》一部。书重悬金，文高□玉。下兰宫而一息，光烛玳筵；临棘署而曾飞，望华□□。父儇，随尚辇直长，皇朝晋州司功，秩满，高尚不仕。德为物范，言成士则。仲雄藏器，初从主父之班；元亮遗名，竟保居贞之节。
    君以奇光照社，异气充庭，龙翰凤翼成其文，璞玉浑金比其德。王公孙之绮岁，致赏时□；刘孺子之&lt;角隽&gt;辰，便称邦彦。□中有对，日下无双，叔皮云渐于上京，伯鸾遽游于太学，万言成讽，百遍忘疲，杜子夏之专精，□□春之藉甚。弱冠明经高第，寻授右屯卫仓曹参军。业谢青襟，名升紫卫，有司之吝，克著于当官；终宴之游，载推于上客。既而擢授沛王府骑曹参军。寻丁父艰去职。泣□三年，坟高一夕，坊鱼跃鳞而入祭，扌阎雉接翼而来迁。服阕，留君沛府仓曹，择时贤也。从容碣□，荏苒□庭，眷彼飞文，已出应刘之右；详惟立政，行驰豹产之前。秩满，迁绛州闻喜县令。新城奥壤，左邑遗尘，浍练浩洋而疏川，景差峨而连镇，夏墟傍亘，千树成阴，吴坂遥通，七山相对。苍苍苇谷，积烟云于岁时；皛皛蒲陂，澄日月于朝夕。□鼎衣冠之盛，乡有八裴；土风名物之□，地推三晋。□其身正，其德恒仁义足以禁非，礼教足以敦善，下单车而府庭无事，去什物而□办肃然。猛兽恶禽，咸避不（缺五字）孝□□□和宁之风。志在爱人，善于从政，武康刑□，未劳旬月之间；余杭化行，讵竺期年之后。飡其泽者，乐道而忘归；闻其名者，不言而自劝。问疾苦，恤惸□□□农□不□□□寒□□而万宝□，天地交□百祥降。爰有丘中之麦，迥出两歧，□□□之一□□□城之五穗，纤芒濯露，秀色翻风。虽公□以秾稼作歌，仲康以嘉（缺四字）之□□□京□□蓄家室以绩妇承□，桑姬□化，春归歧路，侯蚕□而□钓，秋（缺六字）而弄杼，衣食足，知荣辱，其斯之谓欤！而犹御之以公方，抚之以□□，崇学校（缺七字）宽之布□察以临之，推诚恕以街待之，夫然后盗贼空，冤讼息，经其邑，树木茂，过其境，沟洫深，都鄙有章，上下有序，□无二价，道无拾遗，官曹□诏□□□椽史□□□暇豫，良辰美景，自公退食，俯中庭而披外阁，□磬学而敞琴堂，接定陵之高士，引临邛之贵客，谈清静之化，读圣哲之书。时果逮于耆德，官俸给于□□，可□奇（缺九字）吏胥效职□□鸿飞士□乡人只闻凤化，若斯而已哉！县丞汝南周大鼎、主簿狄道董履贞、县尉渤海封恂行、扶风马嘉宾等，并□□□贞道存□乔□霄□□□□□□□栖中夜不扃，遽睹罻罗虚设，一□联事，载奉恩徽，人无间言，我有余地，斯不亦休乎！惟君德贯终始，材膺久大，道综多能，艺优具美，风□□奕，共□天（缺七字）自出尘埃之外，穿杨百中，运金镞于神工；奉□千桥，得银壶于旧礼。绿琴风警，变卉木而振阴阳；彩笔云摇，写鹓鸾而图日月。三载考绩，殊□之美□彰；四□循环，代□之期云□。□人相顾，老幼追攀，街巷云蒸，闾阎雾拥。门喧□鼓，见叶令之初飞；路咽轩车，属刘君之已去。合境萌庶，乡望老人，县录事宋德本等，或名推绛老，德重□人，或栖息丘□，优游乡党，佥以为高陵善化，思□阙而何邻；密县休风，俟登台而有日，莫若激扬徽烈，□□德音，爰陈上蔡之词，或伫中郎之笔。下官游汾□宝，仕晋非材，至于是邦，幸闻其政，陆士龙之画像，自有生祠；虞季鸿之颂声，非无载路。义不获已，尝试铭云：
    地方百里，人杂四鄙。清原近控，绛山帝峙。不有大贤，谁其□美？粤我令德，于焉戾止。（其一）□□□声，貂裘擅名。其后必大，莫之与京。邳公人杰，晋府时英。显允（缺）（其二）庆基华阀，神仪天骨，雅操淩霜，虚怀入月。探赜书圃，穷微义窟。是称领袖，□为簪笏。（其三）□栏攸掌，文台接□。一□衔崇，俄惊负□。松竹自高，笙歌变□。幸（缺）长。（其四）其虚其徐，清风穆如。爰清爰静，政成下车。诚□应物，神用藏诸。德及春□，仁沾夜渔。（其五）永言播殖，深惟稼穑。授以天时，□其地力。秀歧嘉颖，箱千廋亿。春（缺）命织。（其六）析礼通神乘机任人。膏□不润，甑里生尘。令□禁止，时□俗淳。邑□□德，家变忠臣。（其七）□惠□举，□□□序。□□□称，□飞忽阻。路泣人吏，亭悲士女。（缺）车无所。（其八）谣童有焉，思君悒然。生祠爱结，雅颂功宣。登□不□，拜尹行迁。□陵何事，守阙三年。（缺）。（石刻。民国《闻喜县志》二十下）
    ○唐故登州刺史淳于公神道碑
    （上缺）享国延长，裔孙蕃茂，□姜分姓，始于姜□□朝□地受封（缺）洋溢青编，代有其人，不可胜纪。暨隋□□郎为莱州刺史，封燕国公，荫绪□勋（缺）览之□不□□□之骥（缺）直善于知□器之兴宗家范（缺）则龙蛇文斗□故晋国□公为（缺）勋广平作牧，公为国家（缺）绯会□□之□为□□国之（缺）甫以解围赖弹（缺）节□□□以寄（缺）绩（缺四字）受代陕（缺）曰可□□矣，固知彼有人焉（缺）列戴知己之恩，□□己属于（缺）之在人举无遗策，复（缺）郭尚书从晋公之（缺）府谋策，职在□公□公既授节托公（缺）魏王旧国□□仙乡非开达无以抚（缺）迎奉急征，诏曰：“尔顷佐元勋，□国（缺）思之节诏到，便可赴阙，别行委任。”公捧诏（缺）宁戚之怀难抑。才终礼制，便欲征还，（缺）之规，伫察颁条之政，归□与（缺）之盛□□无伦。先是所部狂寇，纵□□民□公至（缺）礼以遇物（缺）靖（缺）公而终公（缺）百□状（缺）然（缺）故太子少□□公□之（缺）於□□可□□□清师□尉（缺）感慨天子□□其（下缺）。（《山左金石志》十四）
    ○唐幽州内衙□将中散大夫试殿中监乐安郡孙府君神道碑（并序）
    □□□合□□□□□□日□□□上□渎□其下一物不受，无私□照乃□□不阻□□之流，则知天地之仁，其赖□□之□□彼始终之道□兹聚散之□今古□其□其□也。府君讳壬林，字茂卿，其先安乐人也。姬姓，周文王□子武王母弟唐叔为侯，居河淇之间，□□□司寇赐以卫□器以彰有德，传嗣康伯、孝伯、□伯，至真伯子顷侯，五周□□命□为侯，顷侯子釐侯，釐侯子武公，□□□□之政，百姓和集。周幽王遭犬戎之难，武公将兵，佐周平戎，其有功平王命命卫为公□□□□□□为卫上卿□邑于□其孙武仲，以王父字为氏焉。继位上卿，良□林□，著于《春秋》。其后孙武入吴王阖闾将，善用兵□□□□□齐宣王将□魏将□□于马陵，虏魏太子名□护，子孙遂居齐安乐。□其□孙会宗□安太守。曾祖讳润，字泽□□军□□□□光禄大夫检校□子祭酒兼御史中丞。祖讳进，烈考讳□，幽州内衙□将。
    府君弱年□仕，壮岁从戎，负扶危□□之□□□□□□□□□□□律颇识士□□亏三令之威，不挫万夫之敌。累迁幽州内衙副将，加中散大夫、试殿中监。以□□□□□□□□□七□□□□□□□□别□游从，率逸卜胜□□朝昏而猿鸟吟，风掩映而烟霞蔟，□佳石经逼近，纟留毳交冲，或□□而□□，或缘□而访道，□□□□□律大德知闻□深出入无间，道□而连宵继烛，□心而对景忘机，□可谓在家出家，□□通达□也。更以□其资□□□□□□□修盖中沟山院佛堂一所，并画佛事内立□命经条一□别业□内盖佛堂一坐，塑其佛事，立□□□经□□□福□设夫人□□□□□亦□□□□□□一门积善，千里瞻风，念念无差，岂无灵者□□四年十月，染疾终□□州□□□□□□□□□□□春秋七十九，以□年十一月葬于别业之西南二里□□，礼也。有兄曰孝□，□州马步军军头游击□军□□监□□中郎□再男二□□克绍□□□□□未仕孙一人，存□有女二人：长适天水赵氏，次适彭城刘氏。有侄一人，曰自□，幽州内衙□□官□校尉□率府中郎将□孙□□思□府君承家阀阅，袭世□□，好善礼贤，轻财□□□□设□之□□□□□□□□□□□□□□□齐孟常之门□，上客连襟；□虚运之□□，高人继踵。率□而忽游□□□□而□□□□□□□□□□□□□□□府君□□□□□□□□□□骨肉□□□□□□同□□□□□□□州军□□□□□□烛易□□□□□□□□川之浪徒烧□□之香□□代推移，陵谷迁变，请文刊石，用纪徽猷。□以不才，恭命而作。词曰：
    □王高□，乐安□族。百代联芳，千年令续。武壮群英，文彰列宿。业盛江东，雄豪鼎足。□有裔孙，志高不群。□年习□，弱冠从军。祖效勤□，□继殊勋。年代遐远，为□所闻。（缺四字）创兹别业□命（缺三字）生其□巷□深沉骄嘶□□。□尽龟龄，□□马鬣。□哉府君，孝义难（缺五字）骨肉□□。归依福地，显豁高门。□勒□石，以贻后昆。光启四年岁次戊申五月丁酉朔十二日戊申建。（石刻）
    ○唐故济州别驾李府君墓志铭（并序）
    公讳绚，陇西狄道人也。高阳之绪，庭坚之裔，佐命之尧，因官赐氏，冠冕绅，昭著图牒者也。银青光禄大夫兖州刺史骑大赠冀州刺史谥景公，为国之栋梁，佐时之羽翼；祖皓，散骑侍郎征虏将军凉州刺史，高庸懿绩，当世所推；父士操，安东将军、南兖州刺史、梁郡太守、富平县开国子，英声茂实，光映朝府。公夙挺珪璋，早能砥砺，奉亲以孝，事长唯恭，金玉相晖，克隆前构。解褐荆州司仓。大业之初，任彭城郡司户。属随运道销，寇盗峰起，怀集有方，吏民安息。转任彭城县令。皇祚肇兴，拟西徐州刺史。武德四年，敕授济州别驾。公宏谋远略，王佐之材，梁悚之志未申，士元之足将骋。在公贞干，治术严明，历官驱驰，并著庸绩。方俗跃鳞沧海，矫翼云霄，未及搏空，风力已尽。武德五年五月十日，遘疾终于官舍，春秋六十有五。以贞观廿三年岁次己酉十二月辛未朔十二日壬午，子迁窆于河南偃师县之西原。恐陵┢谷徙，事绝名沉，敬勒徽猷，式昭鸿烈。乃为铭曰：
    高阳茂绪，庭坚盛宗。因官赐姓，铸鼎铭功。世称模楷，奕叶光融。冠冕相继，徽音克隆。（其一）
    积善砺德，载诞η人。摩霄振羽，冲波跃鳞。门资良冶，家有绅。笔华《喻蜀》，词高《剧秦》。（其二）
    鉴同许郭，行侔曾史。价重珪璋，名高杞梓。功业未就，遽归藁里。教迹空存，音容莫视。（其三）丹ユ冒露，素盖排空。松寒月冷，陇暗尘红。有子纯孝，长号树风。恨泉门之永闭，痛玄夜之难终。（石刻）
    ○宋都尉墓志
    君讳举，字思进，太原西河人也。出自帝喾，殷王之苗裔。若夫周封微子，锡九命以分都；汉拜宋宏，列三公以赞国。沿兹以降，轩盖相承，腾茂飞英，不得同日而言矣。祖秀，齐镇远将军；父悦，隋擢为本郡中正。君维岳降生，含章闻起，正心孤耸，凌百丈之松；逸足迥驰，超千里之骥。搏风迅上，劲羽薄于穹天；凌波远溯，巨鳞横于大壑。大唐兴运，更造二仪，清氛寝于区寰，扫群凶于九域。君搴旗斩将，名震霸功，灭敌摧城，动参王业。特授仪同三司，非其志也。君归依上道，充念朦固，凝心寤灭之场，托想无为之境。不谓梦奠两楹，沈疴二坚，飞龟之散，忽验于留魂；画龙之符，无论于救疾。大唐永徽二年六月十四日卒于私第，春秋七十有一。士友骏奔，亲朋擗踊，启手启足，乍陨乍生。嗟天地之无心，恨灵祗之爽德，辅仁与善，谅曰徒言；积庆延龄，竟成空说。君履道贞纯，怀铅握素，仁义播其徽猷，孝弟扬其茂实。虽潜晖山水，声闻九泽，晦彩林泉，誉流三辅。呜呼！名存身没，实追悼于当今；物在人亡，更悲凉于古昔。夫人裴氏、钟氏，冠盖良家，公侯甲族，年龄不竟，风露先。窀穸之所既宏，窆棺之礼从吉。即以其年十一月十三日合葬于州城西二里。南望羊头，云蒸触石；西通漳浦，水气沉潜，东临百雉之城，北枕三垂之岭。山形起伏，还符白鹤之祥；地势风云，更合青乌之侯。呜呼！乃为铭曰：
    微子归周，九命封植。宋弘佐汉，三公建职。作帝盐梅，为君羽翼。奕叶英贤，蝉联盛德。（其一）
    惟祖惟考，乃文乃武。蹇谔匡君，忠贞翼主。功被山河，德资茅土。价重十城。名高九府。（其二）
    君之嗣也，克复前踪。仪弄模楷，词令温恭。搴旗斩将，名立功成。惟求上道，寂灭为宗。（其三）
    五福无征，两楹作梦。龟散徒闻，龙符无用。士友骏奔，亲朋悲恸。昊天不吊，奄焉长送。（其四）
    裴氏钟氏，兰雕桂折。玉色消沉，金声永绝。织女还星，嫦娥归月。回帐泉门，光辉此灭。（其五）
    寒郊寂寞，川空鸟思。陇暗云昏，松吟风驰。望道增爱。看碑落泪。一朝今古，千秋铭志。录识何从，新封此地。（《长治县志》）
    ○樊弘度墓志铭
    君讳宽，字弘度，蒲州河东人也。周樊侯之远胤，汉南阳令德云之末孙。若夫长源带地，共德水而齐流；崇基极天，与嵩岱而俱峙。祖赡，齐右卫将军宁都公，英规振远，雄略从横，同夏日之威，比秋霜之励。父匡，随刑部主事，神机朗鉴，懿德钩深，朝野挹其楷模，缙绅钦其令范。君家承阀阅，挺秀仪形，禀天质以贞明，不雕镂而成宝，汪汪万顷，湛雅量于黄陂；千丈森森，秀和松之直干。敷信义于交友，尽敬爱于闺门，为宗族之珪璋，实乡闾之领袖。属随季版荡，天下分崩，戢曜潜辉，不干名利，玩琴樽以取适，托泉石以娱情，高蹈风云，萧然自逸。方凭赏趣，望保遐龄，膏肩之疾未瘳，风烛之期奄及。春秋有九，没于私寝。夫人韩氏，禀闺帷之训，秀绝代之姿，六行发自生知，四德元姿天纵。初笄之年，归于樊氏，虔属朝夕，礼则无亏，燕婉温柔，琴瑟方韵。降年不永，早遘天倾，誓守两髟，阒导孀独。悲怀纡郁，遂结沉疴，先后异时，同归窀穸。长子师广，弱冠早亡；三女见存，出成他族。其女等伤祀之无主，痛神灵之靡依，荼蓼萦心，哀怀罔极，共营泉室，孝备始终。以大唐显庆五年岁次庚申二月壬申朔十三日甲申，合葬于故钱坊东北一里。恐高岸为谷，大海在田，托诸金石，冀无忘焉。乃为铭曰：
    门承积善，余庆方隆。钟鼎代袭，蝉联靡终。哲人继武，克绍光融。如金如玉，惟孝惟忠。（其一）
    惊川易逝，隙驷难留。萧萧风树，微微夜舟。一归郊野，万古荒丘。唯余令问，永播芳猷。（其二）（石刻）
    ○周故监门校尉陈君墓志铭（并序）
    君讳叔度，颍川长社人也。唐君握镜，乃命氏于妫滨；周天乘乾，即受封于陈国。其有聚星号美，飞凤延祥，史策明诸，讵待志也。曾祖讳道，齐仪同三司营州刺史；祖德茂，刘右武卫大将军广阳郡王。或褰帷作伯，翼亮齐朝；或封爵称王，维城邺甸。因官乐土，食椹怀音，昭穆相承，爰居此地。父敦，随勋侍励威府司兵。公堂构靡亏，箕裘莫坠，亲侍丹禁，忠恪有闻，爰自冠年，迄乎知命。既而心游方外，道逸中，规老室本空，挹庄谈而小物。逍遥得性，散诞怡神岂期孔仞颓山，稽松瘗，春秋七十一，上元元年九月六日卒于私第。夫人太原斛律氏，祖文端，唐任梁州廉让府骠骑将军；父乂，金紫光禄大夫灵州都督府蜀永州司马。结礻离归我，作嫔君子之门；合卺申仪，用媲良人之室。柔荑表咏，雅誉重于诗人；束素称妍，嫣容彰于赋者。四德兼备，六行无亏。积善无征。奄缠痼疾，春秋五十，以麟德元年四月廿二日殁于内寝。以大周长安三年十二月丁巳朔十日丙寅，合葬于邺县西里野马岗大井村西二百步平原，礼也。龙堂已构，凤穴斯成，痛蒿里之无归，恨窀穸而长。呜呼哀哉！乃为铭曰：
    祚土唐年，受封周日。侯伯之职，王公之秩。济济冠盖，雍雍文律。（其一）杰生贤胄，挺出俊人。攸称义府，是曰德邻。松贞竹劲，桂馥兰芬。如何不淑，哲士其衷衰。庄□走壑，孔仞山颓。随会不返，陈焦讵回。（石刻。《邺下冢墓遗文》）
    ○师言墓志
    君讳某，字师言，潞洲上党人也。其先炎帝之后。祖寿，齐乡郡守，决讼举善，道敷庶绩。父英，任州主簿。属隋室道穷，中原鼎沸，横流亟乱，危途屡践。暨乎代帮将表，而良时已逝，乃归闭旧里，养素丘园。有道无时，空怀子舆之叹；居常自得，雅叶启期之旨。君识宇凝深，器略宏远，松操不改于穷滥，竹质岂移于岁寒。俄而顾复无依，几筵礼革，春秋五十有九，卒于私第。以总章二年岁次己巳十月甲午朔二十八日，与太夫人王氏合葬于州城西北五里。于是愁云惨而原野晦，悲风起而林禁秋，勒遗芳于玄石，庶作固于风猷。其词曰：
    荒凉原野，凄怆山川。霜沾秋草，树没晨烟。玄台不曙，白日何年。（《长治县志》、《潞安府志》二一）
    ○大唐孟君墓志
    君姓孟，讳善玉，齐州历城人也。自轩丘诞庆，若水疏澜，弈叶联华，君其胄矣。君雅亮高致。风猷轨物，动为俗范，言必锵金。夫人阮氏，毓德重门，早标令淑，好齐琴瑟，恩哈诸姻。琼梦祸谦，金风坠叶，里邻绝相，行路增感。粤以咸亨三年岁次壬申二月癸亥朔十一日癸酉，合葬于州东北二里之平原，礼也。恐河神敛带，海若居桑，庶令德之长存，镂斯铭于泉户。（石刻。《山左冢墓遗文》）
    ○大唐故道王府典军朱公墓志（并序）
    公讳远，字元通。若夫峙茂族于阳陵，声高侠窟；植华宗于沛国，业峻儒宗。是以贞宣易名，腾士林而结蔼；文忠孝行，振家叶而连芳。代袭珪璋，门传绂冕。曾祖广，镇军大将军。神穷豹略，艺洽隼墉，恢七校之宏摸，阐三门之秘术，祖绰，齐洺州长史。升荣展骥，底绩效于康庄；奉职题舆，令问驰于辇毂。父宽，岚州司马。卷舒人野之际，隐不违亲；逍遥得丧之间，贞不绝俗。公腾晖骥浦，夙标千里之姿；濯耀骊宫，早发十城之价。礼而后动，苞五体而润身；谦以自居，蕴四美而光德。暨乎解巾捧檄，挹投翰之雄图；揽辔升车，蔑调虫小技。俄而擢拜绛州同乡府果毅。赵冠耀首，赵剑文腰，神交黄石之符，训洽青巾之侣。固已望华兰，声重羽林，三台推殉国之功，六郡掩干城之誉。于是皇枝列壤，资武略以恢藩；帝叶分珪，伫戎昭而隶邸。遂转公为道王府典军。风惊楚泽，时陪雁沼之游；月上梁园，屡奉猿岩之宴。既而光衰蒲柳，景谢桑榆，固申匪石之祈，颇展挥金为。万里封侯之愿，终屈志于风云；百龄迁壑之斯，遽缠悲于霜露。以咸亨三年九月廿五日卒于大贤里之私第，春秋七十有五。即以四年二月廿八日迁葬于咸阳之原，社也。长扃万古，终寂寞于滕公；永托九原，空流连于随会。嗣子护，任三原县天齐府左果毅。哀缠霜屺，欷结风枝，抚松剑而无追，赡楹书而靡托。敬刊沈石，永播芳声。其铭曰：
    庆发指河，祥开鉴日，誉宣兰槛，威横石室。猗人诞命，荷兹隆吉。逸志请缨，壮心投笔。策名羽校，委质玳筵。饮石余勇，挥金暮年。光贤薤露，影谢蒿泉。山悲夜月，陇思寒烟，感亨四年二月廿八日。（石刻）
    ○大唐故正议大夫李府君墓志铭（并序）
    君字闻礼，讳才仁，陇西天水郡人也。曾祖字启，讳开，周仪同三司直ト将军；祖字信，讳僧，随任散骑常侍车骑将军；父字宏，讳壮，皇朝银青光禄大夫。君字闻礼，讳才仁，皇朝正议大夫夫，其泉源溶发，奕叶重晖，委质策名，咸编武帐。公以幼少之日，乃逢随季崩离；成立之年，遂属经纶之始。公用谋略应接义旗，蒙授正议大夫戎昭果毅。唯公鉴识玄远，博达古今，荣利不，知止不怠；□敷五教，□□递来，恂恂如也。岂唯司寇弹琴□酒，非独嵇生履俗行□，归心内典□□保斯余庆，庶寿遐年，构疾不痊，俄归蒿里。公春秋八十有三，永淳元年六月廿六日终于乾封县待贤坊之私第。即以其年七月十八日葬于高阳之原，礼也。白杨萧索，青松森耸，薤露朝，权公元夕拱，桑田易变，带砺难凭，敢勒斯铭，沉之玄室。呜呼哀哉！乃为铭曰：
    逝川东注，白日西流。死生有命奄忽移舟。坟茔将启，骖马。丹旌前曳，素黻后游。人生到此，天道宁周。长归蒿里，永别城楼。（石刻。《唐代墓志汇编永淳七》）
    ○大唐故处士贾君之墓志铭
    君讳文行，字钦贤，平阳人也。自电影上耀，轩星下辉，色辩两仪，混分元气，既锡士以赐姓，实谊公之派焉。祖，才绮秀冰，藻缛花镜，成文缀彩，二马羞风；著述华鲜，两班惭听。职下量高，齐任龙州江油县令。善温兹厉，叔度未方；屏盗息奸，西门讵拟。父端，隋任太仆令。观律吕于指掌，纳钟管于胸怀，则五星以侯四时，法三辰而调寒暑，故得阴阳顺序，六气不愆，大庇苍生，弘济黔首，方圆中礼，规矩呵仪。君绮岁英奇，玩琴书而畅道；龆龄隽异，好籁篪以申能。年十八，隋召为太祝。庶几清慎，居职有功，动入盐梅，言成准的，依仁游艺，非礼忽言，作朝廷之楷模，为乡闾之轨范。时当隋末之标，乃属荡版之辰，遂尔隐遁墟虚，栖墀岩石，风月悦志，烟霞赏心。岂谓琛璧蕴于荆山，明珠藏于汉浦。何期隆年不永，忽遇沉疴，膏盲之疾未瘳，风烛之期奄及。春秋七十有六，卒于私第。夫人北平田氏，足恭婉淑，三从之义可遵；惠质贞心，四德之成合轨。年八十有七，奄从窀穸。以永淳元年八月十三日同窆于百羊城南二里烂石山西之原，礼也。龟筮告祥，安其兆域，恐山为碧渚，水变清溪，故勒斯文，乃为铭曰：
    瑶光贯彩，启瑞吉祥。虹月流辉，肇膺显彰。德美清贞，拟辅忠良。去周不仕，至汉称王。汪汪玉貌，沉质幽房。济济戏颜，潜形穸堂。金罢酌，碧斝休尝。佳人□馔，美室空解手觞。（石刻。《唐代墓志汇编永淳一○》）
    ○□周故游击将军上柱国南阳赵府君墓声铭（并序）
    □讳智亻品，南阳人也。其先承帝颛顼之苗胄，隆周之别族，若敖之胤，赵文子之裔。奕叶邯郸，传光周封，黼黻相承，历晋卿之后。自我先君肃侯之代，名振九邦，爰洎敬侯，声扬遐迩。终晨假寐，爱流冬日之晖；朝夕匪亏，卿大夫传严明之美。神马覆育，分为二族之昌；秦雍兴宗，青、益任四州岳牧。君即京兆侯元凤之十代孙，司空公之支派，因官京师，今为长安人也。曾祖纯，随任隆州新井县丞；祖谦，随任利州绵谷县令；父僧德，唐任天官朝议郎上柱国；并器包瑚琏，材实栋梁，词令闻于绿墀，章奏动于丹地。玳簪珠履，元僚光殿骥之能；墨绶铜章，下邑标舞鸾之政。止戈为武，柱国垂后之名；七德俱兼，高门降文武之效。君拔俗挺生，异时间出。落浇垂象，有剑士之光芒；郁郁腾文，有贤圣之气色。坐乔林而卧盘石，啸明月而傲清风。萧然独王，自谓神仙；倏梦两楹，俄惊二竖。不谓西州石折，己年之梦有期；东国山巅，庚日之灾奄及。孟尝君之富贵，台榭终平；羊叔子之登临，江山徒在。以圣历二年岁次己亥四月八日，卒于神都来庭县会节坊私第，春秋五十有九。夫人宗氏，悲夫逝川易往，同激箭而不追；浮景难回，岂麾戈而能驻。夫人庆钟兰室，才冠柳风，执四德以乘龙，遵二仪而卜凤。当晨起梦，始泣秦嘉之书；徙宅垂恩，俄悲张胤之扇。成龙弱{条}，染别泪以孤生；待凤乔梧，抱空心而半死。岂期朝露溘至，菱花奄逝，以长安二年七月廿九日终于延康坊私第，春秋有七。呜呼哀哉！桃李春风，与子偕老，桑榆暮景，携手同归。生荣死哀，抑斯之谓也！暂分生死之桐，终合雄雌之剑，黄泉路远，白日年深，栖吹动于箫笳，愁云暗其旌。青乌卜葬，惟嗣子之缠哀；白马奔茔，逢故人之来哭。粤以长安三年岁在癸卯二月癸巳朔廿八日庚申，合葬窆于长安神县神禾原，礼也。其日，同迁葬祖父母及叔等，俱同茔限。长子相玉直司上护军令诠、次子上护军万庆等，孝逾天性，礼备哀荣，泣血无追，思竭送终之范。至于葬礼，今古罕俦，痛结九泉，哀深毁瘠，绝浆止美，顾悌高惭，孝感飞禽，仲由闻而下愧。庶防桑移谷变，勒琰雕铭，希海树迁陵，千龄鉴兹遗志。其词曰：
    终南东峙，交涧西流。宝符鼎气，□膺洪休。（其一）
    廊庙彝器，珪璋令名。学综三箧，词雄二京。云中仰德，日下推英。（其二）
    莫事王侯，实钦巢许。桂丛攀折，芝兰延伫。人代共贵，天年不与。欲听鸡鸣，翻闻鹤语。（其三）
    家承积庆，傲俗遗荣。一丘一壑，无欲无营。琴歌酒赋，月契风情。道义相得，林泉共清。一归长夜，永佳城。（其四）
    镜尘埋月，履迹封苔，松深雾惨，树古风哀。泉扃一闭，幽显悠哉。式追南岘，用赞铜台。魂兮长去，神兮无来。（石刻）
    ●卷十五
    ☆阙名
    ○故人高君墓志铭（并序）
    缅咏麝史，遐探土记，则有嵩岩诞粹，是生惟岳之贤；渤澥疏灵，代穆浮晚之杰。君讳应，字师仁，本渤海人也。君恭恪柔凝，邈邈澄峻，吴穹昧信，有爽福胎。以大周久视元年十二月四日，遘疾卒于家。夫人孟，同郡人也，柔章内则，硕德中宣，躬俭家肥，孙慈子爱。享年九十二，以唐开元四年十一月十九卒，即与其时葬城东南十一里平原，礼也。嗣余庆泣孤□□，□枚五肠，恐谷徙陵移，式刊铭颂。其词曰：
    渤海酌粹，浮河效祉。猗欤夫君，秀灵居此。嘉猷实播，里仁为美。天不慭留，生涯已矣。习吉龟绵，归魂鸟垒。哀以送终，千秋此始。（石刻。《益都县图志》二十七）
    ○唐故太原府太原县丞萧府君墓志铭（并序）
    公讳令臣，字祯之，兰陵人也。微子嗣殷，源以之远；鄼侯相汉，流以之长。至彪为中书令，徙居兰陵，代有懿德，曾祖岑，梁吴王；祖瑾瑾，永修侯，随亲卫大将军；父凝，赵州司功，左授雅州卢山令。公生禀淳和，靡德不铄，孝友资性，直方立身。若贞松高标，良玉发润，俗不可得而黩也。代业不坠，祖德聿修，出入无违，余力成学。至于六经正始之道，九钥凝神之术，四禅绝谓之教，罔不精该，洞与心悟。常曰：“吾远祖汉相国何，每僻陋安宅，曰：‘若使后代贤，师吾之俭，不贤，无为势家所夺。’又外远祖太尉震云：‘无广屋宇，使后代知吾清白吏子孙耳。’钦若二祖二训，克举百行之美，于哉！”年弱岁，丁卢山府君忧，泣血绝浆，几于灭性。乡闾远迩，无不嗟服。解褐荆州当阳丞，德礼变荆衡之俗；改授汾州介休尉，直谅成汾晋之风。袟满从调，会府属冢宰氏大练多士，尤旌书判，密名考核，示人以公。判入第二等，超授北都太原尉，羡才也；累迁太原丞，宠政也。噫！天纵其能而不与其寿，以久视元年正月九日遇疾，启足于太原之官舍，春秋五十六。公体惟真素，行实高邈，业固丰硕，器则冲深。抗节加乎彝伦，立言成乎不朽。谁谓与善，曾不遐龄？壮志溘于白驹，远图殁于黄绶，悲夫！夫人南阳张氏，郓州刺史度之孙，洺州长史越石之女。祗若妇德，克闲有家，宣昭母仪，抚训孤嗣。义方既著，棠阴不留，以开元八年六月十三日终于河南县政俗里之私第，春秋六十四。以开元廿三年二月十日，迁祔于清风乡安乐里之旧茔，礼也。长子宽，濮州濮阳主簿，不幸早亡。次子寂，干蛊用誉，丕烈克扬，孝感终身，哀荒罔极。於戏！茫茫天壤，郁郁山河，积余庆之无穷，知子孙之逢吉。铭曰：
    殷臣播德，汉相流庆。才贤继轨，子孙其盛。矫矫高节，忠孝自然。安仁体道，知命乐天。莅彼二邑，人以康理。聿来汾京，独擅其美。牧卑晦迹，志匪徇荣。天假之才，而夺其龄。玄堂神邃，贞石载刻。万古千秋，潜灵纪德。（石刻）
    ○王府君墓志铭（并序）
    君讳守忠，字元德，其先太郡人也。自周王锡族，子晋疏源，离、翦并誉于秦朝，阳、尊连芳于汉日。至于蔡邕倒屣，吕虔归佩，让邻枣以抗节，筮淮水以期昌，声驰八纮，宗播三海，故君上党家矣。曾祖晖，祖义，父淹，并晦迹衡门，养神丘壑，侔曾闵之孝友，逸老庄之节概。君文武不附，行能起邈。敦诗阅礼，见称童孺之年；矫矢虚弘，挺誉弱冠之日。应良家之选，备羽衣之林，一卫轩墀，屡移星律，勉慕仁智，放情山水，屏嚣杂，出氛埃，别业萧条，新开柳援，闲居荫映，旧是桃源。呜呼！川阅不停，山颓轸思，忽弃北堂之寿，遽从东岱之游。开元廿年六月卒于私第。夫人陇西氏，四德先著，久闲于内则；三从不爽，尤契于母仪。南国双鸾，乍分飞而失伴；丰城两剑，终合响于同游。兰堂未尽于遐龄，蒿里何催于此日，开元廿六年十一月，卒于家，享年七十。新妇新平冯氏，次子承休之偶也。悼彼绮纨，宛若桃李，千金窈窕，正下于星桥；二八娉婷，何先于月路。开元年十三祀三月殁于室，甫年十八。粤以开元廿七年岁次己卯二月癸亥朔二十八日庚寅，合葬于潞府南三十五里蒲池村西北二里平原，礼也。东临沧海，翩翩翔凤之川；西望秦郊，翼翼分疆之地；南观峻峙，是仙人跨鹤之乡；北眺陇岩，为神叟伏牛之土。孤子承业、承休等，感深风树，路断云天，俯悬兆而魂消，仰慈庙而气竭。敢镌金石，永纪芳猷。其词曰：
    庆开传序兮茂祯祥，天道何远兮斯沦亡。郊原一望兮泪沾裳，丘陇千秋兮增感伤。日月居诸兮同归于化，敬题琬琰兮地久天长。（《长治县志》）
    ○董君墓志铭（并序）
    详夫孕质银河，凝神珠浦，郎摇光之鉴晰，茔水镜于澄漪。金紫光禄之荣，银青大夫之职，洎兹以降，代有其人。君讳师，字德行，望本陇西，董狐之苗裔，因官此郡人也。曾祖道、祖绪，本州子录事；父骑都尉，器宇澄邃，局度洪深，礼教修于乡闾，仁风扇于里闬。福不祐仁，仪凤三年三月二日于家第，春秋四十有二。夫人裴氏，淑质凝辉，应凤祥而在则；芳姿湛彩，抚鸾舞以载规。闾里挹其辉猷，郡邑钦其礼节。春秋六十有九，开元二十三年岁次乙亥正月戊午朔二十八日己酉，窆于南董村东南一里之原礼也。嗣子立言，循陔动思，陟岵兴悲，执遗砚而长号，抱藏书而永恸，扶毁瘠之力，用叠高坟；分灭性之余，以崇棺椁。恐山移岸徙，勒石为铭。（《长治县志》）
    ○王府君墓志
    君讳盛，其先太原人也。盖仲宣之后，因官为上党人焉。曾祖达，卓尔不群，气自天秀，恭而有礼，卑以自牧，谦谦君子，人无间言。祖广，禀质挺生瑰资人杰，道无不适，学艺博通，耻州县之徒劳，守丘园以徇志。公幼而知礼，长能训道，乡曲先其孝悌，朋友许以信诺，盖百行而不乏，亦十室而有邻。加以教子义方，必依乎礼；垂其泛爱，不违于道。嗟乎！德行推先，善庆门积，诚可高门待封，何乃蒿里先归。且夫善人为善，自强不息，天之报施，何其显欤？春秋八十有六，以开元廿六年五月五日卒于私第。母郝氏，宣慈惠和，恭敏勤恪，挺生其质，廉静天资。以先天二年九月终于私第。继母陈氏，是曰慈母，训子从道，岂伯奇之能养，亦子骞之尽力。以开元廿六年八月卒于私第。以开元廿七年岁次己卯二月癸亥朔八日庚午并合葬于府南五里平原，礼也。山瞻壶口表永固于千秋；平临堆阜，冀不朽于万古。嗣子宗等痛高柴之泣血，三年未尝见齿；怨曾参之绝浆，七日几至亡躯。亦哀毁而骨立，痛魂灵之罔象。生事以礼，死葬以礼，式刊贞珉，纪诸芳烈。其词曰：
    生代何几兮难留，风树不静兮何求。德音冥冥兮超忽，魂灵泉壤兮山丘。皇天惨惨，白日悠悠。泣谁怙兮谁恃，怨神道兮幽深。（《长治县志》）
    ○冯处士墓志
    君讳元，字裕甫，上党人也，即冯亭之后裔。五岳开基，三元辉彩，功高翼汉，道克匡周，累叶相承，派流斯日。曾祖龙，齐任魏州长史，美政及人，祛飞蝗于千里；慈仁育物，宽峻法于三章。祖范，隋任夏州博士，拥座授经，得鸿名于北海；下帷慕道，□□腾令誉于关西。父裴，少好琴书，志穷山水，重暮山之饮犊，退朝歌之驰骖，德性恢宏，潜名不仕。君养志丘园，同陶潜之五柳；居家孝友，异田之独株。每于书阁云消，动词章于白凤；墨池波靖，望笔海于飞鸿。白马临关，谢事急于即日；清琴向月赤烛养于今晨。属以积福无征，易箦斯及，同两楹之应兆，若二竖之殃来，旬月之间，缠疴不愈，卒于私第，春秋五十有七。嗣子加辉，卜葬于城西南司马村西北平原，礼也。左临苍海，对蓬莱仙岛之宫；西望昆池，识汉帝石鲸之沼。呜呼哀哉，呜呼痛哉！其为词曰：
    一从蒿里，永秘泉台。白马既往，非任不回。痛临川之已逝，感俗士之伤悲。（《长治县志》）
    ○郭柱国墓志
    君讳盛，字德，太原人也。周虢叔之苗裔，郭伋之后，卜洛开宗，赋江流胤，分枝列位，政绩全殊。林宗入朝，驱麟折角；细侯敦信，竹马为期，备著缣缃，可略言焉。曾祖宝，任庆州华池县尉；父愍，隋朝举秀才；维岳降神名章挺秀，敦诗阅礼，至操风云。君蕴三略之英谋，预七萃之行阵，往以龙游浿水，弃笔从戎；鹿尽中原，动兼武帐。回戈指日，挺剑冲星，勇烈冠于三军，忠赤衡于一旅。君智谋双美，文武兼资，时展效以鹰扬，得封侯于燕颔。言唯金石，气袭芝兰，嗅物许其用游，逊第闻于亲执。岂以百龄已尽，千月遽空；俄轸北游，奄闻东首。春秋六十七，开元廿八载四月廿一日终于私第。呜呼痛哉！何期然也。夫人冯氏，并妇德夙彰。母仪坚著，性谐琴瑟，道契埚篪楚剑双沈，梧桐俱死，春秋六十，开元十六载五月十三日终。男神安，开元廿六载二月十日终。以天宝九载岁次庚寅十一月丙戌朔廿四日己酉，合葬于郡南五十里平原，礼也。左邻麦岫，右带龙山，南望雄峰，北临孤岭。嗣子神太修陔动思，陟岵兴悲谷变山移，刊石正记。词曰：
    郭尹闻望，冯氏正洁。琴瑟两谐，潘阳双绝。勒铭兮幽泉，千载兮不灭。（《长治县志》）
    ○大唐故人诸葛府君夫人韩氏墓志（并序）
    原夫蜀王贵胤，根英与金干双□；神气精粹，先宗乃帝位之次。下逮葛仅，为九江侯三闾大夫，其孙葛稚川，为蜀中散大夫。十七代孙诸葛韶颜，齐任光州太守、蓟州别驾诸葛珪。珪八代孙诸葛崇昌，锦州太守、雁门君主，入为弘文观学士。曾祖良卿，齐朝将仕郎，夫人敦氏。祖君尚，赤县尉、国子博士、汉州长史，夫人仇氏。君讳明悊，乐道丘园，道遥风月，池台荫德，琴酒摅怀，放旷闲居，释閟而已。夫人韩氏，早闲妇礼，淑誉闺仪，堂堂然千古流芳，济济然万秋明镜。遂使神龙两剑，前后俱沉，仪凤双栖，一时零落。嗣子嘉亮，过庭不阙，习礼无亏，故能孝悌力田，和睦上下。女大娘等冰清洁己，贞顺无亏，名播于漳滨，志同列女。其余&lt;角牛&gt;类而长，坚乎竹柏，妙乎幼仪，长闲高节，耿耿乎独步河朔，抗节乎雅超升于炳毅，挺和声于庭范。呜呼！坚金干于门首，立亻酋莘于云族。古往今来，邈矣悠哉，君子道穷，滋洒徘徊。贤士并宅，太山其颓乎；贤妇兹久，梁木其摧乎！大地沧于积水天销于炎火，优哉悠哉，聊以卒岁。以天宝四载岁次乙酉十月乙酉朔廿五日己酉，以其年月日葬于故零泉县西北一里半平原，礼也。有古人之风，实先王之桑梓，左据沧海，右罗行山，前眺零泉之区，□亻背洪岩之{册}，考兹沃壤，建此坟茔。虑以陵谷会迁，桑田改变，刊石勒铭，乃为词曰：
    英秀云枝，奇精昴竭。冰处日居，柳杨特绝。树似山峰，坟如大别。锦列西楼，银□粉雪。文武之道，盛光于试。宣义鹏轩，龙骞凤峙。天生鼎族，众诸袭气。齐通即墨，赵让平原。□□之德，威振八藩。临宜制敌，虎视中原。□庞同□，万古千年。先天□□二月七日卒，妣开元十七年十二月九日卒。（石刻）
    ○大唐故安化郡马府君墓志铭
    公讳元倩，字（缺六字）人也。□元命族，钟□承家，蝉联兰谍，可（缺三字）曾祖□，随州司马，祖隐，檀州刺史，考慈，藏卫尉大□公幼而□聪，长实茂异，孝为德本，忠能奉君，□里□□仁朋友深于信。年始十有三，属天子事于南郊，公以俎豆述职，厥有成绩，□从□于天官。无何，尉沧州乐陵，初筮仕也。□满，□潞州屯留，佐庶政也。更□宰庆时（缺字）功也。功洽于下，所莅□方谓悬望于（缺三字）奄从于逝水。呜呼哀哉！以天宝□年八月廿三日泣化于马岭之官舍，享年卅八。□摧梁木舆榇空归，以二年二月胀安之毕原，礼也。胤子体温等，敢刊□□之铭曰：
    松槚萧萧兮毕之原，蔓草□□兮□□山，问□□此地兮何可论。（石刻）
    ○大唐故襄阳郡襄阳县令荥阳郑府君墓志铭（并序）
    公讳逞，字逞，荥阳原武人也。北齐开府仪同三司魏州刺史襄城公□五代孙，湘阴府君第四子，怀州刺史卢师丘之自出也。公性惟谦冲，天假忠孝，举措必由于礼，造次勿替于庄，笃信不亏，出言无玷，险诐者慕义以变节赐愎者闻风而履顺，懿夫伯夷之操，宁出是乎？行己周身，才膺筮仕，以荫补左卫三卫，解褐授金州参军，次授汝州龙兴县丞。位当贰职，政优百里，恩惠浃于编甿，清俭播于中外。本道廉察使以公功绩尤异，特达奏闻，帝用嘉之，下诏甄奖，擢为京兆府奉天县尉。公既沐鸿造，弥励丹诚，提振纪纲，肃清人吏，投刃讵留于肯綮，遇物必造于精微。未逾旬时，已多弘益，且畿甸寮采，尽为英髦。属制命审官，使臣刈楚，按察使以公负不羁之才，出众人之表，因而升荐，复被恩荣，拜长安县尉。处繁理剧，常有若于优游，破坚摧刚，曾无避豪右。秩满，从常调，吏部侍郎裴漼仰止高躅，比拟要官，公以太夫人在堂，乐土关外，务于就养，不愿荣班，以此恳辞，请为邑宰。裴公深所感叹，称于朝廷，即日授许州扶沟县令。结绶未几，酷罚俄钟，号泣无绝于时，水浆不入于□，则曾史至性，夫何异哉？服阕，授襄州襄阳县令。开元十五载四月遘疾，其月廿六日终于襄阳官舍，享年七十。呜呼！旻天不惠，哲人其委。夫人博陵崔氏，故郑州荥阳县令德义女也。作配君子，仅变星霜，未及梦兰之征，奄先同穴之祸。继室清河崔氏，故宋州砀山县处真之女也。克谐琴瑟，固有裕于宜家；敬慎威仪，实无惭于内则。嗣子诜、璋、，皆孝诚罔极，追远惟深，卜宅兆而至诚，卫灵輀以萃止。以天宝十古载正月廿五日合祔于广武山之旧原，礼也。由是二灵信誓，能从皎日之期；三嗣因心，空结终身之戚。于以天长地久，谷徙陵迁，瘗贞石以勒铭，庶佳城之不昧。铭曰：
    开国受姓，自周而昌。翼子谋孙，为郑之良。玉扆亲卫，铜章作宰。汉水岘山，人亡德在。上帝不吊，大贤运速。宅兆未安，思远再卜。日落新郑，风悲旧国。灵卫送终，荒阡及哭。存若浮，殁若休。时门古采，荥水东流。惟乐石兮斯刻，传令德乎百千秋。（石刻）
    古衍禅师墓志
    大历三年三月五日，古衍禅师墓志。僧弟子达立于东院。移日，天雨花富地，白鹳来翔，传授南宗，承灯不二。□除心□，挺生白枢，法雨润人，坚冰苦□。雍城陌上，青草路傍，空闻天香，鹅珠在户，群生何仰。勒石镌铭，千秋长想，道成法通。知寂、空寂、真悟、道等，善寂。（《石刻。《八琼室金石补正》六十二）
    ○大唐故恒王府典军赐紫金鱼袋上柱国太原王府君墓志铭（并序）
  </div>
  <div class="pagination">
   <a href="唐文拾遗续拾_page93.html">
    上一页
   </a>
   <span>
    ...
   </span>
   <a href="唐文拾遗续拾_page89.html">
    89
   </a>
   <a href="唐文拾遗续拾_page90.html">
    90
   </a>
   <a href="唐文拾遗续拾_page91.html">
    91
   </a>
   <a href="唐文拾遗续拾_page92.html">
    92
   </a>
   <a href="唐文拾遗续拾_page93.html">
    93
   </a>
   <span class="current-page">
    94
   </span>
   <a href="唐文拾遗续拾_page95.html">
    95
   </a>
   <a href="唐文拾遗续拾_page96.html">
    96
   </a>
   <a href="唐文拾遗续拾_page95.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
