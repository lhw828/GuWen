<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 539 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 539 页/共 603 页
  </h1>
  <div class="content">
   ○周易举正序
    我唐御注《孝经》，删定月令，盖为前儒用意，未及精研。後汉太学刊石，撰集《说文》，虑其日月浸深，转写讹谬。京也历代传授，五经为业，其於《易》道，讨偏深，曾得王辅嗣、韩康伯手写注定传授真本读诵。比校今世流行本及国学乡贡学人等本，或将经入注，用注作经。《小象》中间以下句反居其上，爻辞注内移後义却处於前。又兼有脱漏，两字颠倒，谬误增省，义理不通。今并依定本举正其谬，仍於谬误之处，以朱书异之。希好事君子，志学通儒，详而观之。则经注通流，雅郑不紊。都计一部中差谬处总一百三节，列为一部，具述讹舛。因目为《周易举正》，分为上中下三卷，传诸志学者云。
    ●卷九百三
    ☆海顺
    海顺，俗姓任氏，河东蒲坂人。少依沙门道出家。武德元年卒，年三十。
    ○致沙门道杰书
    敢稽首大师门下，每欲理静摄心，山泉毕志。但以无明大夜，非慧炬不辉，故栖寄法筵，听览元旨。至於人物聚集，颇劳低仰。况乃大限百年，小期一念。傥从风烛，前路奚凭？所以策驽骀之疲，想千里之远。定门元妙，辄希趣入。逆其不逮，益用盘桓。伏愿开含养之怀，退人以礼。
    ○三不为篇
    我欲偃文修武，身死名存，研石通道，祈井流泉。君肝在内，我身处边。荆轲拔剑，毛遂捧盘。不为则已，为则不然。将恐两虎共斗，势不俱全，永存今好，长绝来怨。是以返迹荒迳，息影柴门。（其一）
    我欲刺股锥刃，悬头屋梁，书临雪影，牒映萤光。一朝鹏举，万里鸾翔。纵任才辩，游说君王。高车反邑，衣锦还乡。将恐鸟残以羽，兰折由芳。笼餐讵贵，钩饵难尝。是以高巢林薮，深穴池塘。（其二）
    我欲才鬻德，入市趋朝。四众瞻仰，三槐附交。标形引势，身达名超。箱盈绮服，厨富甘肴。讽扬弦管，咏美歌谣。将恐尘栖弱草，露宿危条。无过日旦，靡越风朝。是以还伤乐浅，非惟苦遥。（其三）
    ☆法琳
    法琳，俗姓陈氏。颍川人。寓居襄阳，出家荆州青溪玉泉寺。隋季入关，住京师济法寺。武德二年上《破邪论》，以语涉谤讪下狱。後徙益部，行至百牢关菩提寺卒。年六十九。
    ○皇帝绣像颂
    缅以八树韬光，两河晦迹。匿王恋仰，铸而写全身；迦帝翘诚，金而图真相。乃洎乎青睛南度，白马东翻。像教郁兴，灵仪遍寺。於是俨神姿以登松舟，屈圣体而施明珠。光烈张桥，色流沪渎。示佩日於汉後，感挥毫於晋君。或顾步而蹑万山，乍徘徊而游梦渚。祯祥嘉瑞，兆自由来。未有刺缕图真，援空范状。
    我大唐皇帝曩植四宏，夙资五德。神功迈於轩昊，至治美於成康。仁动上元，力侔大造。庆□垂彩，金镜含七曜之辉；瑞鸟呈祥，玉烛和四时之气。素文身之长，俱请命於王庭；穿胸儋耳之酋，共献琛於魏阙。加以留心八正，笃意五乘。广运檀那，聿修净业。永言善逝，冥漠何追。爰敕上宫，式摹遗景，奉造释迦绣像一帧，并菩萨圣僧、金刚师子，备ゼ仙藻，殚诸神变。六文杂沓，五色相宣。写满月於双针，修杨於素手，妍逾蜀锦，丽越燕缇。纷纶含七曜之光，布列九华之彩。日轮吐焰，蔼袁宏之丝；莲目凝辉，发秦姬之缕。隋侯百里之珠，惭斯百福；子羽千金之璧，愧彼千轮。华盖陆离，看疑涌出；□衣摇曳，望似飞来。何但思极回肠，抑亦巧穷元妙。以今岁在庚寅，月居太簇。三元启候之节，四始交泰之辰。乃降纶言，於胜光伽蓝，设斋庆像。四十九僧，三七行道。大秦红粟，备香积之餐；周穆金膏，陈梵王之供。四等福田，生生具足；六因善报，世世庄严。劫石碎而宝历长存，芥城空而皇基永固。不胜庆悦，辄颂云：
    於铄上帝，天策我君。乃神乃圣，允武允文。就之如日，望之如□。祯符辉焕，美气氤氲。光宅天下，攸叙彝伦。体道回向，式建福田。针裁赤果，缕制青莲。文含绮烂，彩夺霞然。华疑迥发，盖似空悬。方诸涌地，迈彼腾天。岁在提格，时旅青阳。奉遵徽命，爰崇道场。十科星聚，八座霞张。风回雅梵，殿郁名香。鸿基盛业，永永无疆。
    ○太极殿行道设千僧斋颂
    缅寻旷古，逖听元皇。时因作训，用智垂芳。祈恩望秩，报德蒸尝。唯崇小祀，焉间大方。未宏三教，但佩九章。膺期拨乱，粤我圣唐。明达因果，端拱文昌。化侔十号，仁深百王。律中仲月，时登少阳。下怜蠢蠢，上答苍苍。式陈金阙，爰开道场。日宫照曜，星台煌。空悬珠影，焰动轮光。□披玉宇，烟散名香。供疑飞下，声含凤锵。麒麟表瑞，甘露呈祥。功随劫远，德共天长。恩г有际，泽被无疆。命同元始，体类金刚。鸿基永永，降福穰穰。
    ○与尚书右仆射蔡国公书
    济法寺释法琳致书尚书右仆射蔡国公足下：法琳草衣野客，木食山人。尢类曲针，诚同腐芥。不被知於当世，合缄口以终身。既德愧内充，誉惭外满，非唯孤负慧远，实亦带累道安。是以毕志青溪，归心紫盖，覆船岩下，永味经书。鬼谷池前，长观鱼鸟。岂谓复辞林薮，更入嚣尘。久客秦川，俄离楚塞。萍流八水，叶坠三阳。口腹之弊已淹，仲叔之情何寄？卧灵台而起起恨，游白社而兴嗟。南巢之恋倍增，北风之悲逾切。居生Б坎，禀命。空咏《七哀》，徒吟《九叹》。抚躬吊影，运也如何。加以病在膏肓，风缠腠理。累年将息，未觉有瘳。至於照雪聚萤，筋力已谢。九流七略，难甚缘山，万卷百家，沓犹行海。
    前因傅子，聊贡斐然，仍以未竭邪源，今者重修辨正。颇为经书罕备，史籍靡充。虽罄短怀，罔知克就。仰惟仆射公运筹策之才，居阿衡之任。知人之器，远迈山涛；接士之心，还方赵武。风姿爽朗，识度含宏。既握灵蛇之珠，爰佩荆山之玉。所以弼谐庶绩，燮理文昌，德镜绅，誉形朝野。加以门称笔海，世号儒宗，不忘素昔之怀，曲赐忧怜之访。寒灰更暖，朽木翻荣。昔王粲阅书，取资蔡氏；相如达赋，必赖杨侯。意者但是诸子杂书，及晋宋已来内外文集，与释典有相关涉处，悉愿披览。谨以别录仰呈，特希恩许。轻陈所请，悚息何言。邪见信心，古来共有。善人恶党，今日宁无？前以傅子谄言，略呈小论，既蒙上达，复荷褒扬。戢在中心，但知惭德。昔《三都赋》未值张华，无人见赏；今《破邪论》不逢君子，谁肯为珍？比者海内诸州，四方道俗，流通抄写，赞咏成音。回邪见之心，发愚人之善者，岂非明公之力也。必能利物，薄有冥功。仰用庄严。并将回向耳！请公为宏护檀越。
    ○致慧净法师书
    近览所报辛中舍《析疑论》，词义包举，比喻超绝。璨璀眩离朱之目，铿锵骇师旷之耳。固以妙尽寰中，事殚辩囿。譬玉衡之齐七政，犹溟海之统百川。焕焕乎！巍巍乎！言过视听之外，理出思议之表。足可杜诸见之门，开得意之路者也。至如住无所住，兼修之义在焉。为无不为，齐应之功宏矣！将令守雌厚颜，独善容。乃理异之显哉，岂元同之可得？夫立像以表意，得意则像忘。若忘其所忘，则彼此之情斯泯；非忘其不忘，而小大之殊有异。是知日月既出，无用爝火之光；时雨既降，何烦浸灌之泽。故云彼此可忘，非无此也。故吾去也，因故去而辩无常；新吾来也，藉新来以谈缘起。非新非故，熏修之义莫成；无缮无克，美恶之功孰著？盖以生灭破彼断常之迷，寄因果示其中观之路。断常见息，则弱丧同归；中观理融，则真如自显。或谈业理，以明熏习。乍开报分，以释自然。意出情端，旨超文外。报分有在，凫鹤自忘其短长；业理相因，草蜂各任其飞化。可谓於无名相中，假名相说。体真会俗，岂不然欤？
    详中舍天挺之才，未等若人尽理之说。子期有惭於丧偶，颜生有愧其坐忘。可以息去取之两端，泯颠沛之一致。楚既得之，齐亦未为失也。法师博物不群，智思无限，当今独步，即日梁栋，既为众所知识，实亦名称普闻。加以累谒金门，频登上席，扇元风於鹤，振法鼓於龙楼。七贵挹其波澜，五师推其神隽。既耸垂天之翼，又纵横海之鳞。支遁之匹王何，宁堪并驾；帛祖之方嵇阮，未足连衡。用古俦今，君之有矣！
    琳谢病南山，栖心幽谷。非出非处，荡虑於风□；无见无闻，寄情於泉石。偶观名作，实遣繁忧；乍览琼章，用祛痼疾。徘徊吟讽，循环卷舒，蕴蓄怀袖之中，不觉纸劳字故。略申片意，谨此白书。
    ○上秦王破邪论启
    法琳启：缅寻三元五运之肇，天皇人帝之兴，龟图鸟策之文，金版玉笥之典，六衡九光之度，百家万卷之书，莫不导人伦信义之风，述勋华周孔之教。统其要也，未达生死之源；陈其理也，不出有无之域。岂若五分法身，三明种智。湛然常乐，何变何迁；邈矣真如，非生非灭。而能道资万有，慈被百灵，启解脱彼岸之津，开究竟无为之府，拔群生於见海之外，救诸子於火宅之中。但化隔葱河，千有馀载；教流汉土，六百许年。龛塔相望，禅人接踵。所以道安登秦帝之辇，僧会上吴主之车。高座法师，能陈八正；浮图和尚，巧说五乘。化洽九州，福г三世。其为利物，此之谓欤？有隋褫运，戎马生郊，灾起四凶，毒流百姓。慧灯既隐，法雨将收。赖我大唐上应乾心，下协黎庶，补天以丽三象，纽地以安五岳，生民蒙再造这恩，释门荷中兴之赐。方欣六兹五帝，四彼三皇，反淳朴之风，行无为之化。
    窃见傅奕所上诽毁之事，在司既不施行。奕乃公然远近流布，人间酒席，竞为戏谈。有累清风，实秽华俗。长物邪，见损国福，理不可也。
    伏惟殿下往藉三多，久资十善，赴苍生之望，膺大宝之期，道叶隆平，德光副後。发氵存雷之响，则蛰户俱开；启明离之辉，则幽衢并镜。赫矣允矣，难得名矣。固以汉光重世，周卜永年。复能降意福田，回情胜境，津梁在念，墙堑为心。伏愿折邪见，幢然正法炬。像化被寄，深幸兹乎。不任愤懑焉之志，谨上《破邪论》一卷。尘黩威严，伏增悚息。谨启。武德四年九月十二日启。
    ○对傅奕废佛僧事启
    沙门法琳等启：琳闻情切者其声必哀，理正者其言必直，是以穷子念达其言，劳人愿歌其事。何者？窃见大业末年，天下丧乱。二仪黪黩，四海沸腾，波震尘飞，邱焚原燎，五马绝浮江之路，七重有平垒之歌。烽燧时警，羽檄竞驰，关塞多虞，刁斗不息。道消德乱，运尽数穷，转输实繁，头会箕敛。积尸如莽，流血为川，人不聊生，物亦劳止，控告无所，投骸莫从。百姓苦其倒悬，万物困其无主，岂徒法轮绝响，正教陵夷？圣上兴吊俗之心，百姓顺昊天之命，爰举义旗，平一区宇。当时道俗蒙赖，华戎胥悦。於是叶天地而通八风，测阴阳而调四序，和邦国，序人伦，功盖补天，神侔立极。降□雨而生育，开日月以照临；发之以声明，纪之以文物，恩г行苇，施洽虫鱼。方欲重述九畴，再敷五教，兴石渠之学，布庠序之风，远绍轩羲，近同文景，功业永隆，不知手之舞之，足之蹈之者矣。
    窃见傅奕所上之事，披览未遍，五内分崩；寻读始周，六情破裂。呜呼！邪言惑正，魔辩逼真，犹未足闻诸下愚，况欲上干天听！但奕职居时要，物望所知，何容不近人情，无辜起恶？然其文言浅陋，事理不详，辱先王之典谟，伤人伦之风轨。何者？夫人不言，言必有中。夫子曰：“一言合理，则天下归之；一事乖常，则妻子背叛。”观奕所上之事，括其大都，穷其始末，乃罔冒阙庭处多，毁辱圣人甚切。如奕此意，本欲因兹自媒，苟求进达，实未能益国利人，竟是或弄朝野。然陛下应天顺时，握图受，赴万国之心，当一人之庆，扶危救世之力，夷凶靖难之功，固以威盖前王，声高往帝。爰复存心三宝，留意福田，预是出家之人，莫不感戴天泽。但由僧等不能遵奉戒行，求报国恩。无识之徒，非违造罪，致令傅奕，陈此恶言，擗踊痛心，投骸无地。然僧尼有罪，甘受极刑。恨奕轻辱圣人，言词切害，深恐邪见之者，因此行非。
    按《春秋》，鲁庄公七年夏四月，恒星不见，夜明如日，即佛生时之瑞应也。然佛有真应二身，权实两智，三明八解，五眼六通，神曰不可思议，法号心行处灭。其道也，运众圣於泥洹；其力也，接下凡於苦海。自後汉明帝永平三年，梦见金人已来，像教东流，灵瑞非一，具在汉、魏诸史。姚、石等书。至如道安、道昱之辈，图澄、罗什之流，并有高行深解，当世名僧，尽被君王识知，贵胜崇重。自五百馀年已来，寺塔遍於九州，僧尼溢於三辅。并由时君敬信，朝野归心，像教兴行，於今不绝者，实荷人主之力也。世间君臣父子，犹谓恩泽难酬，昊天不报，况佛是众生出世慈父，又为凡圣良医，欲抑而挫之，罪而辱之，不可得也。仰寻如来智出有心，岂三皇能测；力包造化，非二仪可方。《列子》云：“昔商太宰问孔子曰：‘夫子圣人欤？’孔子对曰：‘邱博识强记，非圣人也。’又问：‘三王圣人欤？’对曰：‘三王善用智勇，圣非邱所知。’又问：‘五帝圣人欤？’对曰：‘五帝善用仁信，圣亦非邱所知。’又问：‘三皇圣人欤？’对曰：‘三皇善用时政，圣亦非邱所知。’太宰大骇曰：‘然则孰为圣人乎？’夫子动容有间曰：‘西方之人有圣者焉。不治而不乱，不言而自信，不化而自行。荡荡乎民无能名焉。’”若三王五帝必是大圣，孔子岂容隐而不说？便有匿圣之愆。以此较量，推佛为大圣也。《老子西经》云：“吾师化游天竺，善入泥洹。”《符子》云：“老氏之师名释迦文”，直就孔老经书师敬佛处，文证不少，岂奕一人所能谤ゥ？
    昔公孙龙着《坚白论》，罪三王，非五帝，至今读之，人犹切齿。以为前鉴，良可悲夫！主上至圣钦明，方欲放马休牛，式闾封墓，兴皇王之风，开佛老之化；狂简之说，尤可焚之。若言帝王无佛则大治年长，有佛则虐政祚短者，按尧舜独治，不及子孙，夏商周秦，王政数改。萧墙内起，逆乱相寻，尔时无佛，何因运短？但琳豫居尧世，日用莫知，在外见不便事，恐蕃国远闻，谓华夏无识。夫子曰：“言满天下无口过，行满天无怨恶，言之者欲使无罪，闻之者足以自诫。”傅奕出言不逊，闻者悉惊，有秽国风，特损华俗。谨录丹款，冒以启闻。伏惟大王殿下天挺英灵，自然岐嶷，风神颖越，器局含弘。好善为乐，迈彼东平，温易自欢，更方西楚。加以阿衡百揆，式序六条，德既搴帷，仁兼裂网。开康庄之第，坐荀卿之宾，起修竹之园，宴文雅之客。莫不诗极缘情，而赋穷体物，信可誉形朝野，美贯前英者焉。但琳等内顾阙如，方圆寡用。念傅奕下愚之甚，愧凡僧秃丁之呵，恶之极也，罪莫大焉。自尊卢赫胥已来，天地开辟之後，未有如奕之狂悖也。不任断骨痛心之至，谨录奕害事，辄述鄙词，件答如左。尘黩威严，伏增殒绝。谨启。
    ○宝星陀罗尼经序
    《宝星经》，梵本三千馀偈，如来初证觉道，度目连身子，及降伏魔王，护持国土，说此经也。自像化东渐，绵历岁时。三轮八藏之文，四树五乘之旨，显神光於石室，流梵响於清台。虽译相寻，尚多疑阙。我大唐皇帝圣神，允文允武。乘机抚运，拯溺救焚。反上皇之风，行不言之化。去泰去甚，既扌顿於八；无事无为，乃朝宗於万国。瀚海天山之地，尽入提封；龙庭凤穴之乡，咸г声教。仁逾解网，治踵结绳。大德闲闲，外齐八则；小心翼翼，内整四仪。临赤县而溢慈悲，寄元扈而敷宏誓。每以诸有非乐，物我俱空。眷言真要，无过释典。
    有中天竺国三藏法师波颇，唐言光智，誓传法化，不惮艰危，远涉葱河，来游震旦。经涂所亘，四万馀里。以贞观元年景戌（谨按：丙戌为武德九年。是年八月癸亥，高祖禅位太宗。此序以丙戌为贞观元年，当是八月後所作），洎於京辇，既登上席，爰懋锦衣。有诏所司，搜扬硕德兼闲三教备举十科者一十九人，於大兴善寺请波颇三藏法师相对翻译，沙门慧净等证义，沙门元等译语，沙门慧明、法琳等执笔。承旨殷勤详，审名定义，具意成文。起贞观二年三月，讫四年四月，凡十一卷（一作八卷）十三品。用纸一百三十幅，总六万三千八百八十二言。
    ○般若灯论序
    《般若灯论》，梵本有六千馀偈，摩伽国种姓大士婆毗薜迦菩萨，唐言分别明之所作也。始夫万物非有，一心如幻。心幻如故，虽动而恒寂；物非有故，虽起而无生。是以圣人说如幻之心，鉴非有之物。了物非物，则物物性空；知心无心，则心心体寂。达观之士，得其会归，而忘其所寄。於是分别戏论，不待遣而自除；无得观门，弗假修而已入。荡荡焉不在不离，无往无依者也。佛灭度後七百年间，有出家菩萨，厥名龙树，深达实相。得无生忍，为报佛恩，开演《中论》，付法藏云。其人如像法中，然正法炬，折邪见幢。《外国传》云：智慧日已颓，斯人今再曜。世昏寝已久，斯人寤令觉。《中论》凡五师注释，分别明菩萨即一人也。此菩萨多闻总持，智深志固，以本愿力，不舍群生。住修罗宫，待见弥勒。属以去圣时远，众论纷然，致令雪山采药，多收毒草；深水求珠，竞持瓦砾。诚恐一理不穷，反增邪见；一言不尽，翻起异端。乃赞述龙树偈文，为兹《般若灯论》。其为论也，诃斥内外，赞扬真俗。穷无生理，究实相源。照无不寄，寂名般若；执无不破，喻曰明灯。盖方广之中心，诸佛之行处矣。
    嗟乎！後之学者，便息百城之游，永无五失之谬。论凡二十七品，为十五卷。若内人立义，皆标人名，无名者例称“自部”。若外人立义，亦标人名，无名者例称“外人”。缚解品已前，慧赜执笔。观业品已後，法琳执笔。於是起四年夏，讫六年冬，勘定既周，缮写云毕。所司详读，乃上奏闻。
    ○法华三昧行事运想补助仪序
    夫礼忏法，世虽同效，事仪运想，多不周旋。或粗读忏文，半不通利。或推力前拒，理观一无。效精进之风，阙入门之绪。故言勤修苦行，非涅因。但礼念轨仪，文非不委。以散情昏重，想运难成。予因天台，再有详补。撮览枢总，使随言作念，随念成想，一一瞻视，如对目前。庶时刻不虚，事法成办。依本文总历十法，结要事理。
    ○辩正论（并序）
    有黄巾李仲卿，学谢管窥，智惭信度，矜白鸟之翼，望骇嵩华；负爝火之光，争辉日月。乃作《十异》《九迷》，贬量至圣。余慨其无识，念彼何辜，聊为《十喻》晓之，《九箴》诫之，用指诸掌，庶明达君子，详兹而改正焉。
    有考古通人，与占衡君子，观李卿诽毁之论，阅开士辩正之谈，详而议之，发愤兴叹，欲使邪正异辙，真伪分流，定其是非，以明得失，冀後进者，永无疑焉。通人曰：“余观造化，本乎阴阳。物类所生，起乎天地。历三古之世，寻五圣之文，不见天尊之神，亦无大道之像。按《灵宝九天生神章》云：‘气清高澄，积阳成天；气结凝滓，积滞成地。人生也，皆由三元养育，九气结形，然後生也。是知阴阳者，人之本也；天地者，物之根也。根本是气，无别道神。’”君子曰：“道士《大霄隐书》《无上真书》等云：‘无上大道君治在五十五重无极大罗天中，玉京之上。七宝元台，金床玉几。仙童玉女之所侍卫，住在三十二天三界之外。’按《神仙五岳图》云：‘大道天尊治太元之都，玉光之州，金真之郡，天保之县，元明之乡，定志之里，灾所不及。’《灵书经》云：‘大罗是五亿五万五千五百五十五重天之上天也。’《五岳图》云：‘都者睹也。太上大道，道中之道。伸明君最守静，居太元之都。’《诸天内音》云：‘天与诸仙鸣楼都之鼓，朝晏玉京，以乐道君。’推此谬谈，则道君是天之神明。既属州县，则天尊复是天之民伍，如佛家经论三界之外，名出生死，无分段之形；离色心境，何得更有宝台玉山、州郡乡里？虚妄之甚，转复难矜。但道家伪说，无迹可观，习俗生常，为日已久，众邪竞叙，至有不同。如欲正名，理须详悉。今略出缘起，随而判之。按《周礼》：自尧已前，未有郡县。舜巡五岳，始见州名；《尚书禹贡》，方陈州号。春秋之时，县大郡小，以郡属县；汉高已来，以县属郡。典诰所明，九州禹迹，百郡秦并是也。纵有道在天上，犹应触事无为，何因户属乡居，与凡不异？既有州县，即有官民，州牧郡守，姓何名何？乡长里司，谁子谁弟？并是管学道士，无识黄巾，不悉古今，未窥经史，人间置立州县，亦言天上与世符同，保伪为真，良可羞耻！其根脉本末，并如《笑道论》中委出也。
    通人曰：“庄周云：‘察其始而无生也。非徒无生，而本无形；非徒无形，而本无气；恍惚之间，变而有气；气变而有形，形变而有生。’人之生也气之聚，聚则为生，散则为死，故曰‘有’。‘有无相生也，万物一也’。何谓‘一’也？天下一气也。推此而谈，无别有道高，处大罗独称尊贵。”
    君子曰：“《阳气黄精经》云：‘流丹九转，结气成精，精化成神，神变成人。阳气赤名曰，元丹阴气黄，名曰黄精，阴阳交合，二气降精，精化为神；精神凝结，上於九天；九天之气，下於丹田，与神合凝，临於命门，要须九过，是为九丹。上化下凝，以成於人。’不云别有道神，能宰万物，使之生也。”
    通人云：“古来名儒及河上公解《五千文》，视之不见名曰‘夷’，夷者精也；听之不闻名曰‘希’，希者神也；搏之不得名曰‘微’，微者气也；是谓无状之状，无物之象。故知气体眇莽，所以迎之不见其首；气形清虚，故云随之不见其後。此则叙道之本，从气而生。所以《上清经》云：‘吾生眇莽之中，其幽幽冥冥；幽冥之中，生乎空同；空同之内，生於太元；太元变化，三气明焉。一气青，一气白，一气黄。故云一生二，二生三。’按《生神章》云：‘老子以元始三气，合而为一。是至人法体，精是精灵，神是变化，气是气象。’如陆简寂、臧矜、顾欢、孟智周等《老子义》云：‘合此三乘，以成圣体。’又云：‘自然为通相之体，三气为别相之体。’检道所宗，以气为本。考三气之内，有色有心；既为色心所成，未免生死之患，何得称常？”
    君子曰：“原道所先，以气为体。何以明之？按《养生服气经》云：‘道者气也。保气则得道，得道则长存。神者精也。保精则神明，神明则长生。精者血脉之川流，守骨之灵神。精去则骨枯，骨枯则死矣！故庄周云：吹句呼吸，吐故纳新。彭祖修之，以得寿考。’校此而言，能养和气，以致长生，谓得道也。”
    通人曰：“纵使有道，不能自生，从自然出。道本自然，则道有所待；既因他有，即是无常。故老子云：‘人法地，地法天，天法道，道法自然。’王弼之言天地王道，立不相违，故称法也。自然无称穷极之词，道是智慧灵和之号，用智不及无智，有形不及无形，道是有义，不及自然之无义也。”
    君子曰：“《易乾凿度》云：‘昔燧人氏仰观斗极，以定方名；庖牺因之而画八卦；黄帝受命，使大挠造甲子，容成次历数，五行九宫之说，自此而兴。’故《说卦》云：‘阳数九者，立天之道，曰阴与阳，阴二阳一，则天有三焉。立地之道，曰柔与刚，刚二柔一，则地亦有三。立人之道，曰仁与义，义二仁一，则人亦有三。三三合九，阴阳相包，以成万物。’不闻别有道神，处太元都，坐高盖天，上罗三清，下包三界，居七英之房，出九宫之上，行神布气，造作万物，岂非惑乱，陷坠人间耶？校功则业殊，比迹则事异，沙门旌德而靡违，道士言行而多过。立不利之遐迹，逮不朽之元猷，洋洋乎弗可尚也，其唯释教欤？岂以坳塘小水，匹冯夷大波者哉！非所类矣。”
    ○广析疑论
    有李远问舍人者：曾读斯论，意所未详，便以示沙门法琳，请更广其义类。琳乃答曰：“蒙示辛氏与净法师《〈齐物论〉大约》两问，词旨宏赡，理致幽绝。既开义府，特曜文锋。举佛姓平等之谈，别群生各解之说，陈彼此之两难，辨元同之一门。非夫契彼寰中，孰能震斯高论？美则美矣，疑颇疑焉。何者？寻上皇朝彻，始流先觉之名；法王应物，爰标佛陀之号。智慧者，盖分别之小术；般若者，乃无智之大宗。分别缘起，所以强称先觉；无知性寂，於是假谓佛陀。分别既於外有数，无知则於内无心。於外有数，分别之见不亡；於内无心，诱引之功莫匮。甚秋毫之方巨岳，逾尺之比大鹏，不可同年而语矣。庄生云：‘吾亡是非，不亡彼此。’庸讵然乎？所以小智不及大智，小年不及大年。惟彭祖之特闻，非众人之所逮也。况三世之理不差，二谛之门可验，是以圣立因果，凡夫有得圣之期；道称自然，学者无成道之望。从微至著，凭缮克而方研；乘因趣果，藉熏修而始见。彼既知而故问，余亦述而略答。详夫一音普被，弱丧由是同归，四智广覃，真如以之自显。自显也者，唯微唯彰；同归也者，孰来孰去。盖知随业受报，二鸟不嫌其短长；因湿致生，两虫无择於飞化。不存待与无待，明即待之非待矣。请试论之。
    昔阚泽有言：‘孔老法天，诸天法佛。’洪范九畴，承天制用；上方十善，奉佛慈风。若将孔老，以匹圣尊，可谓子贡贤於仲尼，跛鳖陵於骏骥。欲观渤，更保涓流，何异蔽目而视毛端，却行以求前路！非所应也。且王导、周ダ，宰辅之冠盖。王蒙、谢尚，人伦之羽仪。次则郗超、王谧、刘ギ、谢容等，并江左英彦，七十馀人。皆学综九流，才映千古，咸言性灵真要，可以持身济俗者，莫过於释氏之教。及宋文帝与何尚之、王元保等，亦有此谈。如其宇内并遵斯教，吾当坐致太平矣。尚之又云：‘十善畅则人天兴，五戒行则鬼畜绝。’其实济世之元范，岂造次而可论乎？中舍学富才高，文华理切，秦悬一字，蜀挂千金。法琳徒砺铅刀，何以当兹奇丽也？不量管见，轻陈鄙俚，敢此有酬，示麻续组耳。”李舍人得琳重释，涣然神解，重疑顿消，仍以斯论，广於视听，故得二文双显，各其志乎。
    ○答诏问释教利益对
    琳闻至道绝言，岂九流能辨；法身无像，非《十翼》所诠。但四趣茫茫，飘沦欲海；三界蠢蠢，颠坠邪山。诸子迷以自焚，凡夫溺而不出，大圣为之兴世，至人所以降灵，遂开解脱之门，示以安稳之路。於是天竺王种，辞恩爱而出家；东夏贵游，厌荣华而入道。誓出二种生死，志求一妙涅，宏善以报四恩，立德以资三有，此其利益也。毁形以成其志，故弃须美容；变俗以会其道，故去君臣华服。虽形阙奉亲，而内怀其孝；礼乖事主，而心戢其恩。泽被怨亲，以成大顺；福г幽显，岂拘小违？上智之人，依佛语故为益；下凡之类，亏圣教故为损。惩恶则滥者自新，进善则通人感化，此其大略也。而傅氏所奏，在司既不施行，乃多写表状，公然远近流布。京室闾里，咸传秃丁之诮；剧设席上，昌言胡鬼之谣。佛日翳而不明，僧威阻而无力。於时达量道俗，动毫成论者非一，各疏佛理，曲陈邪正。皆是奕之所废，岂得引废成兴！虽曰“破邪”，终归邪破。
    ☆智实
    智实，俗姓邵氏，雍州万年人。年十一出家京师大总持寺。武德七年，薛举东逼。僧法雅奏请京师翘勇僧千人充军伍，实致书止之。雅不从，实乃殴雅。事闻，敕令还俗。後雅被诛，复敕出家。卒年三十八。
    ○论道士处僧尼前表
    法常等言：年迫桑榆，始逢太平之世；貌同蒲柳，方值圣明之君。窃闻父有诤子，君有诤臣。法常等虽豫出家，仍在臣子之例。有犯无隐，敢不陈之？伏见诏书，国家本系，出自柱下，尊祖之风，形於前典。颁告天下，无得而称。令道士等处僧之上，奉以周旋。岂敢拒诏？寻老君垂范，治国治家，所佩服章，亦无改异。不立观宇，不领门徒，处柱下以全真，隐龙德而养性。智者见之谓之智，愚者见之谓之愚，非鲁司寇，莫之能识。今之道士，不遵其法，所著衣服，并是黄巾之馀，本非老君之裔。行三张之秽术，弃五千之妙门，反同张禹，漫行章句。从汉魏已来，常以鬼道化於浮俗，妄托老君之後，实是左道之苗，若位在僧尼之上，诚恐真伪同流，有损国化。如不陈奏，何以表臣子之忠情？谨录道经及汉魏诸史佛先道後之事，如别所陈。伏愿天慈，曲垂听览。
    ○致杜正伦书
    沈俗僧智实白：实怀橘之岁，涉清信之名；采李之年，染息慈之位。虽浅智褊能，然敢希先达。窃见化度寺僧法雅，善因曩世，受果今生。如安上之游秦，似远公之入晋。理应守护鹅之行，持结草之心，思报皇王之恩，奉酬覆载之德。乃於支提静院，但为宰杀之坊；精舍林中，镇作妻孥之室。脱千僧之服，四海怆动地之悲；谤七佛之经，万国嗟诉天之怨。自汉明感梦，摩腾入洛已来，无所名人，颇曾闻也。皇帝受禅，抚育万方，欲使王道惟清，法海无秽。公策名奉节，许道亡身，除甘蔗之灾，拔空腹之树。使禅林郁映，慧苑扶疏，茂实家声，震於邦国。宁可忍斯邪佞，乃捧钵於祗洹；弃我贞廉，绝经行於灵塔。龙门深，奉见无由。天意高悬，流问何日？惟公鉴同水镜，智察幽微。仰愿拯惊翼於华箱，济涸鳞於穷辙。轻以干陈，但增悚惧。
    ○致僧法雅书
    与子同生像季，共属陵迟。悲六道之纷然，愍四生之未悟。子每游凤阙，恒遇龙颜。理应洒甘露於帝心，荫慈□於含识。何乃起善星之恶见，鼓调达之恶心？令善响没於当时，鬼迹播扬於後代？岂不以朝含安忍，省纳刍荛？恣此愚情，述斯顽见。嗟子可悲，实伤其类。且自多罗既断，终不更生；析石已分，义无还合，急持衣钵，早出伽蓝，使清浊异流，兰艾殊列，则使群臣息於讥论，梵志寂於谤声，定水噎而更通，慧灯晦而还照。此言至矣，想见如流。
    ●卷九百四
    ☆明
    明，贞观初沙门。
    ○决对傅奕废佛僧事表
    僧明言：闻三皇统天，五帝御，道含宏而远大，德普覆而平均。敷善教以训民，布慈心而育物。逮乎中古，其道弗亏。故汉武钦明，见善而弗及；显宗睿哲，体道而弗多。遂能纡屈尊仪，甘泉礼金人之瑞；翘想梦寐，德阳降铜像之徵。於是秦景西游，越流沙而访道；摩腾东入，跨葱岭而传真。遂得化渐汉朝，寺兴白马之号；道流晋世，刹建青龙之名。其间盛写尊仪，竞崇寺塔，腾慧□於落仞，涌法水於穷源。驱有识於福林，登苍生於善地。开阐佛法，昭化愚蒙。故得永平季年，嘉瑞臻集。庆□流润，湛露凝甘，泽马腾骧，神雀翔集。朱英吐合颖之秀，紫葩生连理之枝。可谓不世之奇徵，非常之嘉瑞者也。於是西域入侍，南越归仁。偃革休兵，销金罢刃。岂不由感圣降灵，奉戒行善。精诚昭著，贯达幽明者哉？
    故《书》云：“天生神物，以祚圣人。无德斯隐，有道则见。”著之史，可得而详。惟我大唐，膺期启运，握机御历，诞命建家。初起义则道叶百灵，始登图则威加万国，故世充化及，授首於东都；建德、武周，榇身於北朔。荆、吴克定，秦、陇廓清，方应驾七宝而飞行，导千轮而轻举，巍巍弗与，荡荡谁名？功既成焉，事亦毕矣。加以留心佛法，眷言匡护。故庄严总持，再兴九级；沙门释子，更度千人。像化弥盛於前朝，寺塔更兴於圣世，方顶戴三宝，宏护四依。合掌低头，忘帝王之贵；敛心屈膝，尽至敬之诚。
    自庆遭逢，属此嘉运。方愿息心净刹，毕志元门。懔厉六时，以酬圣世之德；翘勤五体，用报罔极之恩。而奕忽肆狂言，上闻朝听，轻辞蔑圣，利口谤贤。出语鬼於枭音，发声毒於鸩响！专欲破灭佛法，毁废众僧；割断衣粮，减省寺塔。其故何也？
    奕曾为道士。恶妒居怀。故毁圣劣凡，赞愚胜智。以下夸上，用短加长，违理悖情，一至於此！但谗言害德，偏听伤贤，故宋受子罕之言，囚於墨翟；鲁信季孙之说，逐於尼邱。二子之贤，弗能自免；八条之谤，或累於人。然以主上钦明，弗容谗慝。纵其三至，宁致一疑？但浮□在天，白日有时亏照；游翳拂日，阳精为之不明。而傅奕浮辞，迷於视听，情理眩惑，言语混淆，弗可专听，岂应偏信！请共决对，存毁分甘。忝在缁徒，预参法侣，忽闻诽谤，宁不深伤？纵回刃刳心，未以为痛；抽刀髓，讵以为残，谤ゥ之深，伤酷甚此！经云：“亡身护法，没命宏道。”此其时也。方抽肠沥胆，报邪逆之仇雠；申表献诚，雪师父之谤辱。冒昧忤听，追用惊惶。谨言。
    ☆灵润
    灵润，俗姓梁氏，河东虞乡人。隋仁寿中出家太岳灵岩寺。贞观八年住京师宏福寺。
    ○报京邑门人书
    吾今东行，累有三益：一酬往谴，二顺厌生，三成大行。吾有宿累，蒙天慈责。今得见酬，则业累转灭。唯加心悦，何所忧也？愚夫痴爱，随处兴著。正智不尔，厌不重生。夫净秽两境，同号大空。凡圣有情，咸推觉性。觉空平等，何所著也？自度度人，俱利之道。举人出家，依道利物。愿在三有普济，四生常无退转。三益如是，汝等宜知。各调净根业，兴善而住。吾无虑矣！
    ☆元琬
    元琬，俗姓杨氏，宏农华阴人。事昙延法师为师。贞观初敕住普光寺，十年卒。
    ○上遗封表
    元琬闻真容晦迹，像教陵迟，无不假缁素以住持，设内外而为护。遂得法□再润，慧日重辉，光协万乘，绍隆千载！窃寻住持之理，义有多门；宏护之方，教乃非一。若不依佛取舍，仍恐赏罚乖宗。如其准教验时，是则简径当理。伏以僧尼等不依戒律，致犯刑章。闻彻阙庭，尘渎听览。琬等僧徒，无任惭惧。但恐馀年昏朽，疾苦相仍，弱命不存，洪恩未答。遂於经中撰《佛教後代国王赏罚三宝法》及《安养苍生论》并《三德论》各一卷，伏愿圣躬，亲降披览。陛下广开上书之路，冀纳刍荛之言。谨献秘要之经，详金口之教。但琬忝当传法，庶无匿教之愆。扶劣署封，以酬终後之事。不胜恋仰，谨奉经以闻。
    ○致皇太子书
    元正告始，景福维新。伏维殿下膺时纳祜，罄无不宜。但琬夙萦沈疴，不获奉庆。蒙降逮问，无任荷戢。感顾恩隆，罔知攸厝。今略经中要务，即可详行者四条，留意寻检，永绥宝祚。初劝行慈，引涅梵行之文，令起含养之心，存兼济之教也。二减杀者，引儒礼无故不杀牛羊者，皆重其生，去其滥逸也。又云：“王者修其教不易其俗，齐其政不易其宜，见其生不忍其死，闻其声不食其肉。”此即上帝悼损害之失，树止杀之渐也。故佛经有恕己之喻，诫之以杀打诸事也。琬闻东宫常膳，日多烹宰，审如所承，诚有大损。殿下以一身之料，遍拟群僚，及至断命所由，莫不皆推殿下。所以长怀夕惕，望崇慈恕，自今已往，请少杀生，东宫内外，咸减肉料，则历长命久，仁育斯隆。三顺气者，如经不杀曰“仁”，仁主肝。肝者木也。春阳之时，万物尽生，宜育群品，用答冥造。如其有杀，是不顺气。殿下位处少阳，福居春月，行慈以和正气，施惠以保天龄。请年别春季，断肉停杀，ê彼含育，顺此阳和。四奉斋者，如经年三月六斋，能洁六根，便资五福，伏愿遵行，受持斋戒。何者？今享此重位，咸资往因。复能进德崇善，用成其美，则善知识者，是大因缘。元琬道德疏微，曲蒙顾盼。谨率闻见，敢尘听览。
    ☆慧赜
    慧赜，俗姓李氏，荆州江陵人。九岁投本邑隐法师出家。隋开皇中住江陵寺，後敕住清禅寺。大业末卜居终南高冠岭。贞观初敕召翻译新经，十年卒。年五十七。
    ○般若灯论序
    《般若灯论》者，一名《中论》，本有五百偈，龙树菩萨之所作也。借灯为名者，无分别智有寂照之功也。举中标目者，鉴亡缘观等离二边也。然则灯本无心，智也亡照，法性平等，中义在斯。故寄论以明之也。若夫寻诠滞旨，执俗迷真，颠沛断常之间，造次有无之内，守名丧实，攀叶亡根者，岂欲尔哉？盖有由矣！请试陈之。若乃构分别之因，招虚妄之果，惑业熏其内识，恶友结其外缘，致令慢耸崇山，见深沧海。恚火难触，词锋罕当，闻说有而快心，听谈空而超谤。六种偏执，各谓非偏；五百论师，争兴异论。或将邪乱正，或以伪齐真，识以悟而翻迷，教虽通而更壅，可谓捐珠玩石，弃宝负薪，观画怖龙，寻迹怯象。爱好如此，良可悲夫！
    龙树菩萨，救世挺生。诃嗜欲而发心，阅深经而自鄙。蒙独尊之悬记，然法炬於阎浮。且其地越初依，功超伏位。既穷一实，且究二能。佩两印而定百家，混三空而齐万物。点尘劫数，历试诸难，悼彼群迷，故作斯论。文元旨妙，破巧申工，被之钝根，多生怯退。有分别明菩萨者，大乘法将，体道居衷，遐览真言，为其释论。开秘密藏，赐如意珠，略广相成，师资互显。至若自乘异执，郁起千端，外道殊计，纷然万绪。驴乘竞驰於驾驷，萤火争耀於龙烛，莫不标其品类，显厥师宗。玉石既分，元黄亦判。西域染翰，乃有数家，考实析微，此为精诣。若含通本末，有六千偈，梵文如此，翻则减之。我皇帝神道迈於羲农，陶铸侔於造化。包六合而贯三才，摄四生而宏十善。崇本息末，无为太平；守母存子，不言而治。偏复留心释典，遐想至真。以为圣教东流，年淹数百，而亿象所负，阙者犹多，希闻未闻，劳於寤寐。
    中天竺国三藏法师波颇蜜多罗，唐言朋友，学兼半满，博综群诠，丧我怡神，搜元养性，游方在念，利物为怀。故能附筏传身，举烟召伴，冒冰霜而越葱岭，犯风热而度沙河。时积五年，涂经四万，以大唐贞观元年岁次И訾十一月二十日，顶戴梵文，至止京辇。昔秦徵童寿，苦用戎兵，汉请摩腾，远劳蕃使。讵可方兹感应，道契冥符。家国休祥，德人爰降，有司奏见，殊悦帝心。其年有敕安置大兴善寺，仍请译出《宝星经》一部。四年六月，移住胜光，乃召义学沙门慧乘、慧朗、法常、昙藏、智首、慧明、道岳、僧、僧珍、智解、文顺、法琳、灵佳、慧赜、慧净等，传译沙门元谟僧伽及三藏同学崛多律师等，同作证明，对翻此论。尚书左仆射国公房元龄、太子詹事杜正伦、礼部尚书赵郡王李孝恭等，并是翊圣贤臣，佐时匡济，尽忠贞而事主，外形骸以求法。自圣君肇虑，竟此宏宣。利深益厚，实资开发。鉴译敕使右光禄大夫太府卿兰陵萧，信根笃始，慧力要终。寂虑寻真，虚心慕道，赞扬影响，劝助无辍。其诸德僧，夙兴匪懈。研幽旨，去华存实，目击则欣其会理，函丈则究其是非，文虽定而覆详，义乃明而重审。岁次寿星十月十七日，检勘毕了。其为论也，观明中道，而存中矣。观空显第一，而得一乘空。然则司南之车，本示迷者；照胆之镜，为鉴邪人。无邪则镜无所施，不迷则车不为用。斯论被申，其由此矣。虽复斥内遮外，尽妄穷真，而存乎妙存，破如可破。荡荡焉，恢恢焉，迎之靡测其源，顺之罔知其末。信是莹心神之砥砺，越溟险之舟舆，骇昏识之雷霆，照幽涂之日月者矣。此土先有《中论》四卷本偈，大同宾头卢伽为其注解。晦其部执，学者昧焉。此论既兴，可为明镜。庶悟元君子。详而味之也。
    ☆志宽
    志宽，俗姓姚氏，蒲州河东人，隋青州刺史任子。自幼出家，大业中以事流西蜀，贞观初还乡里。十七年卒於仁寿寺。年七十八。
    ○慰神素书
    等同幻境，俱禀泡形，不意之情，非复言像。素法师俗风清美，道器冲深，包总义门，研机至实。但正业久成，必之净土。此方薄运，顿失所归。老病之僧，早应先去。罪重福微，犹守馀报耳。法师不遗故旧，昨二十五日夜降神共聚，同卧一床，通夕言议，至晓方别。情犹今昔，事即存亡，冥感之诚，未可陈述。
    ☆元览
    元览，俗姓李氏，赵州房子人。年十三，至汾州就超禅师出家。贞观初入京师，住宏福寺。十八年，舍身渭阴洪陂坊。
    ○临终遗文
    敬曰十方三世诸佛：弟子元览，自出家来，一十二夏，虽г僧数，大业未成。今欲修行檀波罗蜜，如萨垂投身，尸毗割股，鱼王肉山，经文具载。请从前圣，敢附後尘。衣物众具，任依佛教。临终之人，多不周委。
    ☆慧净
    慧净，俗姓房氏，常山真定人。隋国子博士徽远犹子，年十四出家。贞观二年新经至，敕净译释。十三年延为普光寺主，仍知纪国上座。十九年卒，年六十八。
    ○辞谢皇储令知普光寺任启
  </div>
  <div class="pagination">
   <a href="全唐文_page538.html">
    上一页
   </a>
   <span>
    ...
   </span>
   <a href="全唐文_page534.html">
    534
   </a>
   <a href="全唐文_page535.html">
    535
   </a>
   <a href="全唐文_page536.html">
    536
   </a>
   <a href="全唐文_page537.html">
    537
   </a>
   <a href="全唐文_page538.html">
    538
   </a>
   <span class="current-page">
    539
   </span>
   <a href="全唐文_page540.html">
    540
   </a>
   <a href="全唐文_page541.html">
    541
   </a>
   <a href="全唐文_page542.html">
    542
   </a>
   <a href="全唐文_page543.html">
    543
   </a>
   <a href="全唐文_page544.html">
    544
   </a>
   <span>
    ...
   </span>
   <a href="全唐文_page540.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
