<!DOCTYPE html>
<html>
<head>
    <meta charset="UTF-8">
    <title>全唐文 - 第 242 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 242 页/共 603 页</h1>
    <div class="content">    ☆灵石碑
    大唐天宝十五载岁次丙申，正月乙卯，朔十八日壬申，半江砥石出见於外表，时和而年丰也。君圣而龙凤祥形，臣忠而庶物昭著，虽图记不载，而迹远相传。太守清河张公，自承下车，宣布皇化，邦俗一变，江月双明。自置州郡以来，未之有也，有兹乐事，敢事记云。
    ☆薛钧
    钧，河南闻喜人。天宝时官右监门卫长上。
    ○唐故翊麾副（阙）置同正员骑都尉薛君塔铭
    龙集协洽月（阙一字）于皋朔己亥日辛酉，君奄然卒於西京太平里之第，春秋廿八，惜也。人到於今悲之，草木衰，日月逝，睹天地之萧瑟，感幽冥之惨戚。欲见之不可得，将舍之不可得，爰起兹塔，因志於行，是谓百二之论也。君讳良佐，字尧臣，河东闻喜人。盖上古轩皇之华裔，经国诸侯之令绪，具在诸谱，吾将略焉。会祖待聘，皇右千牛通事舍人。祖麟，朝散大夫皇北都司法。父谔，朝散大夫行右监门卫长史。并疑谋必割，乱政斯理，覆车之後，当革前弊。文翰以饰之，道术以华之，贤良代有，秀异间出，诞我君子，克彰前闻。君即长史之次子也，才逾捧雉之年，已有食牛之气；始过龙女之岁，早怀成佛之因。乃乘轩静边，为国侵地，胡寇载殄皇恩是班，以功授官勋焉。由是日崇法门，专精释诰，行深般若，而种善根。五阴皆空，六尘不梁，无上之士，君其谓乎？不然者，何以子时右胁而没，月维徂暑，日在东井，寒泉沸，岁木乾，君小敛在床，自生而尽。三旬乃出肤，不改常；百日开空，色不渝旧。信有金刚之坚，岂无我净之理，由前劫之未睹，（阙一字）代之一闻者也。昆良道，季良史，痛三武之丧伟节，哀五常之凋白眉。敬崇法因，乃遵所请，以来年闰二月十四日，建塔於终南山施陀林善知识之次，其宝天宝二祀也。铭曰：
    （阙二字）东注，流景西驰，天长地久，逝者如斯。焱从悟发，惠逐（阙一字）为，塔建何所？终南之垂。
    ☆窦忻
    忻，天宝十二年官通直郎、右武卫骑曹参军。
    ○大唐□故云麾将军左监门卫将军上柱国彭城县开国公刘府君墓志铭（并序）
    君讳元尚，字元尚，彭城人也。出自轩皇之後，继乎光武之允，长源远派，（阙一字）裔於公焉。祖高道不仕，父居心物外，混迹人间，绝粒归真，澄神息念。公禀灵（阙一字）得风□之气，感岳渎之精，茂岁有奇，与同年而特异；弱冠从仕，於（阙一字）卫而超功。简在帝心，於斯为美，解褐拜掖廷监作大食市马使。燕王市於骏骨，伯乐顾之龙马，遂使三军迎送，万里循环，荣宠是加，超公内寺伯也。复为骨利干市马，崎岖百国，来往三春，追风跃而奔腾，逐日回而来献，遂加公谒者监。奚首领屈突于，侵扰候亭，搅乱军旅，公密奉纶诰，勒兵讨之，则知圣泽推贤，军容得士。公有坐帷之策，克日摧锋，立讨之谋，应时瓦解，特拜内侍，答公之德也。北庭使刘涣，躬行悖逆，委公斩之。又瀚海监临，宣慰四镇，兵士畏爱，将帅威慑。无何，迁□麾将军左监门卫将军摄省事，宠恩极也。仍知武德中尚五作坊使，国家寄重，珍玩不轻，妙眩工输，巧从班氏。能为悦豫，干得公心，出入肃清，内外皆美。向一十五载，考绩逾深，何必上标下（阙一字）能无有（阙一字）况招冤谤，徒有铄词。圣上委公清慎，特令无事，虽去官禄，而不离家，得预悬车，於兹足矣。未锡楼船之号，俄闻梁木之歌，惟公以天宝十二载八月十一日，遘疾薨於金城里这私第，春秋六十有八。皇情悲悼，朝野增伤，以天宝十三载十有一月二十九日，窆於龙原府夫人旧茔合，礼也。势搞长原，气连秦岫，岗峦丛倚，宫阙峥嵘。嗣子守义，常选苏期内给事上柱国；守志，宫教博士，并泣血茹荼，哀缠触类，气添哽咽，痛感号兆，哀笳断绝於长空，楚挽喧阗於广陌。克诚克信，有度有章，有展饰终，记之金石。铭曰：
    帝轩之允，光武传家，盈门金紫，宠幄荣华。天盛必衰，有会克离。圣人既则，神道何为？物虑推迁，迹存不朽勒石题铭，同天地久。
    ☆许子真
    子真，天宝时官四门助教。
    ○容州曾宁县杨妃碑记
    杨妃，容州杨卫人也，离城一十里。小名玉娘，父维，母叶氏。维尝谓先人云，葬其祖去此十里许，逢一术士，忘其姓名，云：“此坟若高数尺，必出贵子，惜太低，生女亦贵。”妃毋怀娠十二月始生，初诞时，满室馨香，胎衣如莲花，三日目不开。夜梦神以手拭其眼，次日目开，眸如点漆，抱出日下，目不瞬，肌白如玉，相貌绝伦。後军都置杨康见之，以财帛啖其父求为女，妃家素窭，不获已与之。康有二子读书收，妃三岁，日夜同坐，听其诵读，渐长，通《语》、《孟》，康夫妇惜如珠玉。杨长史炎摄行帅事，闻之左右，令与毋偕来，一见大奇，私谓厥妻曰：“此女姿质异常，貌有贵相，吾二妇远未逮也。”遂给以金帛与康，求为女。康不从，乃胁取之，举家号泣送去。居无几何，长史秩满，摧归长安，与二女同教，惟妃性昭慧，谙音律，明经史。后进入寿宫，开元二十四年，明皇诏入内，号太真，大被宠遇，天宝间册为贵妃云。
    ☆边承裴
    承裴，天宝初官金部员外郎。
    ○对太庙登歌判
    〈冬享，太庙登歌，击拊大管不作。法司科管者。词云：鼓<申柬>不奏有所由。〉
    尝有仪，霜露是感，必先金石之序，以降神祗之福。故洁粢丰盛，年如登也；博硕肥盾，人力存焉。三献克终，九成斯辨，堂上堂下，咨乐正而为节；载拊载击，播颂声而有伦。大管或亏，小<申柬>攸阙，既齐楚以引过，奚《韶》、《》以合雅。宜法司，以应服念。
    ○对太室择嗣判
    〈甲於太室择嗣，先幼者。或非之。称神所命。〉
    执古以道，格人其经。舍而或逾，动则奚轨？况承家继体之重，义存乎冢嗣；绝嫡立庶之命，礼资乎象贤。是用弓裘必荣，钟鼎以赫，斯列侯之恒典，岂下愚而足度？彼已之甲，惟秩何也？德未昭宠，过符恒禁。有子谁立？固晋侯之不经；择幼为先，类楚王之有嬖。俱曰神命，仍亏拜璧。欲议刑章，谁谓无玷？况太室之礼，僭已凌於殷庙；薄言之状，位匪列於周官。欲按科条，得悉名器。此而服念，终谓疑刑。
    ☆杨齐宣
    齐宣子正衡宏农人，天宝六载官天王左史。
    ○晋书音义序
    余内弟东京处士何超字令升之所纂也，令升即仲舅商州府君之子。惟我仲舅，实蕴多才，疆学懿文，绍兴门范，剖符行节，宏阐帝猷。虽望位兼崇，大名犹郁；而增修益振，馀庆方锺。确尔专精，深期克复。时之未与，衣冠之嗣曷沈；道在则闻，儒素之风自远。不陨其业，於斯为得与？处士弟约以优，溺於坟史，尝讶晋室之典，未昭其音；思欲发挥前人，启迪後进。由是博考诸传，综览群言，研异同，撰成《音义》，亦足以畅先皇旨趣，为学者司南，式叙其由。劝成其美，三都尚隐，思旌擅洛之文；五等回封，远愧平吴之绩。巨唐天宝六载，天王左史宏农杨齐宣字正衡序。
    ☆何超
    超，东京处士。
    ○晋书《音义》序
    先朝所撰《晋书》，帝纪十、志二十、列传七十、载记三十，合一百三十篇。令升此《音》，纪志共为一卷，其列传载记，各自区分，都成三轴，件目如左，仍依陆氏《经典释文》，注字并以朱英。服勤编简，颇涉暄寒。凡此训释，必求典据，庶无墙面，畴敢师心？如或未周，敬俟来哲尔。
    ☆裴春卿
    春卿，天宝朝官司勋员外郎，历太子中允。
    ○对举似已者判
    〈丙充使，举似已者，御史纠按。丙称但成三物，唯善能之。〉
    受命观风，光膺耳目，停车辍驾，是牧翘楚。知之不远，十步自得於芝兰；行之有邻，千里方闻於应会。惟彼举善，诚为好德；出门无爽於同人，投士遂多於似已。类祁奚之直道，有范滂之远心；建一官而三物克成，举十室而四方知劝。皇华允美，所谓伊人。白简以闻，徒为此纠。
    ○对毁濯龙泉判
    〈舆人毁濯龙泉，或失其利。杨氏因形胜兴废业，邑人诉劳役不服事。〉
    水德利物，在乎泉源。农功以时，资於灌沃。必欲壅畜无泄，将以潴防有用。舆人何者？辄起讼於沤菅；杨氏不争，更有兴於负锸。讵谢王尊之堰，重开方进之陂。既以乐成，何徵役本？
    ☆裴幼卿
    幼卿，天宝时擢书判拔萃科，、
    ○对藏冰不固判
    〈所司藏冰不固，诉云：采冰家户不依尺样。〉
    习坎居卑，履霜为渐，始众流而就湿，终积溜而成冰。於是岁约星回，时遵月令，启凌□之室，享司寒之神。山人县人，即分官而有典；北陆西陆，将候日以无差。乃采Ё寒，必於穷谷。岂可未终见见，遽此阳？望朝觌而未开，与隆冬而共尽。主司先标尺样，输纳当有程期，岂三令之莫申，何一言之匪效？既乖守职，讵可逃刑。
    ○对鬯酒不供判
    〈太常博士请郁鬯酒，光禄以久无匠人，且金草不知所出，不造。祠部亦以为礼有沿废，不允所请。寺执见著唐礼，岂得不行？祠部云：籍田准令兼给廪牺，籍田今或不供牺，亦废用酒，无郁鬯於事何阙？寺犹固执。〉
    郊有常，春秋匪懈，人神足以叶秘，礼物於焉致和。荐黍惟馨，徵茅有典，为酒为醴，将见供於鬯人；或废或存，具主文於甲令。至如气交阴臭，法变周因，始有袭於焚萧，竟将申於酌郁。灌以香草，陈於卤尊，备一献之登歌，知百神之受职。固当所习，宁越礼经。况乎祀典有崇，太常攸掌，制经具陈期品，著令元削此条。光禄不供，自觉瓶之罄矣；籍田为喻，谁云井有人焉？旧章无替於执文，王典岂新於改作。三覆华省，徒见惭於有司；再览太常，实未乖於彝典。
    ☆裴腾
    腾字士举，天宝朝官户部郎中。
    ○对字诂判
    〈甲书字诂，所由计功不及日。请科罪。不伏，诉云：纸类不同。〉
    底禄致位，职司在公，登朝庶官，无废一命。甲也游学，效於文字，工彼汗简，尝观太史之书；临诸墨池，能妙右军之笔。徵乎考绩，在日课而有违；何以旷官，俾月将而不及。宁使微言有绝，古训无传。诚计功而致科，岂多言而获免？
    ☆赵子馀
    子馀，天宝时擢书判拔萃科。
    ○对荐贤能判
    〈甲荐贤能之士，三诣公车试，皆高第，表请锡彤弓矢。廷尉致诘，词云：三适有功。〉
    建官惟材，言刈其楚，为政以德，行归於周。甲徽华国章，夹辅王室，允兹好德，是用进贤。礼尽异能，裒然登於汉室；策选岩穴，咨尔於周行。既三适於公车，宜九锡以观国，且得臣败楚，失在子文；夷吾霸齐，功归鲍叔。宠锡既颁於彤弓，将命必议於太常，致诘岂烦於廷尉。傥任刑而废礼，犹越祝以代庖，既见侵官，未能唯命。
    ☆褚廷询
    廷询，元宗时擢书判拔萃科。
    ○对习星历判
    〈得甲称人有习星历，属会吉凶。有司劾以为妖款。云天文志所载，不伏。〉
    和氏命官，畴人继职，裁度历数，辨正阴阳。虽日月星辰，无幽不烛；而吉凶性命，象在其中。所以班固题篇，编而作志；马迁著史，取以成书。安可私议灾祥，公违典宪；仰秦仪而虽隔，瞻汉纲而斯存。岂得日用不知，都劳帝力；天文妄习，仍委国刑。宜峻典彝，以申平反。
    ☆潘文环
    文环，天宝时擢书判拔萃科。
    ○对西陆朝觌判
    〈西陆朝觌，阙彤绎之供。御史劾之云：非其时，不合礼。〉
    将祭司寒，必从朝觌。自上下下，颁亦有宜。惟彼乙兮，是称主者，献羔而启，自仰天王之礼；愆阳不兴，果叶藏冰之道。且祭之明日，曰绎曰彤，既区分於礼经，亦随时而用舍。有何乖制，而致绳愆？请宽执宪之刑，庶免不辜之罪。
    ○对泽宫置福判
    〈甲司泽宫，将祭而习礼，所由置福不设中，御史劾之。诉云：自邦国以下，则有名制王者之式，未之前闻。〉
    祭以训恭，射唯观德。出正中质，将定於贤愚；备物致用，是昭其典礼。瞻言尔甲，司此泽宫，张熊侯以示威，酌步而遵美。饮初列，爰立丰以表仪；射器斯存，亦置福而供命。然以高卑异等，名位殊伦。若事属诸侯，固宜同於相圃；而举非王者，爰可论於设中。既无供职之愆，宁惧守官之劾。
    ☆敬让
    让，赠秦州都督晖子，开元时官魏州长史。
    ○请致仕侍亲表
    臣某言：臣闻事君事亲，率由之道斯一；为臣为子，资敬之途无二。臣实不才，累升荣级，徒以家承勋旧，地分茅土，宠命优渥，实此之由，非臣妄庸，所堪奖拔。臣未登壮岁，乾荫先倾，逮於强仕，毋氏为育，欣欣而就禄者，希禄养之及亲也，臣虽愚鄙，妄佩朝簪。臣毋王，夙侍巾栉，久经忧苦，一缠风疾，二十馀年，今秋已来，所苦增剧。板舆周览，迫於家园；彩服承欢，久违於膝下。臣谬居藩佐，累变炎凉，瞻望庭闱，五情纡结，虽王臣蹇蹇，匪躬之故，而孝道，因心罔极。伏惟陛下圣明统业，孝理天下，文轨同於八荒，德教加於百姓。况臣沐浴皇化，差池班列，尘忝滋久，臣复何言？臣兄弟之中，臣又居长，五起三省，是臣微志；视膳尝药，非臣而谁？臣之愚诚，天地神祗，所共昭鉴。伏乞天恩少留哀察，臣请解所职，侍养京都。冀乌鸟之情，俯遂终食；犬马之报，希酬万一。臣虽死之日，犹生之年，无任惶悃迫切之至。
    ☆赵良玉
    良玉，天宝时擢书判拔萃科。
    ○对粪田判
    〈或以斋月屠犬，县科杀生。曰为轻所用。〉
    国著九赋，农分三壤，将助鸣鸠之稔，是用磔犬之法。时惟上月，德在发生，爰取则於周官，遂兴功於鲁胥。使我疆我理，开无无之郊原；如京如坻，蔼之稼穑。艺或若此，业乃可凭彼何为政，义守常典。徒严止杀之方，岂曰利人之术？且成物之急，济时攸重，苟能敦本，孰谓不经？礼合时宜，尚废犬羊之叹；农为政本；爰停屠杀之罚。
    ○对道路判
    〈乙主路，三十里置候馆。州按其违古制。词云：险陆相半。〉
    国有郊鄙，道有室庐，是崇委积，以待羁旅。眷夫惟乙，则曰司存，掌彼康衢，顺帝之则；修其候馆，亏古之制。公家之事，为之式可；旧章不率，谁敢允从？且十里有庐，五十里有馆，典经攸著，黾玉是司。徒以险陆为词，其如专擅之罪。
    ☆孙益
    益，天宝时擢书判萃科。
    ○对西陆朝觌判
    〈西陆朝觌，阙彤绎之供。御史劾之云：非其时，不合礼。〉
    凌人纳室，献羔开冰，取时寒而腹坚，用觌朝而首出，在於宾祭，则有彝伦。况彤绎之礼既施，水土之品必设，盈缶或存乎禺若，藏冰更阙於陈焉。乙忝主司，实为失守，无恒之迹，且类於南人；有常人仪，宜在於西陆。未能引过，犹谓非时，於礼何观？在刑不妄。
    ☆吴蒙
    蒙，天宝时擢书判拔萃科。
    ○对西陆朝觌判
    〈西陆朝觌，阙彤绎之供。御史劾之云：非其时，不合礼。〉
    冰以风壮，县人初传，寒乘春消，王命是出。韩夫彼乙，能业其官，岂炎凉之或愆，调乎四气；将潢之同荐，利於百神。涤意爰卜於吉蠲，阙容乃称於彤绎，曾是获麟之史，西觌靡逾；孰谓冠豸之雄，南台妄纠。若五经之训，奉以守官，乃或击无成，曷为知礼。
    ☆尹深源
    深源，天宝时擢书判拔萃科。
    ○对初税亩判
    〈所司初税亩，怨者实多，佥议罪其变法。中尉云：匪躬之故，两执不同。〉
    先王制礼，将使田赋有经；中古从权，亦由国用不足。履亩而税，侵农实多，小东作诗，见刺於谭后；大桀为论，甫闻於鲁臣。既繁杪岁之征，同起祁寒之怨，徒欲附上，焉能服人？且已效忠，未为干典，当采议於中尉，谅无嫌於所司。
    ☆孙承先
    承先，天宝时擢书判拔萃科。
</div>
    <div class="pagination">
<a href="全唐文_page241.html">上一页</a><span>...</span><a href="全唐文_page237.html">237</a><a href="全唐文_page238.html">238</a><a href="全唐文_page239.html">239</a><a href="全唐文_page240.html">240</a><a href="全唐文_page241.html">241</a><span class="current-page">242</span><a href="全唐文_page243.html">243</a><a href="全唐文_page244.html">244</a><a href="全唐文_page245.html">245</a><a href="全唐文_page246.html">246</a><a href="全唐文_page247.html">247</a><span>...</span><a href="全唐文_page243.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
