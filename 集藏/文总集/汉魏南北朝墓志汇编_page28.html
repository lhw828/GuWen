<!DOCTYPE html>
<html>
<head>
    <meta charset="UTF-8">
    <title>汉魏南北朝墓志汇编 - 第 28 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汉魏南北朝墓志汇编 - 第 28 页/共 32 页</h1>
    <div class="content">【铭文】兴和三年正月廿九日，瀛」州河涧郡中水县民」范思彦铭上记。」有灰，并有炭」为记。北京图书馆藏拓
【志盖】无
【铭文】□军将军静境太都督散骑常侍方城子祖子硕妻元氏墓铭。」夫人姓元，字阿耶，河南洛阳人也。恭宗景穆皇帝之玄孙，济阴」靖王之长女。枢光启圣，导鸿源于姬水；神雾感应，构峻极于灵」山。配天光宅之功，本枝百世之绪，固已图录丹青，悬诸日月矣。」曾祖济阴宣王，字小新城，恭宗景穆皇帝第三子，使持节征西」大将军、济相冀衮四州诸军事。祖偃，右卫将军、太中大夫、始平」侯。父济阴王，征东将军，幽齐冀三州刺史，薨，谥曰靖王。并明德」茂亲，风神清秀，翼亮皇家，股肱帝室。夫人生禀淑灵之气，标幽」闲之质，怀琬琰而发晖，蹈肃雍以贞懿。故苹蘩有度，絺路为功。」莫不率由自极，因心必尽。其犹明月之宝，生于海浦；夜光之璧，」出自昆岗。加以留心女史，存意典图，亦既教成，言归异室。年十」二乃适范阳祖氏。肃奉慈姑，敦穆娣侄。曲尽欢心，特留顾盼。彤」管有辉，白珪无玷。夫人率下行己，非礼不动。虽冀妇相敬如宾，」□曜齐眉举食，不能过也。及丧祸荐臻，旻凶在疚，含酸茹痛，思」□泣面。岂蓼莪之足陈□□人之无□假。乌兽易心，水火变节，」□之加也。且夫人笃于同气，孔怀特甚，惟弟及妹，倾心爱友。夫」□□□男，莫不令问令望，为龙为兕。教同训□，义等成轲，故长」□□志业清尚，才鉴明远。□日瑚琏，终成栋梁。故能诞仪凤之」毛羽，附神龙之鳞翼。望东阁以表道，登□朝而爰止。岂伊擅美」蕃采，固以扬名显亲矣。夫人方隆家庆，永贻多福，而与善无征，」奄从物化。春秋卅，以永安二年岁次己酉七月辛亥朔十六日」丙寅终于西界安城中。痛缠亲戚，哀动行人。暨兴和三年岁次」辛酉二月癸卯朔十八日庚申葬于范阳乃县崇仁乡贞侯里，」并上附先姑之茔。风树相摧，迁窆云及，负土莫追，瞻屺无见。惧」舟壑易□徙，声尘难久，乃铭金石，式昭不朽。其词曰：」维日之精，维月之灵，降神挺哲，有美刻生。方华桃李，比德娥英，」巫山谢丽，阿谷惭贞。礼备泉源，德配君子，去彼清闺，来嫔素里。」婉娩听从，温其容止，观图践礼，陈诗问史。母氏圣善，体夫成性，」允兹四德，聿修百行。双珠等润，两龙齐骋，妇德之宗，母仪之盛。」敬事慈姑，敦穆娣侄，言告言归，有行有节。中馈尤善，女工妙绝，」岂言妇人，实称明哲。风树遽留，慈亲不待，高堂已捐，曲江未改。」簪珥备陈，牲牢具宰，空悲若虬，徒深如在。松柏青青，修垄峨峨，」一尘黄庐，□□绮罗。终天何□太息良□，托体山原，勒美泉阿。北京图书馆藏拓
【志盖】阙
【铭文】曾祖高祖孝文皇帝。」曾祖母清河王太妃河南罗氏。父云，使持节侍中镇东将军青州刺史。」祖相国清河文献王。」祖母河南罗氏。父盖，使持节抚军将军济衮二州刺史。」父相国清河文宣王。」母安定胡氏。父宁，使持节散骑常侍右将军都督岐泾雍三州诸军事雍州」刺史临泾公，谥曰孝穆。」王讳宝建，字景植，河南洛阳人也。世有崇高之业，家开邦家之基。文献标榜千」仞，怀袖万顷，独秀生民，唯善为乐。文宣道冠周燕，声高梁楚；及永熙弃德，自绝」民神，居中承制，载离寒暑，大道功行，朝无秕政。王资灵天纵，禀气神生，幼而明」察，弱不好弄，出言必践，立志无违。仁义之道，因心被物；孝友之行，自己形人。同」齐献之竺学，等梁王之爱士，内无声色之好，野绝犬马之娱。于是德润生民，誉」满邦国。主上运属乐推，应期入缵，乃除骠骑大将军开府仪同三司。及丁」艰苦，遂主丧事，顾礼仅存，扶而后起。服阕，除光禄勋，开府仪同如故。周盛本支，」懿亲并建，乃大启山河，封宜阳郡王。方谓天聪辅德，神鉴佑善，锡此大年，申兹」远业。而旭旦收光，中霄坠羽，以兴和三年七月九日薨于位。恸发宫闱，哀感氓」庶，非唯收珠解佩，释耒捐钩而已。诏赠使持节侍中假黄钺相国太保司徒」公录书事都督雍秦泾渭华五州诸军事雍州刺史，王如故，谥曰孝武，礼也。粤」以八月廿一日祔葬于文宣王陵之右。惧山崩川改，余美无传，故敬勒声徽，旧」〔
注〕诸来世。其词曰：」大君有命，利建亲贤，应兹盘石，光启山川。身照日月，德润渊泉，入为卿士，乃作」宫连。天眷方竺，恩光鼎盛，九曜连辉，三台比映。谟明国道，弼谐朝政，祸福无」门，遭随有命。命之不淑，曷云能久，忽如开电，奄同过牖。以斯辩智，同之先后，永」捐华屋，长归芒阜。宾徒噭噭，服马萧萧，挽凄野夕，笳乱霜朝。狐兔方窟，豺狼且」嗥，一经岸下，方睹地高。」姊河南长公主。适颖川崔祖昴，散骑常侍光禄勋武津县开国公。」妹冯翊长公主。适勃海高澄，侍中尚书令领军开府仪同三司勃海王世子。」弟徽义，骠骑大将军仪同三司清河王。」弟徽礼，骠骑大将军仪同三司颖川王。」妻武城崔氏。父?，驃騎大將軍徐州刺史。北京图书馆藏拓
　　【注】旧当为奋字之讹。
【志盖】阙
【铭文】魏故假黄钺侍中尚书令司徒公都督定冀瀛沧四州诸军事骠骑大将军冀州刺史华山」王墓志铭」祖陵，散骑常侍征虏将军并州刺史。父肱，散骑常侍抚军将冀州刺史。王讳鸷，字孔雀，司」州河南郡洛阳县天邑乡灵泉里人。盖瑶水之清源，帝宗之秀烈。祖以鸿勋冠冕先朝。父以懋」德荣华后代。王体凝粹之淑灵，涵岳渎之逸气，纯敏在襟，宽仁为度。故懿德亮于初辰，而全盛」冠于成岁。缉熙之绩□亮，庸懃之效久着。是以负荷先构，忠干之业方隆；师诚无殆，祇畏之心」自远。太和廿年，释褐为给事中。寻有马圈之勋，赐爵晋阳男。正始中，转直寝。永平中，拜直阁将」军如故。延昌中，拜左军将军，直阁如故。奉敕使诣六州一镇慰劳酋长而还。延昌中诏除龙骧」将军武卫将军。熙平元年，除散骑常侍，抚巡六镇大使。神龟中，诏除银青光禄大夫，武卫如故。」正光诏除金紫光禄大夫。二年，诏除使持节都督柔玄怀荒抚冥三镇诸军事抚军将军柔玄」镇大将。王广设耳目，备加参伍，故能政怀内外，绥和远近，惠可依也，德可怀也。若乃陪驾游巡，」立气河阳，清我干纪，扫彼郊纷，诚由宰相之功，抑是我王之力也。正光五年十二月，朝廷遣都」督章武王融讨胡蜀贼失利，即令王分头讨之。以融失利，乃遣王代充都督，除北中郎将，将军」如故。建义元年，大将军尔朱荣入洛，除征北将军护军将军，领左卫将军，诏封昌安县开国侯，」食邑八百户。即以晋阳男回授第三息季彦。其年七月以本官除领军将军京畿都督。十月，诏」除卫将军，本宫如故。王永安二年随驾北巡，即达建州，遂与天柱大将军尔朱荣重出河阳。行」幸建州，诏书拜车骑大将军仪同三司中军大都督，改封华山郡王，食邑一千户，通前合一千」八百户，护军领军如故。其年八月，敕营法驾仗都将。十一月，诏除散骑常侍骠骑大将军，仪同」三司，王余官如故。普泰元年四月，诏加侍中兼尚书仆射，慰劳大使，骠骑，王并如故。永熙二年」四月，诏除使持节都督徐州诸军事，本将军加开府当州大都督徐州刺史，侍中，王如故。天平」二年三月还京，诏除大司马，侍中，华山王如故。方将陪升中之庆，行封岱之礼。而上天不慭，道」丧奄及。春秋六十有九，寝疾不豫。兴和三年六月九日，王薨于京师。粤十月廿二日卜窆于邺」县武城之北原。诏赠假黄钺侍中尚书令司徒公都督定冀瀛沧四州诸军事骠骑大将军冀」州刺史，谥曰武。王加鉴护事，礼锡备焉。于是友人车骑大将军秘书监常景惜白珩之掩曜，悲懋德之未融，镌金石而为志，托宾实以宣风。乃作铭曰：」郁郁帝宗，绵绵远祖，道驾雄英，德藉神武。义风前驰，仁声后举，邺济先构，功光遂古。唯王基命，」实诞贞烈，矫矫忠诚，棱棱峻节。闺庭内穆，谦恭外结，金铣玉粹，鉴明水彻。自亮天爵，仍荷朝命，」方藉国灵，即膺家庆。便系禁侍，缱绻官政，金紫载烈，龙光无竞。肃事朝采，久职周行，勾陈耸烈，」交戟耀●。外清干纪，内埽欃枪，立谋建部，气振河阳。监护上将，专守中权，左右辇毂，翰御柔玄。」远气自迈，威命更宣，督慰区夏，柘戍天山。懋爵兼劭，声望载融，安时信命，养晦遵蒙。位以车骑，」宠以仪同，淑慎为本，清明在躬。牧我彭汴，怀此王市，济宽以猛，笃终如始。惠政既施，高风云峙，」至德载驰，清规更起。及登邦政，实谐衮职，出入帝扆，左右皇极。志效忠贞，诚尽心力，事发仁衿，」义形正色。天监攸眷，礼锡更厚，崇以中台，加之端右。山门风烈，陇首云惊，累累曲阜，郁郁佳城。」幽关兮寂寂，泉路兮冥冥，舟与壑兮徒可志，名与德兮终自荣。」大魏兴和三年岁次辛酉十月己亥朔廿二日庚申。北京图书馆藏拓
【志盖】阙
【铭文】魏故侍中司徒尚书左仆射封公墓志铭」公讳延之，字祖业，勃海修人也，司空孝宣公之季子焉。绵爪播于上志，英声被于中古。巨以」帝师命氏，具用世家启冑。祖冀州，出总二难，声高羊杜。父司空，入登三事，道光稷契。公藉连」芳之盛绪，蕴生灵之秀气。水至而藿蒲以茂，土积而风雨自兴。如彼华星，临四游而无等；似」此明珠，湛九渊其谁匹。弱冠州辟主簿。正光末，起家为员外散骑侍郎。会大将军江阳王杖」钺西讨，僚彩之选，妙尽时英。乃以公为田曹参军，仍转长流事。公比翥鸿鹓，齐骧骥騄，神谋」上算，每出等夷。永安二年，孝庄流葵，潢池气梗，赤子盗兵，既欲安之，非公莫可。乃敕假节假征虏将军防境都督行勃海郡事。长旌首涂，光风先路。东北无尘，盖公之力也。三年，除」中坚将军散骑侍郎。会大丞相勃海王练石补天，断鳌柱地，以期四友，志访五臣。乃以公为」大行台右丞，委之群务。职是司直，正色绳非，阇闼众官，望风自肃。寻除持节平南将军济州」刺史当州大都督。公剖符作镇，秉旄制部，雰●已澄，行雨斯至。虽张宽世号通神，王闳时称」独坐，及其字民察物，故何以尚斯。未几，加中军将军，从班例也。太昌元年，复除征东将军大」丞相司马。于时天步未康，军政繁广，戎机骤发，羽檄亟驰。公实外作股肱，内参心膂，既曰鱼」水，亦处盐梅，熊虎为资，鹰鹯是务。真所谓社稷之卫，匪躬之臣者矣。永熙二年，除卫大将军」左光禄大夫郏城县开国子，邑三百户，司马如故。赏忠勋也。葵丘地接开辅，四分五裂，邺守」之重，非贤莫居。复以本官行相州事。天平之始，衮州刺史樊子鹄据州反噬。蛙呜沫泗，蝇飞」宋鲁。民未忘祸，从乱如归。至乃竹凤彩成，毛面猬起，杨桴举斧，顽抗王师。公受命忘身，椎锋」卫国，旬月之间，克殄凶丑。乃除使持节散骑常侍骠骑大将军青州刺史。于时侯渊叛换，据」有全齐，择肉四履，庖厨百姓。公龙旗云动，蛇鼓雷贲。地纲前张，天罗后设。曾未浃辰，逆渊授」首。遂乃褰帷问苦，下车布政。百城于兹敛迹，万里复见阳春。更满还乡，属大军西讨，仍行晋」州事。及秦贼蚁集洛阳，黑泰游魂河渚。大丞相发赫斯之怒，命虎豹之师。星阵风驱，月章电」驾，文马犀车，事属后拒。军次河内，复以公行怀州事。公善文词，好酣燕。其所留连，皆一时秀」士。九蕴余行，六肴间设。既闭门投辖，亦开阁忘疲。故以宾友相趋，朋徒慕响者矣。而逝川靡」息，日月无穷，与善何言，摧我良木。以兴和二年六月廿四日遇疾卒于晋阳，时年五十四。朝」廷痛惜之。有诏追赠使持节侍中司徒公尚书左仆射都督冀瀛殷三州诸军事骠骑大」将军冀州刺史郏城县开国子。粤以兴和三年十月廿三日归窆于广乐乡新安里。虽黄缣」绨帙，纪迹传功，恐玄途幽壤，声沉事灭。乃作铭曰：」郁矣公族，朱轩丹毂，连貂迭组，怀金拖玉。家擅?梓，门多鹓鹄，纳纳光风，峨峨世禄。若人挺」生，复作民英，奇文丽则，比迹云卿。身同规矩，志等绳衡，似觉而卧，若晦斯明。爰□濯鳞，或跃」盛府，五登方岳，再毗霸于。世号人师，民称慈父，始为鸿翮，终成凤羽。皎皎风丝，奄奄西日，素」秋忽矣，丹渊已毕。徒降声荣，空存宠秩，文物威蕤，笳管萧瑟。灵舆戒道，徙就帏荒，宾亲队列，车骑成行。去斯丽宇，即彼幽堂。徂辉。〔注〕兴和三年岁次辛酉十月已亥朔廿三日辛酉刊。河北景县出土。见《考古通讯》一九五七年第三期《河北景县封氏墓群调查记》。
　　【注】原石刻铭至此而止，下应仍有铭文，不知为何未刻。
【志盖】无
【铭文】大魏兴和三年岁次辛酉十月己亥朔廿三日辛酉，绥远将军」东安东观二郡太守封仲灵第三息妻毕墓志铭」祖众，宋徐州长史沛郡太守，赠衮州刺史。父文慰，散骑常」侍安东将军沧州刺史，赠抚军将军衮州刺史，谥曰恭。」兄祖彦，黄门侍郎，追赠卫大将军济衮二州刺史。」夫人姓毕，讳修密，衮州东平郡人也。文王以受命作周，毕」公以称昭建国。世踵利建之荣，家承满羸之业。祖珪璋特秀，」轩冕缙绅。父风标峻立，领袖多士。是以世禄所锺，积庆攸在。」琬琰内华，芝兰外馥。窈窕幽闲之性，率由自中；婉娩温柔之」志，非因物奖。至于苏横波翠羽之丽，削城结素之美，起荣曜」华华〔注一〕于春松，挺系系〔注二〕于秋菊。及果马于归，来仪盛族。德考惟房，教成闺阃。躬俭节用之行，见异于阶庭；织纴组钏之能，取则于风」俗。城隅既峻，信有彤管之辉；美玉自温，实无白珪之玷。既而」君子膺命，陈力就列。虽曰南金，实由砥砺。方当服絺绤以成」师，缵纮带而为傅。从三之义未终，难再之辞奄及。春秋五十」一，以兴和三年七月十一日卒于辛〔注三〕安里。其年十月廿三日」辛酉，乃作铭曰：」黄河带地，□岳陵天，含灵蕴德，挺俊生贤。轩冕楼叶，衡佩蝉」联，克诞淑令，秉心塞渊。婉娈高阁，窈窕深宫，皎如白雪，穆若」□风。贞静为性，幽闲在躬，英华外澈，机悟内融。亦既归止，执」帚来嫔，如兰始旦，如蕙初晨。克恭似馌，肃敬如宾，断机戒」子，观牖知人。辅佑寂寮，灰管局促，忽违嘉庆，奄同风烛。月照空房，风彯虚幄，今古共然，先后非独。河北吴桥出土。见《考古通讯》一九五六年第六期《河北吴桥县发现东魏墓》。
　　【注一】华华，原志石作华ㄙ，当为华华二字，后一字为同文符号。
　　【注二】系系，原志石作系ㄙ，当为系系二字。
　　【注三】辛，原石作●，因下文中辛酉亦作●酉，故定此字为辛。
【志盖】阙
【铭文】魏博陵元公故李夫人墓志铭」夫人字艳华，陇西狄道人，武昭王皓之五世孙也。月华」远冑，星光遥绪，缔构五回，派流九折，种德积善，世有达」人，轩冕联华，龟玉交映。虽十纪七叶之门，银钩金社之」族，自我相望，有兼厥美。祖蕤，司农豫州刺史。父该，散骑」常侍济广二州刺史。夫人资和方天，禀命淑灵，孝乃自」天，仁实由己，婉娩四德，肃雍六行，曲尽柔顺之方，雅极」听从之道。至于嚬笑归美，点画见传，方圆贻范，朱紫成」则，虽南国容华，北方绝世，光影相邻，是非无辩。年十七，」归于元氏。□母事姑，婉然作合，居不言容，敬等如宾，奉」上温恭，逮下慈惠，斯颁无怠，造次靡失。丝茧组紃之功，」苹蘩醴?之品，从今行古，人无闲言。信可模范一时，矩」仪当世。而沧浪不吊，事隔与善。年卅，以兴和三年大梁」之岁应锺之月二日庚子卒于家。于黄锺之月十七日」乙酉□窆于邺城之西北十有五里。呜呼！寒暑进退，陵」谷斡流，式铭员石，永播芳猷。乃作颂曰：」高门何有，素论攸归，锺美奚属，淑女嗣徽。譬诸兰蕙，自」有芳菲，白马日驾，黄鸟载飞。来自素里，居此朱扉，春花」始茂，朝露已晞。月临长簟，风卷灵衣，杂佩辍响，宝镜潜」辉。野荒雾晦，树拱风威，千秋万古，宁知是非。北京图书馆藏拓
【志盖】无
【铭文】魏故司徒司马公墓铭」公讳兴龙，字兴龙，河内温人也。其先官有世功，是为世禄。因之命氏，不陨其名。及」周人不竞，布在列国。自斯以下，或将或侯，并着令绩于当年，垂鲜轨于来世。有晋」时乘，遂家天下，大启懿亲，以蕃王室。太傅陇西王泰，公之八世祖也。祖征西，作牧」关陇，遗爱在民。父常侍，从容献替，其言未没。门极崇高之绪，家传道义之风。冠冕」相映，风流继轨。虽袁作人物之主，杨为载德之门，高下相倾，故无以匹。丹沙之地，」必出黄金。玉田之所，故生白璧。公受五行之秀气，应百世之余祉。风力爽俊，志气」如神，动为准的，发作模楷，雅好博古，备涉文词，尤习短长之书，弥重从横之说。虽」幅巾在御，藜杖未投，养素闾里，寄情丘壑，萧条身世，道王一时。于是德高遐迩，声」动真俗。朝廷闻风虚想，思与共治，乃起家，拜鲁阳太守。为政清静，廉公有威。虽」慈明不次之遇，元始移风之化，不能尚也。方谓辅德与善，锡此大年，而天地不仁，」鬼神多爽。远业未舒，短期已迫。以太和十四年以正月八日薨于朔州城内舍，春」秋四十。属世道大康，帝德广运。乃眷土陇，非惟致祭之诚；有怀明德，故兼追荣」之礼。乃诏曰：故鲁阳太守兴龙，黼藻为德，瑚琏成器，瞻言既往，空念与归。可特」赠使持节司徒公都督定瀛沧幽殷五州诸军事骠骑大将军定州刺史。凡在礼」物，有加恒数。粤以兴和三年十一月已巳朔十七日乙酉葬于邺城西北十五里」釜阳城西南五里平冈土山之阳。公墙宇渊旷，姿神秀远，立行无择，出言有章，亡」礼必中，疑事靡惑。礼乐不坠，文武在人，天然信厚，率由爱敬。善无小而不为，过无」微而不改。所富非财，所尊非位，阖门静轨，不求闻达。师友道德，随运行藏，斟酌前」贤，与之趣舍，训奖家风，贻厥孙子。故克成嗣德，为世栋梁。故已在长群龙，道高百」辟，为千载之冠冕，成一代之羽仪。孝思惟感，追远增慕。今陇隧已昏，泉涂就永，惧」天地或改，山川有迻，一瞚之后，百行靡记。故勒铭壤阴，贻之长久。其铭曰：」绵绵旷绪，眇眇遐冑，建氏自先，踵德唯旧。譬以成长，方岳为秀，原积流深，枝繁叶」茂。天厌魏德，神器有归，分川析壤，能轼龙旗。天地消息，日月递微，亦白其马，比映」连晖。锺美自斯，含华佩实，秉德无爽，门道唯一。枝干兼茂，尊荣厚秩，比庆陈门，方」美荀室。闻之前载，天道无亲，宜其万寿，光此四邻。一随化运，屡涉秋春，萧条城市，」寥落人民。左都右岫，面原背道，形胜所归，安其宅兆。哀笳远奏，轻旗上矫，云上杂」树，风摇百草。彭殇俱逝，仁勇同倾，没而不朽，所贵令名。方流百代，无恨一生，嗟乎」自久，且照沈铭。河北磁县出土。见《文物》一九七九年第九期《北魏司马兴龙墓志铭跋》。
【志盖】阙
【铭文】公讳挺，字神俊，陇西狄道人也。盖理官兴祭，事祖老坚，道家命氏，咸推藏室。将军树功易水，卫尉」拟德成蹊，逮兹爰降，龙光世及，神钩谢祉，昭社惭荣。高祖凉武昭王，风云命世，开霸河右。曾祖酒」泉公，精芒集庆，因岳峻基。祖侍中使持节征西大将军开府仪同三司沙州牧并州刺史炖煌宣」公，拔茅以汇，委质来庭。父尚书昭侯，英图茂业，存诸王府。公奇才格世，美相标形，龙驹是属，凤毛」攸在。书同班子，静类杨生，德穆芷兰，言成潘沐。飗飗共松风等韵，烂烂与岩电齐明。太常刘贞公，」一代伟人也，特相赏异，申以婚姻。佥谓冰清玉润，复在兹耳。释褐奉朝请，转司徒祭酒，从事中郎。」摛缀新遒，吐属闲远。朋僚推慕，府内增华。顷之，拜骁骑将军中书侍郎。阿阁岩深，鹓池清浚，丝纶」之寄，于此得人。迁太常少卿。乃□谘故实，斟酌世典，不坠斯文，号为称职。穰城跨蹑樊沔，衿带王」畿，威敌字氓，允钟朝望。乃除前将军荆州刺史。于是持纲振领，匪尚小察，班条设教，期在便民。赭」綎之谋弗施，奸豪自肃；簪辖之权靡用，人莫能欺。俄属关陇骚然，燕代烽起，朝廷方忧内难，专事」澄清，句吴幸衅，凭凌边鄙。水军?锐，事均关羽之来；旧灶生蛙，不异赵衰之急。公拊循有素，应变」无方，九地神幽，百楼崛起，莫不输心毕力，穷而益固。故知挹河所以称醉，侠纩非谓同袍。竟使敌」人弃钾，侵田自反，德流沔汉，威震江湘。以功封千乘县侯，食邑一千户。就征入拜大司农卿。公本」以文雅为名，不存武力，及在南蕃，威略遐靡。至是朝野叹息，咸以兼资许焉。既而葛荣作衅，流毒」漳滏，仍劳威望，寄以北门。授镇军将军行相州事。遵途未达，有诏征还，会尔朱入朝，庄皇纂统，即」拜散骑常侍领殿中尚书中书监兼吏部尚书。公器实国华，德唯民望，摄总枢要，义兼贤戚，所怀」无隐，苟利必为，有若戴天，其如挹海。寻解余任，正位选曹。若乃季代氏族之书，人伦当世之事，犹」兹达味，不舛淄渑。譬彼知音，妙探蝉鼠，抑扬无所阿避，苞苴由此弗行。剖盈尺于邢岩，拂奔踶□」吴阪，垢面羸衣，更不足异，举才见弹，适彰其美。迁卫将军右光禄大夫。永熙登极，授散骑常侍骠骑大将军左光禄大夫仪同三司兼尚书左仆射。天平初，行并州事。寻以本官除肆州刺史。俄而」征补侍中。切问近对，良资博物，献可替否，是曰王臣。仲宣之在魏朝，廷祖之居晋代，无以加也。公」早历清途，夙延嘉誉，年径盛衰，世变朝市，礼乐系其癈兴，缙绅仰而成则，辞豫章之美，怀寝丘之」陋，当时罕为对，天下服其名。加以尺蠖居身，虚舟在物，浮沉用舍，脱略威仪，蹑有道之清尘，想太」丘之为德，斯所谓通人靡滞，历半千而一遇者已。方登正铉，永调玉烛，岂言报施，曾不慭留。以兴」和三年六月十七日薨于位，春秋六十四。停沽罢饰，非唯邹郑，破琴息斲，岂独牙周。朝廷?惜，追」赠使持节侍中都督雝秦泾三州诸军事骠骑大将军雝州刺史司徒公尚书左仆射，谥曰文贞，」礼也。粤以兴和三年岁次辛酉十二月廿三日葬于邺城之西南七里豹祠之东南二里半。乃作」铭曰：」世称右族，族号世臣，冠冕方盛，风流日新。骈组若若，长毂辚辚，旧德钟美，挺兹俊民。俊民之生，夙」知早慧，外标眸子，内藏心计。立善有征，去过无细，誉集龆日，名成绮岁。亦既来仕，绰有余晖，司纶」载穆，典礼无违。四张蕃旆，再袭戎衣，谋从效立，政缉民归。入管衡石，出参舆辇，抑扬独行，推察众」善。前疑罔滞，后车自辨，行作士模，德为民鲜。论道纬国，允属邦良，应兹后命，衮衣绣裳。作镇雅俗，」邦家之光，于何不淑，折栋摧梁。伊昔宴喜，相乐时暇，顾眄生荣，剪拂增价。留连美景，徘徊良夜，好」音自留，清颜永谢。庭除已蔓，宾游稍断，凄凄祖彻，掩抑铙管。哭声何遽，挽声弗缓，座上无留，尊中」自满。昔忻有遇，谬忝为容，延誉朝宰，译意民宗。霜凝陇柏，风鼓寒松，公知必至，独恨无从。」元妻侍中太常文贞公彭城刘芳第二女，字幼妃，未期而亡。又娶丞相江阳王继第三女，字阿」〔妙〕，薨于穰城。又娶太傅清河文献王第三女，字季聪。北京图书馆藏拓
【志盖】阙
【铭文】王讳悰，字魏庆，河南洛阳人。原流浚发，望沧海而称大；基构崇高，临天下以为小。祖雍州」康王，拂衣独往，脱屣千乘。父青州穆王，驱车不息，褰帷万里。公以天地交泰，日月光华，」乃得英灵，以挺英俊。而神寓瑰奇，天姿秀异，体局沉凝，风度闲远，不待规矩，直置成器，无假」琢磨，自然为宝，立言必践，有志无违，德合珪璋，信同符挈。乃袭旧爵，为西河王。设醴待贤，拥」篲趋士，雅有明德，实着高义，河间之好礼不群，东平之为善最乐，彼各壹时，岂足多尚。初为」中书侍郎，又转武卫将军大宗正卿荧阳太守。存缓急于弦韦，济宽猛于水火，思与春露俱」深，威共秋霜比厉。盖亦立祠表德，配社称功，岂直后来兴歌，不留致恨而已。又为使持节都」督北华州诸军事安西将军北华州刺史。政等神明，化同风雨，廉平致治，信义成俗。是使西」河之童，跃竹候反；北漠之虏，怀金愿闲。又除侍中卫将军金紫光禄大夫，进拜骠骑大将军，」左光禄大夫如故。至于出入诏命，喻指公卿，强识博闻，潜功内补。又以本将军为司州牧。都」邑隐轸，风俗杂错，竞为气侠，争逐名利。于是振领持纲，诛豺制兕，德刑既举，奸轨不作。故亦」闲阔止行，恐当诸葛之路；休沐不归，虑有校尉之贵。乃迁太尉公。及其论道台阶，补阙衮职，」盐梅自和，阴阳得序，眷言政本，实曰喉唇，天下枢机，人伦渊薮，自非德表民宗，器光国望，无」以总一朝纲，折中天府。乃加侍中录尚书事。既而喧讼盈阶，薄领填席，独运神机，常有游刃。」又以王者之居，实称根本，旧德不忘，去思结慕。乃复为司州牧骠骑大将军开府仪同三司。」来朝独坐，出游分乘，机鉴外照，清明内朗，导民用德，率下以信，无思犯礼，莫敢隐情，海岱之」闲，都会斯在，降德东夏，义实得人。乃除使持节都督青州诸军事本将军青州刺史，开府仪」同如故。公望重一時，道高萬物，未言已信，不肅而成，亦既登舟，?梟自徙，甫及下車，雚蒲輒」散。至止未几，构疾弥留，以兴和四年十一月廿日薨。工女停机，商人罢市，设祭满道，制服成」群。公为国栋梁，作民舟楫，严而不害，温而难犯。唯德是据，内无声色之娱；非礼不行，外绝犬」马之好。简通宾客，独隔嚣尘，苞苴弗行，请托目息。若乃骖驾四马，谒帝承明，冠冕庶尹，领袖」群辟，风神爽发，仪貌端华，进退有度，折旋成则，动渊泉于衿袖，悬日月于匈怀，九流归之若」江海，百僚仰之若嵩岱。夷甫之岩岩壁立，讵可比其清高；会稽之轩轩霞举，未足方其秀出。」春秋鼎盛，志业方隆，天道如何，人亡奄及，追赠使持节侍中太傅司徒公假黄钺都督定瀛」沧三州诸军事骠骑大将军定州刺史，谥曰文靖。以武定元年岁次癸亥三月辛卯朔十九」日葬于邺城西北十五里。恐两宫夹墓，后代未详其名；九图出圹，来世不记其德。乃作铭曰：」自天生德，维岳降神，膺期名世，实在斯人。忠孝为宝，琼铣非珍，空城比寂，澹水方真。数刃难」窥，万顷谁测，鸣佩锵锵，骖驾翼翼。鸡树唯才，凤池聊即，盘石增美，王言以饰。作卫称严，司宗有」序，两岐在咏，二难皆去。切问俄及，司会攸伫，入区益峻，万事咸举。帝曰亚献，实资全德，金铉」用珍，玉墀非忒。睠言畿甸，谁除枳棘，降道开中，刑清讼息。天齐形胜，表海控河，褰襜未几，来暮」已歌。舟无缓舳，壑有惊波，清晖奄谢，遗爱徒多。斧座哀隆，彤庭乐弛，虽加文物，讵荣青紫。」地久天长，陵移谷徙，空传兰菊，谁遮蝼蚁。北京图书馆藏拓
【志盖】魏故勃」海□王」君墓铭
【铭文】魏故勃海太守王府君墓志铭」君讳偃，字盘虎，太原晋阳人也。其先盖隆周之遐裔。当春秋」时，王子城父自周适齐，有败狄之勋，遂锡王氏焉。丹车紫盖」之贵，雄侠五都；调风渫鼎之豪，声华三辅。祖芬，安复侯驸」马都尉相国府参军给事中太子虎贲中郎将，迁江夏王司」马，带肝胎〔注一〕太守。父五龙，起家镇北府参军建威将军临淮」太守太尉咨议参军右卫将军兖冀二州刺史，封新涂县开」国侯，邑七百户。君禀黄中之妙韵，资南侣之祯祥。爰始龆年，」载诞克岐之性；亦既童冠，收名老成之誉。温良本于率由，孝」友始于天纵。解褐奉朝请，俄迁给事中。属天步在运，嵩原沸」腾，君乃输力四方，翼戴王室，扫难披艰，血诚着绩。迁右卫将」军光禄勋，又除卢陵勃海二郡太守。迭履专城，再扬邦彩，化」潭禽?，恩结生民。方申遗老，俾赞乘舆，如何灾滥，奄同造化。」春秋七十五，以武定元年闰月廿一日卒于第。粤以其年十」月廿八日葬于临齐城东六里。凡厥士友，至于宾僚，咸以为」泉门一闭，陵谷代迁，镌石题徽，式扬景烈。乃作铭曰：」云升月镜，汉举星明，于照遐烈，弈世有声。厥祖皇考，接武维」城，和光地纬，穆是天经。三山降祉，二象凝神，爰播妙气，克挺」哲人。如彼随侯，声价远闻，如彼鸣鹤，振响腾云。岩岩安复，履」道怀贞，赫赫新涂，继体承英。八龙登号，三虎驰名，繁霜夏降，」兰蕙萎丘。白云四卷，繁月沦收，形随岁往，狠〔注二〕与年流。刊石扬」名，庶传千秋。北京图书馆藏拓
　　【注一】肝胎当为盱眙之借字。
　　【注二】狠，当为貌字别体之讹。
【志盖】阙
【铭文】武定二年岁次甲子，正月丙戌」朔，廿八日癸丑，琅琊王相西太妃」贾尼，春秋五十，不幸遘疾，」薨于邺城景荣□。故立志记。」见《文物》一九六五年第十期《从晋砖文字说到《兰亭序》书法》。
【志盖】阙
【铭文】武定二年四月廿五日」冠军将军中散大夫」北豫州镇城都督长」孙伯年妻陈平整铭」记。北京图书馆藏拓
【志盖】魏故假黄钺广阳文献王之铭
【铭文】魏故使持节假黄钺侍中太傅大司马尚书令定州刺史广阳文献王铭」祖讳嘉，太保尚书令司徒公冀州刺史广阳懿烈王。」祖母河南穆氏，宜都王寿孙女，司空亮从妹。」父讳渊，侍中吏部尚书司徒公雍州刺史广阳忠武王。」母琅邪王氏，父肃，尚书令司空宣简公。」公讳湛，字士深，河南洛阳人也。受命于天，造我王室，誓河疏流，瞻山作镇。祖位当彼相，任属保衡，」送往事居，负图分陕。父才为国桢，望称人杰，功最天下，名播海内。既而日月成象，山川出云，乃感」中和，克生上德。器宇清明，风神秀整，音韵恬雅，仪表闲华，天资孝友，自然忠信，率礼而动，非法不」言。既夙有成，德弱不好弄，致赏高明，实标清识，固能采菽中原，求珠赤水，心游河汉，志在丘山。乃」引入侍书，除为羽林监，又转散骑郎，在通直。鹓鸿始扬，便有摩天之资；骥騄初骋，自怀弭尘之气。」及遭不造，殆将毁灭，哀感庭禽，悲燋垄树。乃袭爵为广阳王，除通直散骑常侍，转给事黄门侍郎，」而王如故。及居显处，爰拜青门，等务伯之矜严，同昭先之淑慎。又为持节督胶州军事左将军胶」州刺史。及其骖传案部，班条察事，未言已信，不肃而成，念室于是自空，桴鼓所以且息，行人解旅」而莫犯，游客散马而无虞。又兼侍中行河南尹，寻除使持节都督冀州诸军事中军将军冀州刺」史。竭忠贞之心，尽廉平之节，润之以夏雨，照之以秋阳。远至迩安，不能比其效；外平内成，无以喻」其绩。又除侍中，军号仍本。至于仰瞻府视，切问近对，当渭桥之后车，坐殿中之重席。又以本官行」洛州事。文武兼运，威德并施，政若神行，化如风偃。又除太常卿，王如故。未几，还为侍中。又以本官」行司州牧。乃扬清激浊，举直厝枉，贵戚敛手，豪右屏气。然其情存去恶，合柱不能藏其形；心在穷」奸，重轑无所隐其迹。又除骠骑将军，仍侍中，俄以本官监典书事。逸文脱简，罔不捃摭，毁壁颓坟，」人所穷尽。既质含百练，公辅之望自高；气逸千里，王佐之才久立。乃除太尉公，王如故。位冠人爵，」任总天纲，赞杰遂贤，兴仁隆化。其犹伯始温柔，子鱼和理，天下中庸，后世难继。方当黜位而朝，以」成师臣之礼，独拜于屏，用飨养老之祑。曰仁者寿，所期必信，积善不报，终自欺人。春秋卅有五，以」武定二年岁在甲子五月十四日丁酉薨于邺。天子举哀东堂，鸿胪监护丧事。赠赗之数，隆于常」礼。惟公风猷峻远，器量清高，望俨即温，外明内润，虽名重一时，位高四累，务在谦光，情无矜尚。」是以虚衿待物，折节从人，当沐而休，据馈以起。至乃北游竭石，南陟平台，风彯飞阁，草蔓中渚，宾僚」率止，亲友具来，置酒陈辞，调琴寤语，思溢河水，言高太山，绣彩成文，金石起韵，耻一物之不知，总」四科而备举，积珪璋于匈怀，散云雨于衿袖。然据则德蹈礼之基，秉文经武之业，重义轻财之量，」匡主庇民之功，求之古人，希世罕有。千载一期，且云旦暮，哀哉奉孝，乃悲逝者，安得征虏，实痛良」臣。追赠使持节假黄钺侍中太傅大司马尚书令都督定殷瀛幽四州诸军事骠骑大将军定州」刺史，王如故，谥曰文献，礼也。粤以其年八月庚申葬于武城之北原。乃作铭曰：」寿丘若水，开原发系，立功立德，或王或帝。系行不穷，蝉联相继，九畹滋兰，百亩树蕙。自天生德，唯」岳降神，孰膺名世，实在斯人。克隆遗构，载荷余薪，乃称惠王，实曰宗臣。攀桂有丛，拔茅以类，赤霄」易摩，青云可致。惟德命官，以仁守位，令行禁止，功成身遂。作时领袖，为世冠冕，立行堂堂，秉心謇」謇。执戟趋事，抱剑来践，星神易识，豹文可辩。连率侯服，摄官帝城，导民由德，断狱以情。化感风雨，」政通神明，一虎垂首，二老变形。论道台阶，补阙兖职，送日骋步，抟风使翼。高飞讵远，长途未极，朝」露已销，夜舟谁力。芒阜临北，鱼山望东，安厝不异，托葬攸同。三临出祖，五会送终，归骸真宅，宁神」□□。北京图书馆藏拓
【志盖】魏故黄钺广阳王妃铭
【铭文】魏故假黄钺太傅大司马广阳文献王妃墓志铭」祖琛，齐司徒从事中郎。」祖母彭城刘氏，父义恭，宋太宰江夏文献王。」父翊，魏侍中司空孝献公。」母河南元氏，父澄，假黄钺太傅任城文宣王。」妃姓王，讳令媛，琅邪临沂人，齐尚书仆射奂之曾孙也。」既望冠海内，为天下盛门。祖席上称珍，白珩非宝。父立」德成名，悬诸日月。妃籍采华冑，膺和淑灵，体韵闲凝，识」怀明悟，尊敬师傅，鉴诫图史，进退合轨，折旋成则。亦既」有行，来仪蕃邸，率礼公宫，克循法度。方当致偕老于君」子，成好仇于哲王，鼓琴之志讵申，击缶之期奄及。春秋」廿，以兴和四年岁在壬戍十月戊午朔〔注〕廿月丁丑薨于」邺。粤以武定二年岁在甲子八月庚申合葬于武城之」北原。乃作铭曰：」榛枯济济，瓜瓞绵绵，降凤岐岭，御鹄伊川。羽仪世载，冠」冕蝉联，功勒锺鼎，声被管弦。藉此膏腴，挺兹窈窕，如云」蔽月，犹莲出沼。有清泉，翻追黄鸟，兼市为珍，连城称」宝。湘水潺湲，巫山晻暧，暂荐枕席，遽空环佩。吉凶纠缠，」日夜相代，忽嗟易及，终悲难再。风彯帷薄，月照房栊，居」室且异，临穴方同。人生讵几，身世已空，城阙日远，松柏」为丛。北京图书馆藏拓
　　〔注〕兴和四年十月甲午朔。原志误。
【志盖】阙
【铭文】祖大汗司徒淮南静王。父万，并州刺史淮南王。」王讳显，字显，河南洛阳人也。盖自帝挺枝，从天耸干，波澜浚而不已，峰岫高且」未休。祖司徒，盛德懋亲，绸缪佐命。父并州，风飙俊迈，缱绻龙颜。王降精惟岳，资」灵悬象，上善是凝，中和载洽。肇自岐年，王佐之目已表；甫将丱岁，弼谐之寄更」宣。至于伟属殊伦，瑰望异等，识字通旷，智局淹融。爰始志学，游心坟典，耽道知」名，淫书结誉，三冬足用，五行俱下，彼自称奇，我无惭德。于是郭生愿谒，许子请」交，而千丈徒知，万顷不测，于焉远近，翕尔留心。自当苞仓含植，岂唯涛下舒上」而已哉。出身散骑常侍，在通直，便奉诏金马，谒帝承明，辞彩抑扬，风仪闲」远，目送称善，深简帝念。由是声价稍隆，珪璋弥重，寻转散骑常侍。标榜周行，」羽仪多士，时谈归厚，世论推高。八翅徒梦，三事莫践，余庆无征，山颓木坏。以太」和之廿四年薨于第，春秋卌四。哲人云亡，殄悴斯及，一人悼恸，百辟婵媛，知与」不知，家悲户泣。诏赠使持节都督梁州诸军事安西将军梁州刺史散骑常」侍，王如故，谥曰僖，礼也。王澡身持操，积德修仁，顾义是依，望礼斯蹈，奉忠资孝，」事父移君，家罔简言，国无口过，博施济众，易色亲贤，知善必扬，闻恶斯遏。岂唯」擅美当时，抑亦今古绝伦者矣。然工名理，好清言，善草隶，爱篇什。及春日停郊，」秋月临?，庭吟蟋蟀，援响绵蛮，籍兹赏会，良朋萃止，式敦燕醑，载言行乐，江南」既唱，豫北且行，诗赋去来，高谈往复，萧然自得，忘情彼我。一从物化，五纪于兹。」皇居徙邺，坟陵迁改。以大魏之武定二年岁次甲子八月癸丑朔廿日壬申移」葬于邺城之西陵。嗟乎！人世不留，陵谷终易，后雨毁防，峦水侵壁，年来或忘，传」功岁去，有沦遗迹，盛德不朽，寄之金石。其词曰：」依天起峻，托日垂明，长澜浩汗，高岫峥嵘。蓝田玉出，赤野珠生，虽或克构，莫之」与京。本枝攸盛，贻厥斯阜，作相称一，礼命备九。长剑佩腰，高蝉映首，君有实授，」臣无虚受。入标孝第，出骋忠烈，七术亡陈，六奇闲设。中国礼兴，边城烽灭，非平」非种，是英是哲。德厚无称，才高不器，覆持乃辅，舟航以寄。万钟纳享，千乘总位，」协彼野谈，允兹朝议。秋风起榭，春水生塘，宾延邹马，友召枚杨。笙竽叫咷，旌盖」低仰，留连辞赋，殷勤羽?。报道不恒，酬仁云变，逝川一往，终沦再见。宾御濡衣，」亲知雨面，哀振松杨，悲深郊甸。北京图书馆藏拓
【志盖】阙
【铭文】王讳均，字世平，河南洛阳人也。太祖道武皇帝之玄孙，凉州使」君淮南?王之次子。基峭极天，源深纪地，固以备诸缃缋，于兹可」得如略。公理识渊长，风宇清润，学不为人，行必求己。故千里之誉，」缙绅同集；万顷之高，通人共计。年未弱冠，除员外散骑侍郎。时宸」居凝粹，乃睠民瘼，以公宗英秀令，为关右大使。黜恶旌善，誉发皇」华。还拜员外散骑常侍宁朔将军，寻转冠军将军。属群飞在运，横」流将及，天子旰食不怡，夙兴有念。乃以公为关中大都督。公受脤」出郊，威信兼着，故欃枪所指，妖氛自息。庄帝钦咨茂绩，乃除征虏」将军通直散骑常侍。天未悔祸，衅锺王室，元颢肆逆，敢弄神器。公」志踰子房，义等包胥，投袂而起，有怀匡复，乃缮甲河梁，迎返鸾舆。至」是论功，封安康县开国伯，食邑五百户，寻加散骑常侍安东将军。」公墙仪峻整，操尚贞深，蹈礼据德，依仁游艺，孝于奉亲，恭以事长，」接下唯宽，交友必信，慎言?行，善始令终。方当克壮难老，补兹黄」阙，谁谓与人，遽同过?。以永安二年六月廿一日春秋五十二薨」于洛阳里宅。诏赠使持节都督冀沧幽三州诸军事骠骑大将」军仪同三司冀州刺史，谥曰孝武，礼也。夫人京兆杜氏，汉御史大」夫周之后。禀粹固天，理怀明洁，年甫初笄，爰适我公，礼敬踰于奉」冀，懃诲过于训歜。故以所诞育七男六女等，莫不如珪如璋，令问」令望者矣。天平二年七月廿日薨。皇驭中徙，定鼎漳阴，粤以武」定二年八月廿日迁祔神柩，与公合葬于邺西?王茔次。铭曰：」长源浩荡，崇基缅邈，肇自配天，降兹视岳。明德继轨，灵蛇在握，诞」斯上智，穷此下学。好谋如成，临戎弛析，肆力懃王，陈师扫恶。纶绋」攸主，乘舆是托，疏爵以庸，分星建社。言寻履信，宜应纯暇，苒苒不」留，滔滔日泻。溘辞华屋，遽归中野，斡运如流，代序方积。鸟声空曙，」月光徒夕，幽谷若迁，青澄傥辟，无绝终古，冥之沉石。北京图书馆藏拓
【砖志】大魏武定二年十月壬子」朔四日乙卯张氏妻」〔赫〕连阿妃铭记。北京图书馆藏拓
【志盖】魏故伏」波侯君」墓志铭
【铭文】魏故伏波将军诸冶令侯君墓志铭」君讳海，字景海，上谷居庸人也。其先盖黄帝之苗裔。崇峰」架月，齐峻崿于层城；长源浩汗，启洪涛于光纪。爰兹丕绪，」弈世重离，锵金曳组之豪，骈盖两都；和风渫鼎之贵，声华」三辅。君禀黄神之妙韵，资南侣之祯祥，越自襁褓，载诞克」岐之性；亦既童冠，收名老成之誉。至乃提弓矍相之门，问」道西河之馆，艺单六德，学尽琴书，击剑投锋之术，谈天镂」素之能，弯弧骋驰之功，神机譬悟之略，莫不笼罩武文，陵」轹俊艾者也。若乃肃穆德音，井邑叹其仁；修身践言，多友」称其信。器韵淹通，风神峻远。起家为威烈将军诸冶令，俄」迁伏波之号。缉厘王猷，在物咸熙，光赞宸徽，世称善绩。媚」兹槐棘，协此百僚，缙绅服其景行，朝野□其鸿烈。方升九」万，戢翼南溟，如何未永，奄从逝水。以武定二年岁次玄枵」夏四月卒于第。粤以其年十月十日葬于漳水之阳。恐泉」宫一閟，陵谷代迁，镌石题徽，式扬遗烈。乃作铭曰：」风腾月凈，汉举星明，于昭遐烈，弈世有声。丹车继轨，冠盖」连城，和光地纬，穆是天经。皇皇太微，郁郁悬象，克挺哲人，」霜筠千丈。如彼随和，陵岩开朗，如彼鸣鹤，乘离振响。声□」德盛，迹以□隆，猗猗令问，运礼调风。在官夕惕，旰食匪躬，」居高弥逊，处溢思冲。繁霜降戾，兰蕙萎丘，白云四卷，素月」沦收。形随地久，貌与年流，铭音泉石，庶传千秋。北京图书馆藏拓
【志盖】阙
【铭文】魏故诏假河东太守吕君墓志」君讳●，字仁，汲郡汲人也。自炎帝启基」营丘，层构因承灵绪，本枝翘桀。祖瑚，风姿」峭绝，神情爽悟。父生，行愍言难，立名为宝。」君英度巨量，才鉴遐朗，性俭贞淳。闻利未」径其心；志闲冲素，言禄不干其虑。孝明」皇帝以君年涉耆髦，特加礼命，乃假君为」河东太守，以显老成。且茂林蔚蔚，尚枯悴」以致摧；惊流洋洋，亦逝川而不返。以春秋」八十三，正光二年五月中终乎家。越以武」定二年十一月辛已朔五日乙酉改穸于」朝阳乡太公里。乃作铭曰：」姜水渊澄，营丘岳秀，叶蔚花光，根深枝茂。」雕玉齐珍，良材并构，震雷争响，驱马等骤。」骏足有疲，路穷靡厝，空乘夜舟，泛之安渡。」苌寝石宫，言归无路，唯有松柏，蔚我丘墓。」河南汲县出土。现藏汲县文化馆。
【志盖】魏故司」空李公」之墓铭
【铭文】大魏武定二年岁次甲子十一月辛已朔廿九日己酉司空李君墓铭」君讳希宗，字景玄。电照郊野，附宝所以降神；云映高上，扶始于焉见帝。虽天不」赐姓，而官实命氏。婵联昌阜，世有余休。逮于入周作史，出关称霸，或息偃阳魏，」或弼谐全赵，鸿弈纷据，难可具载。太尉宣王，道冠生民，德高列辟，居中作相，鸿」烈格天。是以纪在太常，藏于盟府。祖衮州，政齐豹产，声被笙镛。父仪同，望重缙」绅，事光油素。君禀天地之大德，膺辰宿之委和，怀琰琬于灵台，悬水镜于巍阙。」清猷素论，袁阆仰而心惭；瑰姿奇表，王武睹而自秽。加以研寻道术，陶冶性灵。」平府之策必单，群玉之书斯尽。逢袪衣而靡或，遇捧耳而未惊。如悬锺之应扣，」似衢樽之待酌。思侔造化，雅极机杼之工；谈出精微，妙尽天人之际。备举细行，」遍观小道，物极至精，智周能事。于是宫角相求，风云应感，闻来见去，虚往实归。」顾盼定其驽驵，吹嘘使其荣落。行满天下，德被斯民。无翼而飞，不行斯至。及解」巾从宦，结绶登朝，始辟公府，遂陪帝幕，纠策兰台，谈议青璅，乃绾银艾，以任扶」持。高洁表颜，劲捍承弁，提□四佐，联衡七友，及阳父在运，天网弛纲，小雅俱寝，」大盗移国。丞相勃海王拥长彗以扫除，纳苍生于仁寿，经营四方，唯日不暇。君」□磻溪之神策，得谷城之秘图。冥契等于雨沙，神交密于鱼水。幕府既开，任长」□吏，绸缪荣宠，契阔□行。借箸而数利害，聚米以图夷崄。阴谋不唯九事，奇策」非止六条。及西登陇头，北临卑耳，缪言交通，军事押至，起草骑上，飞文□端。□」公省以愈疾，燕将执而垂涕。所以同心同德，幽赞冥符，抚背扼喉，共成匡合。蔚」为社稷之臣，俄有台辅之望。但术乖却粒，游舛赤松，委事齐而暝目，属城郢而」没齿。以兴和二年薨。春秋四十。相王舍繁驵而行哭，登鸿波而垂涕，情深奉孝，」念忉弟孙。于是天子诏赠使持节都督定冀瀛沧殷五州诸军事骠骑大将军」殷州刺史司空公，谥曰文简，礼也。以武定二年十一月葬黄石山东。墓首表将」军之日，员石传逸士之风。敬挹此义，勒铭玄壤。乃作颂曰：」原流积远，庆灵长发，系本绕枢，生因贯月。鸣玉禁闱，高步云阙，风流未改，芳尘」讵歇。爰有达人，是膺余庆，高风独远，清辉可映。微言每吐，藏理咸镜，积实为宾，」生名于行。膺物卷舒，随时默语，车乘斯苹，舟人载伫。龙跃在渊，鸣飞遵渚，鳞翼」肃散，羽仪容与。从军塞外，追虏关山，仰视飞鸟，还望秦川。龟蛇晓引，刀斗夜悬，」计符投水，势类转员。取目太官，见称武库，爰赞霸功，实康国步。方即三寿，式清」王度，遽薀九原，寂寥泉路。山颓川竭，丘夷壑徙，曲池已平，高坟会毁。天井兰干，」阴沟弥弥，吾生不化，于嗟居此。河北赞皇出土。见《考古》一九七七年第六期《河北赞皇东魏李希宗墓》。
【志盖】阙
【铭文】大魏武定二年岁次玄枵十一月」辛巳朔廿九日已酉。」司州林虑郡共县城内人板授城」阳太守汲郡太守隗天念在城东北」三里葬合十三丧埙五?铭。息世洛，」息绍，宁远将军林虑郡丞共汲二县令；」息宁，轻车将军员外给事中。」孙叔和，孙早生。北京图书馆藏拓
【志盖】阙
【铭文】魏故使持节都督三州诸军事骠骑大将军东梁州东徐州刺史当州大」都督仪同三司衮州刺史临济县开国侯叔孙公墓志之铭」公讳固，字万年，河南洛阳人也。我皇应符授录，历数不穷，盘基与紫宫同」高，长源共沧海等浚。分珪锡土，以次命氏，故能明并日月，功侔天地者矣。」祖石洛侯，并州刺史尚书令。风度颖脱，体蕴珠玉。父俟懃，真安州刺史仓」部尚书司空公。温明内发，秀采外彰，并是当世之俊才，家国之伟器。大哉」六德，无所成名。公身资五才，人备百行。韫牍诗书，聊与枚贾同风；驰骋弓」马，乃共管乐等桀。闲庭广坐，运清言于席上；烽警尘起，画战阵于指掌。闇」合其书，动成礼式。馆富荆朱，才磬四海，立信行义，起家形国。太和中，解褐」奉朝请。稍迁直寝左中郎将直阁将军炖煌镇将武卫将军。入侍九重，居」钩陈之任；出屏边裔，处都护之官。内秉心口之委，外属六翮之用，运筹惟」幄，折冲千里。虽关右三明，无以比其绩；汝颖二祭，讵能等其雄。永安多难，」欃枪互起，玉斗殆丧，乘舆栖幸。公负弩案剑，备尝崄岨，重?剖肝，义存家」国。预补天之功，参扶危之力。册勋有典，封临济县开国侯，拜鸿胪卿散骑」常侍左光禄大夫。青緺紫绶，十腰银艾。荀氏八龙，未能比其盛；袁家五公，」裁可齐其美。忠亮之诚，截车鞅以箴规；密慎之至，数马足以谒上。除骠骑」大将军梁徐二州刺史。公齐民用礼，去盗以德，悬鱼辍味，卧辙潜归。骞帏」之化，更行于令俗；借乞之书，日填于阙下。岂直歌谣成韵，去后见思而已」哉。信人伦之模楷，衣冠之准的。岂期过隙鯈忽，良木斯坏。春秋七十八，薨于德游里。亦既云亡，凡百殄悴，接闬罢相，行嗟连响。帝用悼恻，崇以礼」数，赠使持节都督衮州诸军事本将军仪同三司衮州刺史，谥曰武恭，礼也。粤武定二年岁次甲子十一月辛巳朔廿九日己酉窆于紫陌之阳焉。」叹九原之不归，悲仁贤之长逝，写芳尘于玄石，杨不朽于远世。其词曰：」龙飞燕代，卜年攸长，为鲁为卫，建国侯王，分根命氏，花萼重芳。天地并德，」日月齐光，丹?辚辚，朱绂煌煌。荡荡其德，巍巍其仁，忠信皎洁，孝敬纷纶。」文丽自绮，武艺八神，如鸟之凤，为玉之珍。奄从晨露，儵然雕泯，金鞍染尘，」骏足不驰。宝剑生瘕，良弓莫施，惨惨高台，芒芒曲池。叫咷挽响，嵬峨龙?，」于兹一去，万古长违。北京图书馆藏拓
【志盖】魏故侍中」司空公吴」郡王墓铭
【铭文】魏故侍中征西将军雍州刺史」司空公吴郡王墓志铭」王讳光基，字昭德，河南人也。」孝武皇帝之四子。春秋十有九，」以武定三年岁在辛未二月丁」巳朔十九日癸亥薨于私宅。越」六月廿八日迁窆于西陵。铭曰：」玄黄始判，清浊已甄。桑林吐日，」蒙谷含烟。神原杳杳，洪祚绵绵。」德应昌历，道照皇天。敬镌幽石，」式述音焉。北京图书馆藏拓
【志盖】魏故荆州宗使君墓志
【铭文】魏故荆州刺史宗使君墓志铭」〔注〕祖儒宋□□□□□□□□刺史毛德祖冠军府录事参军振威将军带陈」□□□宜□□□□□□其忠于本朝，坚志虎牢，赐品宁远将军安众子。」祖亲同郡□□。父□□，建威将军颍川太守。」父□，圣世□宁远将军□□□□北府司马度斤镇子都将。」亲曰□冯氏。父茂，□□□□□士，后除昌黎太守。」君讳欣，字丰，□□阳安□□□洪源□于□石，盘祉蔚彼龙山。天乙以上圣」奋飞，武丁以□幼□基。胙土起以□□，□□由于崇德。轩冕盛在周汉，缨绂」光着魏晋。故能□衣之养三师于□庭，□席之举六着于京辇。祖以忠烈当」朝，父以敦敏□世。勋籍庸竞，有晖于时□者矣。君承彼积善，宗兹余庆，少而」岐嶷，□号二□，乐道忘□，□乃入宦。永安中释褐殿中将军威□将军。普泰」二年，旨除洛谷令。永熙三年，□拜宣威将军积□将军。兴和三年，大丞」相勃海王以君谋用早闻，才堪从政，□旨除为平遥县令。爱物侔于武城，」慈恕有踰蒲□。牛刀不叱□苋，鱼鲜同之夜愍。惠迹流于旁干，令望溢至九」天。主上钦怀，又加异赏。诏曰：宣威将军平遥县令宗君妻韩，能循法度，」多所闺习，出入宫掖，抑有劬劳。可北□州定□郡君。□君春秋六十有七，以」武定三年七月戊寅朔七日甲申寝疾□□县□。家□夫人之□，邑号□悴」之悲。其年九月迁柩邺都崇仁里宅。有诏曰：故宣威将军平遥县令宗君，」殷懃戎旅，□□多年。虽宰百里，未之酬□。□□化往，□有愍焉。可赠持节督」北荆州诸军事冠军将军北荆州刺史。以十月丙午朔廿八日癸酉就窆于」邺都之西望马岗之左。陶器可朽，山林□□，聊述□□，以志泉路。其词曰：」蒿华□岳，薀气□灵，若人□义，□□□□。□□□□，□□□情，博闻强志，茂」□彩肇。藏器□□，观光凤举，□□□□，□游霸府。□□□节，正直是与，往来」生光，去夕有叙。受命惟恭，令□□□，□□明廷，委之□□。惠德近怀，明治远」肃，仪革□翘，风移俗穆。欲仁斯□，□□□传，温风逝矣，严霜悴焉。芒芒幽垄，」杳杳下□，荣名□志，金石之中。」夫人同郡冯氏，□□郡君。父始□镇远将军□野镇将。」□息仲彦，人□□尚书□□□彭□王开府墨曹参军。」次息仲□，太□淮阴王府行参军。北京图书馆藏拓
　　〔注〕因残泐过甚，部份文字与断句仅供参考。
【志盖】阙
【铭文】魏故散侍郎汝阳王墓志铭」王讳賥，字子冲，河南洛阳人也。恭宗景穆皇帝之玄孙，仪同京兆」康王之曾孙。穆帝诸子封王者十有二国，莫不政如鲁卫，德励问平，」入长百僚，出踰五等，故能积庆流祉，本枝实繁。祖使持节征南大将」军雍汾二州刺史西河王。父使持节侍中太师录尚书事都督定」冀瀛殷四州诸军事定州刺史汝阳文献王。并将相应期，才贤继轨，」盛德百世，自古然哉。王降神山岳，资灵辰昂，生不肃之深宫，禀自然」之秀气。裁离襁褓，便游庠塾，月习礼仪之事，体安仁义之风。幼以宗」室入随朝觐，容止闲华，风神通敏，折旋合度，笑语中规，众共异之，咸」以远大相许。及长风摇树，欲养无期，毁不胜丧，几将灭性。虽济北之」草庐土席，甄城之居哀过礼，即事望彼，曾何足称。服阕，袭爵，除散骑」侍郎。爰以弱冠，膺夫多福，既谒承明，仍●青琐，博观旧史，泛爱通德，」礼过申穆之宾，流连枚马之容。良辰美景，满座盈樽，神王一时，自得」千载。庭仪六●，骖驾四马，内奉蒸?，外修朝聘。庶当齐龄卫武，同寿」?桓，得以辅佐王室，克隆根本。而天道茫茫，翻成寡思，春秋卅八，武」定三年闰月廿日薨于位。福谦之言，于兹罔信，与善之望，自此难期。」粤以其年十一月廿九日迁葬于邺城西北十五里武城之阴。陵谷」方迁，缣竹易朽，聊因玄石，用垂于后。其词曰：」崇基逦迤，鸿源浩汗，别岭昆峰，分流天汉。周封千八，姬实居半，是称」蕃屏，斯为枝干。必复其始，复挺贤王，多才多艺，克构克堂。论议衍衍，」车服煌煌，来自国邸，□□瞻望。方穷八命，庶极三寿，晨露俄晞，朝华」非久。世多夭折，民鲜皓首，气反清虚，形归山阜。远日有期，虞歌已切，」同盟毕会，内宗成列。蒿里既召，郭门行阅，城阙长辞，荣华永绝。昏霾」气色，凄惨行露，大夜无晨，千龄不寤。莫辩蝼蚁，安知狐兔，罕镌金石，」徒封丘墓。北京图书馆藏拓
【志盖】无
【铭文】魏故咨议封府君墓志铭并序」君讳柔，字思温，冀州勃海条县人也。其先封臣，是为皇帝之师。拥九葩以」上征，驰八龙而轻举。世袭轩冕之荣，家传儒素之业。八世祖仁，魏侍中。博」学洽闻，奉玉壶以挺誉。六世祖释，晋平州刺史领护东夷校尉。秉文经武，」驾朱骖以流声。祖景，冀州别驾从事史。分乘万里，标海沂之咏。父仲灵，东」莞东安二郡太守。再莅专城，敷河润□绩。君器宇恬旷，风格清远。幼禀骏」逸之才，长怀亮拔之气。敦诗悦礼，孤绝朋侪；索隐探赜，独悟衿抱。有礼有」节，信追踪于往代；无蕴无?，乃踵美于昔人。厉精鸿门，弱不□弄。蕴范子」之术，苞卜生之伎。舍端木车服之华，同文渊赠恤之惠。中外资其□范，州」闾仰为淮〔注〕的。再辟州主簿本国大中正。诠衡士族，贻咏乡部。除辅国将军」谏议大夫。献可替否，当官正色，循名攉实，无惭白马。除骠大府长史，俄迁」征虏将军中散大夫，从班列也。除沧州骠大府司马。在任未几，流咏乡部。」寻除安德太守。尽盐梅之致，极纬隐之方。民和政善，刑清讼息。除平东将」军开府咨议参军事。纵容谈谑，席上生光。得人之美，于斯为盛。方高跖三」阶，永戬百禄，而神听终爽，奄先晨露。以大魏武定二年三月十九日遘疾」卒于广乐乡新安里，春秋六十七。呜呼哀哉。知与不知，莫不掩涕。越以武」定四年岁次丙寅二月甲戍朔十一日甲申窀穸于本甸。龙驾难久，鲸镫」易灭，勒铭泉壤，清尘永晰。其辞曰：」堂堂盛烈，玄纵远树，崇基岳峙，长源河注。聚散云龙，抑扬风雾，伊人载挺，」抟空高煦。才颖笼砺，嗜欲堤坊，纫龟桂馥，曳组兰芳。止吠夜犬，息饮朝羊，」?鸿等翥，犹骥齐骧。方聘遥途，未单遐迹，欻同尘草，鯈如火石。空叹驰驹，徒悲行客，时翻四绪，众表三易。●唳薤歌，逶迤稚柳，逝兹华屋，即斯幽埠。」玉树终沦，金乌宁久，悠哉白日，扬名不朽」夫人博陵崔氏，年廿九，以熙平二年八月十日奄遭非命云亡。以来廿九」载今便改榇合窆玄宫。」继夫人东平毕氏以去兴和三年七月十一日遘疾卒。回葬乐陵，别刊志铭。」今亦同迁窆。河北吴桥出土，见《考古通讯》一九五六年第六期《河北吴桥县发现东魏墓》。
　　〔注〕淮，当为准字。
【志盖】阙
【铭文】刘强，字力世，中山上曲阳平」洛城内人，靖王之苗冑，上曲阳令」之孙。春秋卌三，正始三年二月十」六日卒。维大魏武定四年岁次」丙寅十月廿八日丁酉，夫人」杨氏同穴。见《文物》一九六五年第十期《从晋砖文字说到「兰亭序」书法》。
【志盖】阙
【铭文】魏故使持节侍中司徒公都督雍华岐并扬青五州诸军」事车骑大将军雍州刺史章武王妃卢墓志铭」祖巘，燕太子洗马，魏建将军良乡子。祖母鲁郡孔氏。」父延集，幽州主簿。母赵郡李氏。」太妃姓卢，讳贵兰，范阳涿县人也。魏司空毓之九世孙。氏」族之兴，详于典故，弈世载德，不殒旧风，名望之重，冠冕海」内。太妃承家之庆，自天生德，体韵闲和，心神明悟，言德兼」修，工容备举。萋于幽谷，翘彼错薪，亦既言归，继之王室。奉」上接下，曲尽妇仪，用之家人，克成内政，遵其法度，为世模」楷。加以敦穆宗亲，贻训子侄，唯礼是蹈，非法不言，故能望」楚宫而轶樊姬，瞻齐堂而超卫女。而与善之言弗膺，物化」之期奄及。春秋五十有四，以武定四年十一月八日薨于」邺都。越以其月廿二日葬于漳水之北，武城之西。乃作铭曰：」导源姜水，构趾嵩山，大风之后，弈叶蝉联。家风不坠，门业」犹专，外挺俊造，内启幽闲。秀质神成，淑性启天，动止应□，折旋合礼。示既有行，来仪朱邸，令望媞媞，德音济济。郑音」弗听，鸟肉不食，停轮待期，●门成式。彼日不居，川流未息，」逝者如斯，●嗟何极。灵?夕进，楚挽晨哀，松杨萧瑟，丘陇」崔嵬。日月代谢，寒暑去来，若戏高岸，有昭夜台。」长子章武王，字景哲。出身司徒祭酒，俄迁尚书祠部郎中通直散骑常侍朱衣直阁钾仗都将征虏将军肆州刺史」当州都督侍中车骑将军左光禄大夫护军将军领尝食兴御兼太尉公奉玺绂侍中骠骑大将军西道大行台仆」射殿中尚书散骑常侍开府仪同三司护军将军侍中章武王。」第二子字叔哲，出身员外散骑侍郎征虏将军中散大夫。第三子字季哲，出身秘书郎中征虏将军中散大夫。北京图书馆藏拓
【志盖】魏故尧」氏赵郡」君墓铭
【铭文】魏故南阳郡君赵夫人墓志铭」夫人讳胡仁，南阳苑人也。南阳太守之女，相州刺史平阳公之第六子散骑」常侍之妻。禀公族之洪冑，洞清澜而激镜。资性端华，含仁履顺。贞规峻节，芳」兰独远。孝恭之称，起自龆年。幽闲之着，爰发冠岁。加以七德允敷，四教肃明。」故昧寅鸡以早兴，竟夕乌而不倦。箕帚必先，初未表于颜色；劬劳?执，终平」生而无愠。食邻磬诚，未之仪比。参奇九策，曾何轨述。一见洞晓，万事精闲。端」凝静思，明发机神。虽宪英之妙识，罕以论德；昭姬之洁操，讵可秤名。夫人诞」生三子，声驾一时，咸有王佐之略，命世之才。长子雄，使持节散骑常侍骠骑」大将军仪同三司城平县开国公燕瀛青胶徐豫六州刺史都督杨颍楚霍」十州诸军事司徒公，谥曰武恭公。第二子奋，使持节散骑常侍骠骑大将军」汾颖衮豫梁五州刺史安夷县开国公司空公。第三子宗，使持节征虏将军」东郡太守南岐州刺史主衣都统。剑佩铿锵，蝉组陆离，青紫掩映，冠盖相晖。」当世以为贵盛，缙绅慕其藉甚。羊氏七卿，远惭世载。袁族五公，近谢羽仪。夫」人自少至耋，孝敬敦睦，长孤抚幼，亲加鞠养，好施能赡，去奢就约。凝霜之操，」严寒弥厉。九族仰其嘉猷，六姻慕其景行。是以誉满两京，声溢九服。大丞」相中外诸军事渤海王高，地居戚重，位望尊崇，亲慕夫人慈训，躬展诚敬。朝」廷标赏，诏曰：辅国将军岐州刺史难宗母，前以身德子勋，光启邑号。因讳」陈改理，宜见从。可西荆南阳郡君。庶追大家之号，不独擅于汉后；贤哉之录，」岂止记于魏公。夫人年七十八，以武定三年遘疾，薨于第。天子震悼于厥心，」丞相恸情以崩虑。赗赠之礼，有余恒典。以武定五年岁次丁卯二月戊辰朔」廿九日丙申葬于邺城西七里之北。左带漳水五里之西。痛兰摧于秋旻，伤」桂亡于霜月。追金石之不朽，永传芳之无歇。乃作铭曰：」猗欤盛烈，照晰夫君，诞生令淑，秉德含仁。肃穆礼敬，言厉温恂，风仪介操，蔚」彼贞筠。松生标峻，桂性柔芳，清晖早映，缉誉幽房。才同班蔡，望等齐姜，孝至」精感，节义播扬。如风春畅，若月秋明，?愠之色，何曾暂生。女工婉娩，母德仪」形，谢家耻誉，袁妇惭名。锡圭分土，主爵是加，礼遇绸缪，升宠晖华。崇庸显德，」超彼云霞，日唯庆造，光国隆家。百年无永，万古同然，亏盈有数，舟壑代迁。玄」房一闭，终此深埏，松杨结雾，丘垄生烟。寒霜晓切，悲风夕起，云凄代色，人酸」邑里。淑懿云亡，将何仰恃，敬铭余徽，兰熏不已河北磁县出土。见《考古》一九七七年第六期《河北磁县东陈村东魏墓》。
【志盖】阙
【铭文】魏上宰侍中司徒公领尚书令太傅领太尉公假黄钺九锡任城文宣王文竫太」妃墓志铭」太妃姓冯，讳令华，长乐信都人也。太师昌黎武王之第五女，曾祖东燕昭文帝，祖」太宰燕宣王。若夫帝王有命，将相应期，锺鼎相传，冠冕继袭，固已功流载藉，道被」笙镛。昔在有周，齐为甥舅之国；爰及大汉，阴实乡里良家。非夫皇天锺美，神灵覆育，孰能作合圣明，为天下母？姑文明皇太后，正位临朝，二姊并入主坤宫，配」高祖孝文皇帝，翻成外戚，属此盛门。太妃承奕世之休绪，禀太清之秀气，生道」德之家，长礼仪之室，目不睹异物，耳不闻外事。而聪明温惠，与本性而相符；仁信」规矩，乃率行而自合。正始二年，年十九，四行聿修，五礼闲习，造舟且及，百两爰备，」乃言告师氏而言归焉。正始三年正月，皇帝使中侍中兼大鸿胪卿策拜任城」国妃。帝乙归妹，聊可比其元吉；齐侯之子，未足方其美正。文宣王历作王官，至于」宰辅，居栋梁之任，荷天下之忧，昧旦入朝，不以私室为念。太妃恭懃妇业，助治家」道，中馈是宜，内政有序；务先窈窕，不有妒忌之心；博进才贤，而无险诐之志。至若」遥听车声，识伯玉之有礼；当朝晏罢，责叔敖之未登。辅主君，古今英异，易称一人，」得文诗着，三五在东，以兹樛木之恩，成此螽斯之业。抚养异宫，恩同己子，故能化」自●闱，声闻邦国。神龟二年十二月，文宣王薨，朝依典礼，策拜太妃。诸子布在周」行，并縻好爵。每分至纪节，内外备在，未尝不锺鼓悬庭，蝉冕满室，胥徒骆驿，轩盖」成阴，文物声明，此焉独盛，忠臣孝子，顿出斯门。虽先王积善余庆，抑亦太妃德教」所及也。昔慈母八子，咸为卿士大夫；泰姬五男，俱登郡守牧伯。尚称荣旧史，着美」前书，杨榷而言，曾何髣佛。动中典礼，言必称于先姑；修德苦身，以为子孙之法。公」将复，世业日昌，厚禄未穷，流年不待。武定四年四月四日丙子遘疾薨于国邸，时」年六十。粤以武定五年岁次丁卯十一月甲午朔十六日已酉窆于邺城西岗漳」水之北。金石可久，高深或迁，敬图徽美，寄彼幽玄。其词曰：」墓起覆匮，源资滥?，连峰既远，清澜遂长。桂生必馥，兰挺而芳，如金振响，如玉含」光。显允淑人，天降休祉，门高马邓，恩侔许史。言归大国，来自戚里，作配哲王，德音」不已。作配如何，车服以盛，德音安在，民胥攸咏。七穆遂兴，二惠方竞，克享福禄，坐」应嘉庆。庆乃日隆，禄亦弥厚，光阴遽迫，荣华难久。窃恃报施，庶过眉寿，一朝冥漠，」归全启手。思惟平素，瞻仰灵轩，神仪永戢，帏帐虚存。卜云其吉，灵?在门，且辞京」辇，夕赴山原。悲风何厉，愁云自屯，丛杨且合，思鸟方喧。声名徒显，坟垄空尊，千秋」万代，已矣何论。北京图书馆藏拓
【志盖】阙
【铭文】大魏故骠骑大将军散骑常侍济衮二州刺史二州诸军」事东安王太妃墓志铭」太妃姓陆，讳顺华，河南洛阳人也。禀灵川岳，既因生以启」姓；取则星雷，亦祚土以命氏。五叶公门，复在今日；九世卿」族，徒称往时。至于赞殷翼周之功，方稷比契之绩，固载之」于敦史，此可得而悉言。祖受洛跋，相州刺史吏部尚书太保建安贞王。器宇冲深，宰辅当世。父琇，袭爵建安王，给事」黄门侍郎太子左瞻事祠部尚书太常卿司州大中正卫」大将军仪同三司。风度邃远，领袖一时。太妃长自公宫，声」标中谷，容止闲华，识悟柔婉，照梁未可为并，委衣不足为」俦。亦既言笄，来从百两，四德本循，六行弥着，室中生光，事」高蕃邸，家内之肥，名踰列国。及东安诏赴，鱼山告窀，训抚」咳幼，克绍家业。朝旨褒其风德，物议重其高顺。而中年构」疾，奄从朝露。春秋五十有九，以武定五年岁次丁卯五月」丁酉朔十一日丁未薨于邺城修正里之第。粤以其年十」一月甲午朔十六日已酉窆于武城之西北，去邺城十里。」世经十一，吴王之墓复开；时历三千，滕公之庐重启。居诸」送生，陵谷相贸，终同侵毁，庶表遗镌。乃为铭曰：」高门□□，亦叶重光，世禄世载，令问令望。珠生丽水，玉出」昆岗，诞兹明叔，如彼珪璋。声流中谷，向溢平林，既方桃李，」复诸瑟琴。用复厥操，以秉其心，妇德无爽，母仪可钦。毕至」难违，各云其命，华堂溘阻，荒原且敻。严霜夜切，悲风晓劲，玉体长潜，金声可咏。北京图书馆藏拓
【志盖】阙
【铭文】魏故使持节侍中太保特进都督雍华岐三州诸军事」大将军雍州刺史安丰主妃冯氏墓铭。谥曰。」太妃姓冯，皇后之妹。厥初卜仕，爰启大名，自兹以降，」世德弥远。其建功立事之美，鸣玉貂金之盛，固以良史」书之丰碑无愧者矣。太妃夙承阴教，早备柔仪，取则彤」管之诗，求箴青史之记。苹蘩薀藻之洁，则季兰无以过；」佩玉琼琚之礼，乃孟姜不能及。亦既有行，作合君子，百」两斯讶，九十其仪。内有椒房之亲，家同金穴之赐，而朝」夕忧勤；归于节俭，安兹浣濯，无癈纮綖，致肃雍于友嫔，」尽尊敬于师傅。辚辚霄动，便知伯玉之车；薨薨旦闻，仍」起鸡鸣之戒。训诲诸子，雅有义方，恩切倚闾，俞均断织。」兼以信向大乘，遨游众善，翘到不已，依止无倦。方将献」宝灯之树，施清净之水，而丛兰欲修，秋风奄及。春秋六」十四遘疾，薨于乡义里。以武定六年十月廿二日窆于」风义里地。素旗有托，玄石宜镌，乃作铭曰：」周有姜任，汉称许史，公侯之胤，必复其始。赫赫后闺，煌」煌戚里，异人间出，为王卿士。诞兹淑媛，言告言归，来嫔」上宰，实惟元妃。静恭内位，作主中闱，鱼轩翟茀，象服袆」衣。观彼列图，成其妇道，室靡重茵，帷加旧皂。逝川已驶，」藏舟何早，枯鱼衔索，轻尘栖草。将先远日，乃挈元龟，门」西膴膴，墩北垒垒。薤歌晓急，松风墓悲，于嗟大夜，锺漏」何迟。北京图书馆藏拓
【志盖】魏故郑夫人墓志之铭
【铭文】魏骠骑将军都水使者顿丘邑中正顿丘男顿丘李府君夫人郑氏墓志」夫人荥阳开封人也。祖尚，济州刺史。父贵」宾，荆州刺史。世擅膏腴，家传冠盖。禀和有」素，籍庆自远。柔嘉着于龆日，容德表于笄」年。仪范宗姬，誉满闺阈。结离受训，匹事君」子。回此孝慈，因心祇敬，奉上接下，莫不雝」穆。积善无征，降年不永。以武定七年四月」十一日卒于邺，春秋卌壹。以二月廿八日〔注〕迁于旧茔。惧陵谷推移，清芬或晦，刊美泉」穴，用昭不朽。其词曰：」珠明随浦，玉润蓝田，士操弘毅，女节贞坚。」爰在稚质，秉志幽闲，松柏比茂，桃李争鲜。」偃息图史，服玩箴篇，斯言无玷，容止何侃。」方隆繁衍，介以遐年，芒芒天道，滔滔逝川。」宝钗戢耀，虚房翳然，音徽永隔，令淑徒镌。河南濮阳出土。见《考古》一九六四年第九期《河南濮阳北齐李云墓出土的瓷器和墓志》。
　　〔注〕此处未载何年，姑认为武定七年后一年。原报告定为武平七年。同出李云志为武平七年立，称齐不称魏，且记李云官职不同。定为武平七年有误，不从。
【志盖】魏故侍中」司空公吴」郡王墓志。」
【铭文】魏故侍中使持节都督徐阳衮豫济五州诸军事骠骑大将军徐州刺史司空公兰陵郡开国公吴郡王铭」君讳正表，字公仪，姓萧氏，兰陵人；梁临川靖惠王之第六子也。其盘石鸿基，固以彪炳驎渠，焕乎史策。烈祖」文皇帝，以瑰奇命世，匡赞齐朝。伯梁武皇帝，膺运受图，负兹宝历，天飞江左，光宅四方。考以雄姿桀举，作宰」家国。王诞乾坤之灵和，禀台华之纯粹，内苞九德，外兼百行。弘敏以卫其神，贞明以坚其志。是以延誉令闻，」发于龆龀，端凝岐嶷，肇自跬游。性恬静，寡声欲，宽裕泛爱，器量渊沈。巍巍焉入烟霞而秀上，浩浩焉湛沧波」于无际。清规素德，足以励俗怀来；言行威风，足以陶时范世。幼含通理，阐思幽微，虽七步之章未遒，权象之」能过智。生长深宫，年殊及学，而●〔注一〕弦敧器之诫，皆已闇冥匈腐者矣。弱冠爰启土宇，封山县开国侯，食邑一」千户。除给事中，俄转太子洗马。以忧去职。征为骁骑将军光禄勋，不起。王孝思天然，毁顿过礼，恸血恒流，守」坟逾缟。庐藏猛兽，兔狎阶庑。服阕。出为宁远将军淮南太守。畿内股肱，去京密迩，宽猛贪廉，纤●必着，前后」剖符，?不黜辱。而王秉行逸群，动多异绩，潜惠若神，纠奸犹圣。岂直弭兽反风，留犊县鱼而已。以王达于从」政，鞠育生民，迁为征东将军假节晋安太守。闽区澳壤，地产金珰，煮海击锺，探珠连骑。能怀掌握，富润云孙。」而王萧然卧治，号为神父。责功丞掾，齐道是修，蒲帛遯肥，广延仄陋，故得礼变文身，化行殊俗，感幽赞于童」谣，结佩言于民口。虽杜畿之抚河东，陆纳之临震泽，曷以加旃。王既俭能率下，民不敢欺，匪懈恪勤，简乎帝」听。左眄丰貂，佥议攸属。特征为侍中，县侯如故。倭迤禁闼，出内秘言，庠序朝端，万夫倾首，覆是腰腹，未之过」也。淮岱任重，控接关华，土带汧陇之风，人多六郡之气。咸以王文武兼姿，克谐盛选，乃授使持节都督北徐」西徐仁睢安五州诸军事北徐州刺史。王以天下膏腴，莫尚京邑；兼以犹子之宠，翕习当时，边岳建旟，非其」所好，固辞不免，击楫济江。褰帷入境，豪族丧其精；问政下车，奸吏屏其迹。采俊乂于穷乡，求民瘼于穹谷。劝」农阅武，愚智影随。襁负来趋，边方响应。故能抗御中华，啸咤淮右。扞圄萧条，蒲鞭靡设，阶少讼言，路多遗剑。」在州六稔，申请亟闻，伏阙表留，岁有千数。虽夕殒之恋朝光，枯苗之思洪泽，未足比焉。俄而贼臣构逆，天步」艰难，而王号哭霄征，驱车弗息，鞠于誓众，哀感三军。但封豕游魂，长蛇假气，未伏辜诛，犹为时蠹，于是散发」秦庭，投身魏阙。朝廷嘉王忠孝奋发，义勇兼弘，着美号于姑苏，启苴茅于旧里。爰遣中使，道授兰陵郡开」国公，食邑五千户，封吴郡王。承荣犹惨，闻命若吊。以王身筠竹箭，贵极东南，拥地移氓，勋符不赏。及●近畿，」王人接轸，士女堵墙，若观灵瑞。亦既入朝，特蒙殊礼，即拜车骑大将军侍中特进开府仪同三司太子太」保，甲仗一百人，班剑廿，加羽葆鼓吹一部，王公如故。赐甲第一区，布帛肇计，红粟万锺，田畜车舆，靡不必备。」王以本朝阽危，志殉社稷，尊官厚俸，一不关心，恳恻莫言，誓之丹石。频敕断表，敦喻交驰，弗获拜恩，形立」枯槁。方当借威大国，剿彼豺狼，进效功庸，退雪私耻。而天地无心，与善茫昧，景命颓龄，不登黄苟。春秋卌有」二，以武定七年岁在己巳十二月壬午朔廿三日丙午薨于私第。呜呼，知与不知，远近戎华，莫不痛悼失图，罢厘〔注二〕辍相。惟王识鉴通神，藏纳为器，仁潭昆木，泽洽燋苔。不以飙急变音，不以幽居改操。佩兰桂以外熏，怀」琬琰而内映。风韵弘雅，度亮淹劭，?怒弗形，得亡犹一，虚己重士，轻财好施。抽尺璧其若●，散一珠如遗迹。」不迷惑于绮罗，不嬉柔于谄佞。驰骋道德之场，游猎忠义之圃。畏黄金于四知，耻白玉而诒罪。处贵益恭，居」丰逾约。咨可谓克己谨身，善始令终者已。故能濯颖皇支，声芳宇宙，但研精之业，恨一匮而丧功；殄悴勤王，」等高岩而落仞。报施无征，幽冥奄及。及赠侍中使持节都督徐阳衮豫济五州诸军事骠骑大将军徐州刺」史司空公，其开国王并如故，谥昭烈王，礼也。虽复赐地郊园，封疆有托，而感梦归怀，乔松云靡。粤以八年岁」在庚午二月辛巳朔廿九日己酉窆于邺城之西?。若使川为橘岫，地轴成津，槚隧攸长，和如山固，敬述徽」音，播之来世。乃作铭曰：」大哉王冑，峻矣其嵩，齐明二曜，比德虚冲。纬文经武，既哲且雄，志高殄越，智迈和戎。惠腴时雨，严烈秋风，谋」猷渊塞，术艺旁通。居朝特达，伊家栋隆，如辰不转，似月县空。长标蔼蔼，盛业融融，入侍紫微，出临蕃岳。期浃」化成，变浇还朴，论道属书，谈玄入觉。似岱多峰，如河少浊，韫柜温温，舒英卓荦。气溢江东，形仪凉朔，坚白聿」怀，灵蛇斯握。善价方臻，良工始琢，千里未光，如何潜邈。发齿痛心，翾驰悲注，幕幕山云，蒙蒙陇树。曲盖收阴，」时骖解驭，东阁尚开，西陵爰遽。永隔亲宾，长留仙处，翳翳□□，□□当旭。曙。北京图书馆藏拓
　　〔注一〕●，此字不见于字书，疑为「鼓」字之讹。
　　〔注二〕厘，当为廛字假借。
【志盖】阙
【铭文】大魏武定八年岁次」庚午三月庚戍朔六日乙」卯，司州魏郡临漳县魏故」源贰虎之曾孙磨耶，年」六岁，卒于北豫州。遂殡」于城南二里涧南临坎。但」恐年岁久远，惧从陵谷，」同置祇●一区，在其圹头。」聊题刊记，埋在圹南六」尺。謶其千载，永存不灭。北京图书馆藏拓
【志盖】阙
【铭文】魏故太原太守穆公墓志」公讳子岩，姓穆氏，河南洛阳人。实膺茂祉，早协昌运，丰沛既迁，关」河是宅。乃祖以降，世诞民英，公王代起，蕃牧联事。望烛两都，荣高」七叶，公族之大，莫或斯拟。祖司空录尚书长乐王亮。考太保大将」军顿丘王绍。追毛毕之佐周，怀□禹之匡汉，家图国史，可得详言。」公资气辰象，禀灵川岳，幼诞珪璋，夙标誉望，学山学海，宗圣宗儒。」峰碣与千刃比高，波源与万顷同极。爱仁好士，存旧笃终，雅洞篇章，尤晓音律。正始之风弗坠，建安之体真存。蔡邕可以致书，卫瓘」宜其命子。释褐给事中转司徒记室参军。振缨华闼，参文盛府。缙」绅伫其高义，冠冕揖其清猷。匪直增辉衮席，式亮槐采。允当世之」龙门，属通人之水镜。我皇留情俗弊，笃怀民隐，日旰罢朝，思弘吏」职。出除左将军太原太守。昔侯黄两霸，妙辩享鲜之术。诗畿二杜，」深达制锦之方。公兼彼四政，肃兹千里，期月有成，颂声载路。稍迁」朱衣直阁司徒咨议参军。若华方映，扶摇未耸，天津急其夜波，地」游骛其晓轴。武定七年十二月十八日，春秋卅有五，遘疾卒于邺」京。玉树长埋，痛深终古，市朝含识，莫不堕泪。粤以八年岁次庚午」五月己酉朔十三日辛酉卜窆于邺都之西门豹祠之曲。呜呼」哀哉。斧柯潜坏，桑田屡改，松柏为薪，碑表非固，敬刊幽石，永窴穷」泉。其词曰：」浚哲有祥，昭假不已，于赫着姓，克隆载祀。贞王之孙，匡王之子，衮」章弈叶，声明继轨。积庆允厘，励德在兹，耽耽大夏，绣拱云楣。道有」必贯，学靡常师，纷纶艺业，掩映文词。九皋初响，八翼方振，佐铉教」宽，治邦河润。直宿云陛，匪躬克慎，讽议台阶，谦光逾峻。摛藻问服，」绝翰感麟，茫茫天道，●我哲人。泉灯一夜，垄树无春，千秋万祀，永」播芳尘。北京图书馆藏拓
【志盖】魏开府仪」同长广郡」开国高公」妻茹茹公」主闾氏铭
【铭文】魏骠骑大将军开府仪同三司长广郡开国公高公妻茹」茹公主闾氏墓志铭」公主讳叱地连，茹茹主之孙，谙罗臣可汗之女也。源流广远，」世绪绵长，雄朔野而扬声，跨列代而称盛。良以布濩前书，」备诸历史矣。公主體弈葉之休徵，稟中和之淑氣，光儀婉」?，性識閑敏，四德純備，六行聿脩，聲穆閨闈，譽流邦族。若」其尊重师傅，访问诗史，先人后己，履信思顺，庶姬以为谟」楷，众媛之所仪形。皇魏道映寰中，霸君威棱宇县。朔南」被教，邀外来庭。茹主钦挹风猷，思结姻好，乃归女请和，作」嫔公子。亦既来仪，载闲礼度，徽音岁茂，盛德日新。方亨遐」期，永●难老，与善徒言，消亡奄及。以武定八年四月七日薨于晋阳，时年十三。即其年岁次庚午五月己酉朔十三日辛酉葬于釜水之阴，齐献武王之茔内。天子下诏曰：长」广郡开国公妻茹茹邻和公主，奄至丧逝，良用嗟伤。既门」勋世德，光被朝野。送终之礼，宜优常数。可敕并州造辒辌」车，备依例程，礼也。乃铭石壤阴，永传余烈。其词曰：」祁山发祉，蒙野效灵，雄图不竞，世载民英。于惟淑女，膺庆」挺生，德兼柔慎，质俪倾城。皇德远临，霸功遐震，紫塞纳-马恩省款，」丹邀思顺。有美来仪，作嫔世隽，惠问外扬，贞情内峻。思媚」诸姑，言齿同列，衾帱有序，大小胥悦。方亨遐期，仪范当世，」如何不吊，兰摧玉折。卜云其吉，将窆玄宫，荣哀总备，礼数」兼崇。轻辌转毂，飞旐从风，清晖永谢，彤管无穷。河北磁县出土。见《文物》一九八四年第四期《河北磁县东魏茹茹公主墓发掘简报》。

西　魏

【志盖】魏故李」氏吴郡」君之铭
【铭文】魏使持节假镇北将军征虏将军大都督散骑常侍」原州刺史上封县开国公李贤和妻故长城郡君吴」氏墓志铭」郡君讳辉，高平人。祖兴宗，父洪愿。其先勃海徙焉。世」家豪赡，礼教相承，爰自邦乡，门居显称。郡君资性矛〔注〕静，立身婉顺。少习女功，长成妇德。四行既充，六礼云」暨。始自笄年，言归茂族。夫氏积善所锺，福禄攸降。伯」叔以勋德升朝，且台且牧；子侄禀训过庭，以文以」武。济济列位，蔼蔼盈门，繁衍克昌，一时罕匹。舅姑夙」逝，不逮恭奉。身居长姒，内正所归。警诫相成，动遵礼」度。敬接众娣，慈训诸妇。内外斯穆，人无闲焉。方冀亨」万石之遐福，终九十之盛仪。而与善无征，沦芳盛日。」春秋卅八，以大统十三年岁次丁卯九月乙未朔廿」六日庚申薨于州治。朝廷以夫门功显，夫人行修，」追赠长城郡君。即以其年十二月廿一日葬于高平。」即远莫旋，幽扃遂密，镌石铭志，以备陵谷云。」长子东宫洗马永贵，贵妻冯氏。」次子永隆。次子孝轨。」次子孝諲。宁夏固原出土。见《文物》一九八五年第十一期《宁夏固原北周李贤夫妇墓发掘简报》。
　　〔注〕矛，当为柔字省写。
【砖志】大统十五年」□月廿八日右」□坊任小香。北京图书馆藏拓
【志盖】无
【铭文】魏故平西将军汾州刺史华阴伯杨保元妻华」山郡主元氏志铭」夫人姓元，河南洛阳人。高柳府君临虑侯凤皇」之长女也。分跗萼于琼岫，联气象于紫微。故其」世载可得而略。夫人幼明慧，长柔顺，教自公宫，」来仪君子，拥箕帚而致养，奉俎案而齐眉。二族」咸休。邦家斯庆，虽夭桃之赋其灼灼，常棣之叹」其秾矣，论德比义，绰有裕焉。暨华阴伯薨徂，夫」人以母仪训世。朝廷乃拜县君，以万年为夫」人汤沐邑。后迁敷西县主。长子熙之，位大鸿胪」卿。次子叡景，夙年零落。方冀享万石之禄，扇大」家之风，而树静难期，奄从化往。春秋七十一，以」大统之十五年薨于长安。册赠华山郡主，礼也。」粤十七年三月廿八日同窆于华阴潼乡。合葬」非古，始自周公，式镌玄石，传之不穷。」长子名熙之，骠骑大将军北华州刺史大鸿」胪卿，华阴县开国男。次子叡秀。次子叡景。次子叡和。次子叡弼。次子叡邕。陕西华阴出土。见《考古与文物》一九八四年第五期《华阴潼关出土的北魏杨氏墓志考证》。

北　齐

</div>
    <div class="pagination">
<a href="汉魏南北朝墓志汇编_page27.html">上一页</a><span>...</span><a href="汉魏南北朝墓志汇编_page23.html">23</a><a href="汉魏南北朝墓志汇编_page24.html">24</a><a href="汉魏南北朝墓志汇编_page25.html">25</a><a href="汉魏南北朝墓志汇编_page26.html">26</a><a href="汉魏南北朝墓志汇编_page27.html">27</a><span class="current-page">28</span><a href="汉魏南北朝墓志汇编_page29.html">29</a><a href="汉魏南北朝墓志汇编_page30.html">30</a><a href="汉魏南北朝墓志汇编_page31.html">31</a><a href="汉魏南北朝墓志汇编_page32.html">32</a><a href="汉魏南北朝墓志汇编_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
