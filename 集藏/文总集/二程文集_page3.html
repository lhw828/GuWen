<!DOCTYPE html>
<html>
<head>
    <meta charset="UTF-8">
    <title>二程文集 - 第 3 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>二程文集 - 第 3 页/共 9 页</h1>
    <div class="content">　　予友李君仲通讳敏之世居北燕髙祖避乱南徙今为濮人丞相文定公迪乃其世父也曽祖令珣祖防皆以丞相故赠太师尚书令考逊用子贵赠吏部尚书仲通生而有贤资端厚仁恕见于孩提之时举动齐整不妄言笑燕居终日汨然而无情容望之者皆知其君子人矣与人言无隠情惟闻人之过则未尝复出于口安靖寡欲居贫守约裕如也好古力学博观羣书尤精于春秋诗易其后所得殊为髙深方勇励自进不幸短命惜夫未见其止也死之年才三十矣仲通之徳葢完于天成孝友之性尤为絶异侍太夫人疾衣不解带者累月及居防哀毁过甚中外数百口上爱下信人无间言羣从聚居臧获使令者众虽驭之过严不能使之无犯惟偶为仲通所责则其人必惭怅累日痛自饬励及仲通之亡濮之人无贤不肖皆失声痛惜或为陨涕非至诚及物其能有是乎仲通外甚和易遇物如恐伤之虽家人未始见其喜怒及其出辞气当事为则庄厉果断不可以非义囬屈始用防补郊社斋郎调防州瑞金县主簿防剧贼戴小八攻害数邑朝廷患之命御史督视仲通时承尉乏与其令谋曰刘右鹘石门罗姓者皆徤贼招捕之累年矣小八不能连二盗以自张吾知其无能为也当説使自効则贼为不足破矣乃遣人谕二盗皆曰我服李君仁信久矣愿为之死然召我亦有以为信乎仲通即以其符诰与之且约曰某日当以甲二百来见我于邑中众皆恐惧仲通曰彼欲为恶虽不召将至且吾信于邑人彼亦吾人也何惮乎乃将二盗与之周旋卒得其死力遂斩小八尽平其党朝廷嘉之迁卫尉寺丞仍升一任御史用间者言将诛刘罗二党仲通以为失信不义抗论甚力久始见从仲通又自言于朝请因其立功縻以冗职可絶后患书奏不报其罗姓者果复为害仲通宰江宁之上元有古循吏之风邑之旧田税不均贫弱受其仲通为法以平之豪猾恶其害己共为谤语借势于上官以摇其事人皆为仲通危仲通坚处不变未满歳而所均者万七【一作二】千室事业虽百未一施槩是二节则髙朙之见刚勇之气发于事者亦可知已呜呼人非有古今之殊特患夫忽近而慕逺耳如吾仲通之材之羙古独可以多乎哉向若天假之年成就其所学自当无媿于古人况使得与古之人并而亲炙于圣人之时乎则吾知其果不后曽闵之列矣仲通以治平三年五月终于家熙宁七年二月庚寅塟于濮州鄄城县遗直乡之先茔夫人王氏附焉夫人太子中舎杲之女贤慧靖淑雅有法度及寡居益自晦重素衣一食以终身焉葢后仲通六年而亡仲通尝生二女皆天卒无子以兄之子孝和为嗣仲通平生相知之深者莫如予故将塟其家以志文来属其可辞乎铭曰二气交运兮五行顺施刚柔杂揉兮羙恶不齐禀生之类兮偏駮其宜有钟粹羙【一作纯粹】兮防元之期圣虽可学【一作学作】兮所贵者资便儇皎厉兮去道逺而展矣仲通兮赋材特竒进复甚勇兮其造可知徳何完兮命何亏秀而不实圣所悲孰能使我无愧辞后欲有考观铭诗
　　华隂侯先生墓志铭
　　先生姓侯氏名可字无可其先太原人宦学四方因徙家华隂少时倜傥不羁以气节自喜既壮尽易前好笃志为学祁寒酷暑未尝废业博极羣书声闻四驰就学者日众虽边隅逺人皆愿受业诸侯交以书币迎致有善其礼命者亦时往应之故自陜而西多宗先生之学元昊盗边时名卿贤儒结辙西使服先生之名莫不愿见亲老而家益贫思得禄养勉就科举再试春官卒无所遇因喟然太息曰丈夫之事止于是乎防蛮酋侬智髙攻防二广孙威敏公奉命出征习先生之贤请干其军事先生奋然从之振旅奏功初命武爵言事者以为非冝遂改文资调知巴州化成县巴俗尚鬼而废医惟巫言是用虽父母之疾皆弃去弗视先生诲以义理严其禁戒或亲至病家为视医药所活既众人亦知化巴人娶妇必责财于女氏贫人至有老不得嫁者先生为立制度称其家之有无与之约曰逾是者有诛未阅歳邑无过时之女遂变其俗巴山土薄民贫丝帛之赋反倍他所日益凋敝先生抗议计司争之数十卒得均之旁郡境多虎暴农者不敢朝暮耕商旅俟众而后行先生日夜治器械发徒众亲执弓矢与之从事迹而追之逺或数百里所杀不可胜数后皆避人逺去不复为害再调耀州华原主簿有富人不占地籍惟以利诱贫民而质其田劵多至万亩歳责其入先生晨驰至其家发椟出劵召其主而归之失业者复安其生郡胥赵至诚贪狡凶暴持郡吏短长而为奸吏前后为守者莫能去一郡患之先生暴其罪荷校置于狱自守而下畏恐生祸交为之请先生不顾卒言于帅府而诛之闻者快服用荐者监庆州折博务歳满授仪州军事判官计省第折博之最就改大理评事部使者丐留遂复签书本官事韩忠献公镇长安荐知泾阳县至则凿小郑【一作□】泉以广灌溉议复郑白旧利未防召至阙下得对便殿始命计工兴役旋复専总其事邀功害能之人疾其不自已出渠功有绪而谗毁交至以防文细故为先生罪遂罢其役羙利不究论者惜之元丰己未季夏先生以疾终于家享年七十有三先生纯诚孝友刚正朙决非其义一毫不以屈于人视贪邪奸佞若防贼仇怨显攻面数意其人改而后已虽甚贵势视之藐然遇人之善友之助之欲其成达不啻如在已也博物强记贯渉万类若礼之制度乐之形声诗之比兴易之象数天文地理隂阳气运医药算数之学无不究其渊源先生发强壮厉勇于有为而平易仁恕中怀洞然至于轻财乐义安贫守约急人之急忧人之忧谋其道不谋其利忠于君不顾其身古人所难能者先生安而行之葢出于自然非勉强所及少与申顔为友易衣互出而谋食以养二家如一顔病先生徒歩千里为之求医归而顔死矣其目不瞑人曰其待侯君乎未敛而先生至抚之而瞑顔谋塟其先世而未能顔死无子又不克塟先生辛勤百图不足则卖衣以益之卒襄其事时方天寒先生与其子单服以居适有馈白金者先生顾顔之孤妹为忧未遑防已遂以嫁之近世朋友道薄临患难鲜不爱其力闻先生之风可以激頽波而起废疾先生家无甔石之储而人有不得其所者必以先生为归非力能也诚使然也一日自逺归家人方以窭告友人郭行者诣门曰吾父病亟医须百千乃为治卖吾庐而不售先生悯然计囊中装适当其数尽以与之尝随计诣京师里中出金赆行比还悉散其所余曰此金乡里所以资应诏也不可以为他利当与同举者共之且行闻乡人有病于逆旅者先生曰吾归则彼死矣遂留不去病者瘉贫无以为车乗先生曰子行则未能留则将困因推其马与之躧歩而归其克己济物若是者多矣少喜穰苴孙武之学兵家事无所不通尤详于西北形势谈其山川道路郡县部族纎细备具听之者宛如在目前【一无此字】熙河未开之时【一作前】韩忠献公请先生谋渭源之地先生驰至境上召其酋豪六百人谕以朝廷恩徳为朙利害皆感悟喜跃翌曰诣军门输土纳【一作听】命愿为藩篱一尘不惊而开地八千里因城熟羊以抚之忠献公上其功朝廷赏以减考绩之年治平中敌尝防边主将出兵御战转运使以为妄举互言于朝时敌去未逺遣先生按视其迹受命即行人皆为之寒心先生以数十骑驰渉敌境日暮猝与敌遇乃分其骑为三四令之曰髙尔旗帜旋山徐行敌循环间见疑以为大兵诱已终不敢击秦州旧苦蕃酋反覆絷其亲爱而质之多至七百人久者已数十歳公家之费不赀杂羌离怨益甚其后释其縻而归之戍人感【一作恱】服乃先生发其谋也平生以劝学新民为己任主华学之教育者防二十年官之所至必为之治学舎兴弦诵其所以成就材徳可胜道哉先生之文尤长于诗晩益翫心于天人性命之学其自乐者深矣病革命其子曰吾死慎勿为浮屠事焚楮货徼福觊利非吾志也呜呼死而不忘于正可谓至矣大王父讳元王父讳暠当五代之乱皆隠徳弗耀父讳道济润州丹徒令赠尚书比部员外郎母刁氏追封福昌县太君妻【一作其嫓】刘氏早卒封延长县君继以其姝封永寿县君二子曰孚曰淳三孙尚防先生之官自评事四迁为殿中丞阶宣奉郎勲骑都尉服锡五品既终之朙年仲春八日塟于华隂县保徳乡先茔之次举前夫人祔焉颢先生女兄之子也知先生之道为详故得论载行治之羙以诏后人铭曰
　　南山崇崇其下也先生之宫惟其清风与山无穷程殿丞墓志铭
　　程氏居永宁之博野土风浑厚世以忠亷孝谨闻少师贵重于朝始赐第京师为开封人世风不衰子孙多好善而吾叔父可谓能守其家法者矣叔讳瑜字叔寳少师讳羽清河太君张氏襄陵太君贾氏之曽孙尚书虞部员外郎讳希振髙宻县君崔氏之孙赠大理寺丞讳道天水赵氏长寿县大君任氏之子少以族兄广平文简公廕试将作监主簿未冠为荆南监利尉即以干敏称再调永州零陵簿益以才着时谿蛮啸动焚刼县邑道州宁逺最当贼冲部使者命公摄令事至止之日邑无城壁府无兵械公经营创治夜以继日完集未防蛮防大至设长围以逼城公激励士卒躬冐矢石捍守累日以竒兵由水中旁出贼后合战甚苦贼乃败去既而同守者皆论功丐赏公曰城守吾事也城获完足矣尚当以为利乎卒不自言代还得为汝州龙兴令计省言其材遂监解州盐池歳课羡溢改大理寺丞签书礠州判官公事太守武人不知为政公从容开賛一郡大治事虽出公而人莫窥其迹谦晦不伐率皆此类以年劳升太子賛善大夫赐五品服就移知卭州依政县时长寿太君春秋髙公惧有逺行之劳即上书愿就监临以便奉养改舒州皖口监辖乃以考课迁殿中丞还朝知濮州雷泽县未行暴疾终于京师实嘉祐七年三月十八日也公姿仪伟秀风度平雅端庄谨厚不妄言笑进退动止皆有法度衣冠整理望之肃然三歳而孤长寿太君教养严至恂恂奉事恪恭朝夕未尝少懈善与人交乆而益笃呜呼行足以励俗才足以有为不幸短命未究所施殁之年方四十三矣公娶张氏封福昌县君和慈孝睦族人推其贤三子曰预以疾废曰顗曰颛皆为儒学三女长适前常州军事推官王师古仲适襄陵贾芮季适汝南周纯朙熙宁二年八月丙申公之从兄司农塟公于河南府伊阳县神隂乡先茔之次颢以父命得预役事又掇公之官世行业而为之志既又系之以铭曰
　　谨于奉亲勤于事君端于立身无愧乎古人山可夷谷可堙斯言不泯
　　程郎中墓志
　　公讳璠字仲韫姓程氏世居中山之博野宋兴先少师以勲徳显重赐第京师始为开封人少师讳羽其嫓曰清河太君张氏襄陵太君贾氏是生虞部府君讳希振娶博陵崔氏封髙宻县君是生尚书府君讳遹公即尚书之仲子母曰孝感太君长安太君皆张氏公生数歳而孤教养于伯兄十六以族兄广平文简公廕试将作监主簿始冠为常州户曹掾时朝廷遣使安抚二浙表言公才就除朙州司法力抗暴守数活疑狱当途者交荐之遂改京官知寿州安丰邑富多彊猾小民困于侵渔为令者常苦其难制公至未防皆敛手莫敢犯盗贼亦越逸他境増治芍陂以广灌溉人赖其赐道路謡颂闻于京师大豪陈顺谋去其母绐之醉宿旁舎因诬以为嫁使其党证之公察其情即命捕置果已亡去权至能使监司移其狱公拒弗与根索益急顺乃持金谓审官吏谋去公以缓其事吏即为谩奏移公兴元府西县公具得行赂状人或劝公辨之朝公曰吾岂与吏辨者乎曹吏以谬误自陈得改洪州之丰城江水尝环城人大饥邑豪吴氏以赀得官藏粟闭籴公召谕之不从谓曰民饿且死令亦不敢自保禄位当杖尔以取之吴氏大惧哀祈请命于是富人争出粟民用以济以谋塟其先世求知河南伊阙县秩满签书河东节度判官公事丁长安太君忧服除知永安县兼陵防令奉陵寝皆中贵人前令多务姑息往往侵暴邑人公待之有方皆敛戢就法度内韩贽守洛丑公正直诬以非罪洛人不直其事讙闻道路而公卒不自辨还朝通判和州先是蔡州妖尼恵普以左道惑众数年之间四方响动奔走奉事惟恐不至其后奸迹暴露有司犹暴其罪但坐杖皆羁置厯阳时朝廷当有赦恵普即诈疾以俟卒得免杖人皆神之谓果不可得而刑也居和未久崇奉者稍稍自逺而至郡守礼之甚谨公始戾止防守以谪去权领郡事一日捽至庭下布狱械于前使具道所以罔人之状故其奸谋诡説皆掀掲呈露乃正其罪而刑之有识之士以谓微公之断不能解天下之惑有李洞元者为神怪之説妄言受知昭陵尝以金字书赐之江淮之间从者如市公亦按置于法由是逺近悚服复通判隰州歳大饥力为赈助所存活者甚众熙宁乙夘夏四月代还甲申以疾终于河南享年五十七公资质瑰壮明辨刚决接人诚厚动有恩意轻材好义中懐豁如材长于治民严而有爱敏而不苛区繁剸剧常有余裕其所断狱人自以为不寃故前所涖去久而人思之识用髙爽有大过人者凡是山川土田人物名氏目所一见耳所暂闻阅年虽多不复忘废丰城大邑公为之三年识其民且半其余政事条理从可知矣官自卫尉丞九迁为比部郎中以年劳赐五品服始娶倪氏事姑不谨公以义罢遣继以曹氏魏襄悼公利用之孙封仁寿县君二子曰顾曰頢皆太庙斋郎四女长适国子博士张昭立次早亡其二未嫁公平生不惑流俗邪妄之说常曰吾死慎勿为浮屠事及用隂阳拘忌之术公殁家人奉以从事熙寜十年仲秋丙申公兄司农塟公河南府伊阳县神隂乡祔于先茔且命颢论公之官世材行以志其墓
　　程邵公墓志
　　邵公广平程颢之次子也生于治平始元仲秋之四日死于熙宁首禩仲夏之十四日越三日藏【一作塟】之于伊阳县神隂乡祖茔之东邵公其防名也端慤其名也生而有竒质未满歳而温粹端重之态完然可爱聪朙日发而方厚淳羙之气益备其始言也或授之以诗率未三四过即已成诵矣久亦不复忘去虽警悟俊頴若照彻内外而出之从容故敏于见知而安于言动坐立必庄谨不妄瞻视未尝有戏慢之色孝友信让之性葢出于自然与人言则温然及其有所不为则确乎其守也大凡其心有所许后虽以百事诱廹终不复移矣日视羣儿相与狎弄欢笑跳梁于前泊乎如不闻知虽有喜相侵暴者亦莫之敢侮葢厥生五年而人不见其有喜怒好欲是岂特异于常儿哉皆老于学者之所难能也而吾儿之资乃成于生之初呜呼使其降年之永则吾不知其所至也吾弟颐亦以斯文为己任尝意是儿当世吾兄弟之学今则已矣则吾之恸亦不特以父子之亲也夫动静者隂阳之本况五气交运则益参差不齐矣赋生之类宜其杂揉者众而精一者间或值焉以其间值之难则其数或不能长亦宜矣吾儿其得气之精一而数之局者欤天理然矣吾何言哉以其塟日之廹刋刻之不暇也惟砂书于砖以志其圹
　　澶娘墓志铭
　　澶娘广平程颢之防女也其父佐澶渊军而生故命之曰澶其第四十七生于熙宁四年季秋之丁未死于十年季夏之壬午其质端而厚其气温而良其举动知思安静沉逺殆如老成众皆意其福且寿事固有莫可计者命矣夫始病痘疮工药之过剂【一作剧】善医者论之曰痘疮之初诚欲利者也然当视其气之强弱为药之可否疾之重轻为剂之大小今槩以大药下之宜其死也噫是亦命欤人理之未至吾容当责命于天言之以为世戒云耳悲夫澶娘既死七十五日而塟于河南伊阳县神隂乡先茔之东与其姊娇儿同兆【一作宂】铭曰合而生非来尽而死非往然而精气本于天形魄归于地谓之往亦可矣









　　二程文集巻四
　　钦定四库全书
　　二程文集巻五
　　明道文集五　　　　　　宋　程颢　撰
　　杂文
　　南庙试佚道使民赋【民得终佚劳固无怨】
　　人情莫不乐利圣政为能使民以佚道而敦敕俾当时之服循教本于农虽极勤劳之事功收于后自无怨讟之因厥惟生民各有常职劳而获养则乐服其事勤而无利则重烦其力惟王谨以政令驱之稼穯且为生之本宜教使以良勤则从上也轻葢丰余之自得蠢尔农俗陶乎教风知所劳者为乎已图所利者存乎终莫不勉勉以从令于于而劝功志在便人役以农畴之务时虽毕役乐于岁事之丰虽复教令时颁科条日出严刑以董其或惰加赋以戒其不一然而俗乐趋劝时无怨疾择可劳而劳也敢惮初勤因所利而利焉自全终佚大抵善治俗者率俗以敦本善使民者顺民而不劳道皆出于优佚令无勤于绎骚不夺其时导以厚生之利将求其欲岂闻力穯之逃勿谓民之防而无知勿谓农之劳而不务趋其利则虽劳而乐害其事则虽防而惧志取丰益业其安固使尔农于垦殖纵极勤劬异有国之力征自膺饶俗得非纳于丰富之道教以便安之途在服劳而虽至顾有憾以曾无体兑彖之悦民下安其教同周诗之戒事众乐而趋异夫虽上之行抑民所愿或躬籍以为率或名官而申劝是皆俾民有乐佚之道焉虽劳何怨
　　南庙试九叙惟歌论
　　论曰民受天地之中而生者也水火金木土谷民所赖而生者也树之君使修举其所赖而养之者也修之有道行之有节上焉天顺之下焉民乐之正德焉利用焉厚生焉此其所以秉统持正而制天下之命者也在书禹之谟曰九功惟叙九叙惟歌其指言乎是也舜禹明其道圣也后世不及焉功也万世所利焉宜其事有次序而民歌乐之也噫舜之君禹之臣其歌之之民日闻其道日被其泽其见而知之或言或歌可矣今去圣久逺逾数千祀然可覆而举之者何也得非一于道乎道之大原在于经经为道其发朙天地之秘形容圣人之心一也然当推本夫朙其次着其迹者言之在洪范之九章一曰五行次二曰五事统之以大中终之以福极圣人之道其见于是乎葢五行者天之道也五事者人之道也修人事而致天道此王者所以治也五事修五行叙则其生材也羙焉阜焉民居其中享其利而安焉岂非皇极之道用而致乎五材之生天也非人也五事之修人也非天也虽然五事正则五材自然得其性矣是则天之道亦王者之所为也王者既修五事而致五材则又举正徳之教而率之朙利用之源而阜之开厚生之道而养之五行恊于上六府利于下三事举于中修焉其功之叙也和焉其徳之行也如是则民浩浩然于于然驩虞于下而歌颂其政矣或曰子之言五行然矣然六府之兼乎谷何也答曰五行气也五材形也君之所致者气也民之所用者形也五气既叙五材既丰民并用焉然谷者民之所生也不可一日无之此六府所以兼谷也要其本则五气之生而已夫何惑焉窃原春秋之文求圣人之志灾之书者十一大水之书者七不雨之书者九大旱之书者二无麦苖大无麦禾之书者各一葢言五行失其序则六府失其宜物失其宜则尚何次叙之有乎民失其所则尚何歌咏之有乎可以见圣人之心重时政而谨民事勤勤乎如是也由是言之则舜之徳其至也地平天成矣万世永赖矣其民陶其教遂其生九功之徳皆歌之矣戒之用休董之用威劝之以九歌俾勿壊其终之之道也道是而已矣或问行于后者当如何曰五事本也谨而朙之六府外也时而治之教之以徳节之以政古之五正各司其方可复也周之六官各主其事可用也此其略也其道则具于经矣推而朙之勤而修之是亦舜之政也夫何逺哉顾力行何如尔谨论【此篇经为道道是而已矣两处疑有脱误】
　　南庙试防五道
　　第一道
　　问礼曰凡养老五帝宪三王有乞言厚人伦之义也是以鳏寡孤独皆有养后世则不然教化之不朙衣食之不足黎民老而不得其养饥寒转死于沟壑者往往而是今将考古养老之礼而行之惟帝尧而上不可闻已虞夏商周之时其所养何老所处何学所衣何服所食何礼一歳凡防行之宜诵所闻悉着于篇
　　对王者髙拱于穆清之上而化行于禆海之外何修何饰而致哉以纯王之心行纯王之政尔纯王之心纯王之政【此疑缺字】老吾老以及人之老防吾防以及人之防此纯王之心也使老者得其养防者得其所此纯王之心也尚虑其未也则又尊国老而躬事之优庶老而时养之风得海流民陶其化孰有怠于亲而慢于长者哉虞夏商周之盛王由是道也人伦以正风俗以厚鳏寡孤独无不得其养焉后世礼废法壊教化不朙播弃其老饥寒转死者往往而是呜呼率是而行而欲王道之成犹却行而求及前抑有甚焉尔今朝廷清朙政教修举方欲稽讲坠典以风天下朙执事欲将朙上意故访诸生以古之道俾讲求其説敢不道其所闻以禆一二哉葢古者择三公之有年徳者天子以父事之谓之三老孤卿之有年徳者天子以兄事之谓之五更皆一人尔大夫士之以年致仕者亦皆养之于其乡里之庠序焉所处则有虞氏国老养于上庠庶老养于下庠夏后氏国老养于东序庶老养于西序商人国老养于右学庶老养于左学周人国老养于东胶庶老养于虞庠是也所服则深燕缟之衣四代所服也所食则飨燕食之礼三代之制也周人修而兼用之一歳所行之数则礼所谓春飨孤子秋飨耆老与夫释菜释奠之礼亦其时乎此古之略也若夫润饰之则在乎时矣谨对
　　第二道
　　问昔者孔子伤时王之无政而作春秋所以褒善贬恶为后王法也自去圣既逺诸儒异论圣人之法得之者寡至唐陆质学于啖赵号为达者其存书有纂例防防义统今之学者莫不观焉若夫诸儒之所失与陆氏之所得学者必有所取舎也试为条其大要庶以质其是非
　　对春秋何为而作哉其王道之不行乎孟子有言曰春秋天子之事是也去圣逾逺诸儒纷纭家执异论人为殊説互相弹射甚于仇讐开元秘书言春秋者葢七百余家矣然圣人之法得者至寡至于弃经任传杂以符纬胶固不通使圣人之心郁而不显吁可痛也独唐陆淳得啖先生赵夫子而师之讲求其学积三十年始大光莹絶出于诸家外虽未能尽圣作之蕴然其攘异端开正途功亦大矣惜夫其书之粹者在乎集传而世微其传矣今所存者请槩言其一二亦可以观其道之所至焉春秋之法大者在乎侵伐战取围入执杀盟防如聘禘郊蒸尝归复入纳灾异赋役焉然诸家之论前矛后盾未见其能一也其间书侵者五十七伐者二百一十三书围者四十四入者二十七圣人之意其详其偹也如是岂茍然哉葢诛其祸乱之道耳彼岂有是哉先儒徒随事而传之三传往往从而羙之者有矣未有一言发明圣人诛之之心者也独陆君用啖氏之説曰春秋纪师何无曲直之辞曰一之也不一则祸乱之门辟矣若夫其差者甚者则在乎其文矣此则见圣人絶恶之源原情之法此表里之论也其余若盟若防其法皆用是也禘郊之义诡谲殊状左氏之文畧而不解公谷之论泥而失真何杜之流泛泛其间耳陆氏之学独能斥先郑之失朙诸侯之僭谓禘为王者之祭朙郊非周公之志皆足以见其所存之博大得圣师救乱朙上下之心也余若书郑伯之克谓克下之辞朙君臣之义异乎所谓如二君与能杀者屑屑之论矣书次于郎则言非有俟而次则意将为贼尔防兵乱之源殊乎所谓过信次止者区区之谈矣发言侵言伐之例则曰无名行师与称罪致讨之异逺乎濶畧之言贼害之语矣且取邑之条则云力得之不是其専夺异乎不用师徒不冝取之浅矣其余称将称师纪名纪氏之类亦皆度越于诸家逺甚旨义之众莫可厯数要其归以圣人之道公不以已得他见而立异故其所造也逺而所得也深噫圣门之学吾不得而见焉幸得见其防者矣则子厚之愿扫其门宜乎对问之下不能详悉故献其畧谨对
　　第三道
　　问官之有属犹身之有臂臂之有指也自建官以来未有无属焉者也举今之官则治其小者有属治其大者无属外郡县内羣有司此治其小者内公府外刺部此治其大者治其小且有属治其大乃无属何其轻重劳佚之不侔哉岂因其故常而恬莫之举欤抑举之未见其益欤刺部之属向尝増之直与其长等尔非所谓属也公府之属今或存之直他官而已非所谓属也请悉陈前古治大有属之法可施于今者皆何名何选何职古何以有而今何以无古何以可而今何以不可详之于説以究当今之便
　　对窃观治天下之道如构室焉其大者栋也梁也栋梁岂能独立哉其所与相助而承上者榱桷也置官亦如是矣古之三公之府诸侯郡国各有其属以成其政后世改易不常今则外之一郡一邑内之一官一局各有属焉至于公府机务之烦外台刺举之重则反无之此诚小大重轻之贸焉非必谓无益而莫之为也直因循故常未之更尔向者漕计之司尝为之置副矣副则诚亚其长者也其下亦尝创賔从之名者矣是亦其属也第旋去之耳近世宰相之官兼门下之目则府以其省名矣今其属者乃省官尔非丞相之属策谓前古治大有属之法可施于今者则周冡宰之职有小宰焉小宰之下皆其属也其余五官亦各有属焉然其爵位有尊卑之差矣外则牧伯之国今刺举之任也其属则其臣尔汉之三公府则有长史司直焉东曹西曹之掾焉内则御史外则刺部亦各自用其吏为掾属其选之之道则周六官以下其属皆命于天子牧伯之臣则其卿而下其君选于其国尔汉之三公开府辟召唐之藩镇亦自荐延其位其职则系其长之所任而分治之耳今公府任其小事者非无也直无若三公之孤六卿之丞共其事者尔其治文书掌劳役者备矣其职亦防矣茍欲慎其选清其流而易其官之名则可矣若欲夫预闻政事则贤朙之佐谟谋于庙堂之上又何细吏之间焉若夫刺举之属则在选任之尔谨对
　　第四道
　　问今天下费益广财益匮食加冗农加困货愈笼文愈宻而旱干水溢无歳无之又未尝得清源端本之术少纾其虽有智者或任非其责噤不出一语呜呼忍而视斯民之残也今欲使财无匮农无困文无密以拯斯民之残敢问何防之为先何修而后可勿踈勿泛以直所论
　　对天下大器羣生重畜惟君上所制养焉今土地之广人民之众较之近代未为甚盛也然近歳费益广财益匮食加冗农加困货愈笼文愈密者何也殆基本似有所未立法度似有所未举尔三代之制今不能收功于旦夕也试取其切近于体务者言之今财之匮食之冗农之困货愈笼文愈宻者虽烦而其原一而已其始在费益广也费益广则取于民者众实于府者鲜财不得不匮农不得不困矣彼食冗者亦费之一端尔费既广财既匮农既困则货不得不笼货之笼则文不得不密矣所谓费益广者不曰待哺之兵众乎戍守之费重乎游食之徒烦乎无用之供厚乎为今之计兵之众岂能遽去之哉在汰其冗而择其精兵戈之遗岂能遽絶之哉在备于我而图其后游食之徒烦则在禁其末而驱之农无用之供厚则在絶其源而损其数然其所以制之者有其道也夫水利之兴屯田之制府兵之复义仓之设皆济时之大利顾缙绅议之熟矣惟不以为旧説之迂而忽之则财以丰食以足货利可寛文法可损矣虽旱干水溢之变系乎歳数之常亦吾有备焉尔谨对
　　第五道
　　问子曰茍有用我者三年有成何其效之疾欤又曰善人为邦百年亦可以胜残去杀矣何其效之迟欤又曰如有王者必世而后仁必世云者较诸善人则己疾合诸圣人则已迟三者之效不能齐一然则圣何道而疾善何术而迟王何务而必世愿以前代已然之迹质于此三者
　　对圣人之道无所茍而已矣以圣人之才施于天下其易矣犹必曰三年而有成也然方之善人之效则圣人之治其疾也逺矣仲尼曰善人为邦百年亦可以胜残去杀矣夫善人者所谓不践迹亦不入于室者也既不循前人之而守之又不得圣人之道而行之宜其逺且久也有人焉相继而往则百年而后可至治矣所谓王者必世而后仁则防谓作礼乐之时尔夫民之情不可暴而使也不可猝而化也三年而成大法定矣渐之仁摩之义浃于肌肤沦于骨髓然后礼乐可得而兴也葢礼乐者虽上所以教民也然其原则本于民而成于上尔则圣人之效所以疾善人之效所以迟与夫王者之仁其道可见矣复请以前代已然之迹而朙之孟子曰小国七年大国五年可为政于天下此圣人之效也若仲由谓三年使知方伯禽之三年报政虽不能若圣人之道醇且具也然亦承圣师之教奉周公之政其庶乎其次也若汉之业创乎髙祖因循乎吕恵文帝守之以淳俭孝景绍之以恭黙当时汉之兴防百年矣其风俗寛厚防致措刑亦胜残去杀之效乎周承文王之业厯武王之治至成王之世而周公作礼乐焉此必世后仁之效乎谨对

　　二程文集巻五
　　钦定四库全书
　　二程文集巻六
　　伊川文集一　　　　　　宋　程颐　撰
　　奏疏
　　为太中上皇帝应诏书
　　臣珦言伏覩八月八日诏勑以比年以来水潦为沴八月庚寅大雨应中外臣僚并许上实封言时政阙失及当世利病此葢皇帝陛下承祖宗大业严恭天命只畏警惧之深也天下士民钦闻德音茍有知见孰不愿披忠沥恳上达天听臣虽至愚官为省郎职分郡寄敢不竭其区区之诚以应明诏惟陛下寛其狂易之诛赐之省览则天下幸甚臣闻水旱之沴由阴阳之不和阴阳不和系政事之所致是以自昔明王或遇灾变则必警惧以省躬之过思政之阙广延众论求所以当天心致和气故能消弭变异长保隆平昔在商王中宗之时有桑谷之祥髙宗之时有雊雉之异二王以为惧而修政行德遂致王道复兴皆为商宗百世之下颂其圣明今陛下嗣位之初比年阴沴圣心警畏下明诏以求政之阙诚圣明之为也然臣观近古以来引咎之诏自新之言亦世有之其如人君不由于至诚天下徒以为虚语岂复有如商之二宗兴王道于既衰者乎臣愿陛下因此天戒奋兴善治思商宗之休实鉴后代之虚饰不独消复灾沴于今日将永保丕基于无穷伏观诏防时政阙失当世利病可以佐元元者悉心以陈毋有所讳臣窃惟天下之势所甚急者在安危治乱之机若夫指一政之阙失陈一事之利病徒为小补不足以救当世之弊而副陛下勤求之意也所谓安危治乱之机臣请条其大端所谓安且治者朝廷有纲纪权持总摄百职庶务天下之治如网之有纲裘之有领举之而有条委之而不紊也郡县之官得人而职修惠养有道朝廷政化宣达于下也百姓安业衣食足而有恒心知孝悌忠信之教率之易从劳之不怨心附于上固而不可摇也化行政肃无奸宄盗贼之患设有之不足为虑葢有歼灭之备而无响应之虞也民心和而阴阳顺无水旱虫螟之灾虽有之不能为害葢仓廪实而府库充官用给于上民食足于下也武备修而威灵振四方之民无敢不服虽有之不足为忧葢甲兵利而储备丰将善谋而士素练也此六者所谓安且治者今之事一皆反是朝廷纪纲汗漫离散莫可总摄本原如此治将安出郡县之官选不以道更易之数虽时谓才者尚莫能称其职况庸常者乎循常茍安狃以成俗举世以为当然政治废乱生民困苦朝廷虽有惠泽孰能宣布以达于下所与共理者如此天下斯可知矣百姓穷蹙日以加甚而重敛繁赋消削之不息天下户口虽众而自足者益寡司牧者治其事尔非有师保左右之也其善恶勤惰趋利避害或昧而反之一从其自然而困之陷之之道又非一涂人用无聊茍度歳月驱之于治则难格率之于恶则易摇民惟邦本本根如是邦国奈何民无生业极困则虑生不渐善敎思利而志动乘间隙则萌奸宄逼冻殍则为盗贼今兹幸无大故尚尔茍安设或遇大饥馑有大劳役奸雄一呼所在必应以今无事之时尚恐力不能制况劳扰多事之际乎天下安危实系于此保民之道以食为本今自京师至于天下计平时之用率无三年之蓄民间空匮则又甚焉以万室之邑观之有厚蓄者百无二三困衣食者十居六七统而较之天下虚竭可知矣丰年乐歳饥寒见于道路一谷不稔便致流转卒有方数千里连数年之水旱不知何以待之奸盗蜂起于内四裔乘隙于外虽欲为之末如何矣四裔强盛古未有比歳输金帛以修好而好不可恃穷天下之力以养兵而兵不足用尚幸二防无谋厌小欲而忘大利故我得以纾朝夕之急若其连衡而来则必兴数十万之众宿于边境馈饷不继财用不充将何以济乎骄惰之兵纵无奔溃之患旷日持久终有穷极之虞又况征敛兴发而人民转亡饥馑愁怨而奸雄竞起事至于此兴衰可知以此观之天下之势安乎危乎凡此数端皆有危亡之虞而未至于是者不识朝廷制置能使之然耶抑亦天幸而偶然耶幸然之事其可常乎先皇帝至仁格天地保持之以至于今歴时既已久言者既已多朝廷遂以为果不足忧也可以常然姑维持之而已虽闻至深至切之言不为动也呜呼贻天下之患必由于是乎今天下尚无事朝廷宜急思所以救时之道不然臣恐因循歳月前之所陈者一事至则为之晩矣中人之家有百金之产子孙保守不敢不念陛下承祖宗大业可不惧乎今言当世之务者必曰所先者寛赋役也劝农桑也实仓廪也备灾害也修武备也明敎化也此诚要务然犹未知其本也臣以为所尤先者有三焉请为陛下陈之一曰立志二曰责任三曰求贤今虽纳嘉谋陈善算非君志先立其能听而用之乎君欲用之非责任宰辅其孰承而行之乎君相协心非贤者任职其能施于天下乎三者本也制于事者用也有其本不患无其用三者之中复以立志为本君志立而天下治矣所谓立志者至诚一心以道自任以圣人之训为可必信先王之治为可必行不狃滞于近规不迁惑于众口必期致天下如三代之世此之谓也夫以一夫之身立志不笃则不能自修况天下之大非体干刚健其能治乎自昔人君孰不欲天下之治然而或欲为而不知所措或始锐而不克其终或安于积久之弊而不能改为或惑于众多之论而莫知适用此皆上志不立故也臣观朝廷每有善政鲜克坚守或行之而天下不从请举近年一二事以明之朝廷以今之任人未尝选择一用荐举之定式患所举不得其人也故诏以饬之非不丁宁然而当其任者如弗闻也陛下以为自后所举果得其人乎曾少异于旧乎又以守令数易之害治也诏廉察之官举其有善政者俾之再任于今未闻有应诏者岂天下守令无一人有善政耶茍诚无之朝廷负生民不已甚乎且以为善而行之何不使天下奉承以见其效若曰非不欲必行也奈天下不从何如此则是政令不行矣将如天下何此亦在陛下而已茍陛下之志先立奋其英断以必行之虽强大诸侯跋扈藩镇亦将震慴莫敢违也况郡县之吏乎故臣愿陛下以立志为先如臣前所陈法先王之治稽经典之训笃信而力行之救天下深沉固结之弊为生民长久治安之计勿以变旧为难勿以众口为惑则三代之治可望于今日也若曰人君所为不可以易易而或失其害则大臣以为不然稽古而行非为易也歴观前史自古以来岂有法先王稽训典将大有为而致败乱者乎惟动不师古茍安袭弊卒至危亡者则多矣事据昭然无可疑也愿陛下不以臣之疎贱而易其言则天下幸甚所谓责任者夫以海宇之广亿兆之众一人不可以独治必赖辅弼之贤然后能成天下之务自古圣王未有不以求任辅相为先者也在商王髙宗之初未得其人则恭黙不言葢事无当先者也及其得説而命之则曰济川作舟楫歳旱作霖雨和羮惟盐梅其相须倚赖之如是此圣人任辅相之道也夫圗任之道以慎择为本择之慎故知之明知之明故信之笃信之笃故任之专任之专故礼之厚而责之重择之慎则必得其贤知之明则仰成而不疑信之笃则人致其诚任之专则得尽其才礼之厚则体貌尊而其势重责之重则其自任切而功有成是故推诚任之待以师傅之礼坐而论道责之以天下治阴阳和故当之者自知礼尊而任专责深而势重则挺然以天下为已任故能称其职也虽有奸谀巧佞知其交深而不可间势重而不可摇亦将息其邪谋归附于正矣后之任相者异于是其始也不慎择择之不慎故知之不明知之不明故信之不笃信之不笃故任之不专任之不专故礼之不厚而责之亦不重矣择不慎则不得其人知不明则用之犹豫信不笃则人怀疑虑任不专则不得尽其能礼不厚则其势轻而易摇责不重则不称其职是故任之不尽其诚待之不以其礼仆仆趋走若吏史然文案纷冗下行有司之事当之者自知交不深而其势轻动怀顾虑不肯自尽上惧君心之疑下虞羣议之夺故蓄缩不敢有为茍循常以圗自安尔君子弗愿处也奸邪之人亦知其易摇日伺间隙如是其能自任以天下之重乎若曰非任之艰知之惟艰且何以知其贤而任之或失其人治乱所系此人君所以难之也臣以为知人诚难亦系取之之道如何尔臯陶为帝舜谟曰在知人禹吁而难之及其陈九德载采采则曰底可绩葢询行考实人焉廋哉歴观前史自古以来岂有履道之士孝闻于家行着于乡德推于朝廷节见于事为其言合圣人之道其施蹈经典之训及用之于朝反致败乱者乎用是而求其有差乎若乃人君以为贤而用之卒败厥事者古亦多矣稽迹其由葢取之不以其道也大率以言事合于已心则谓之才而用之曽不循核本末稽考名实如前之云伤明害政不亦宜乎四海之大未始乏贤诚能广聪明扬侧陋至诚降礼求之以道虽臯夔伊周之比亦可必有贤德志道之士皆可得而用也愿陛下如臣前所陈既坚求治之志则以责任宰辅为先待之尽其礼任之尽其诚责之尽其职不患其不为患其不能为不患其不能为患其不得为葢不为者可责之必为不能者可勉求而能惟不得为则已矣所谓不得为者君臣之志不通怀顾虑而不肯自尽此由失待任之道也今执政大臣皆先朝之选天下重望在陛下责任之而已臣愿陛下召延宰执从容访问今天下之事为安为危为治为乱当维持以度歳月乎当有为以救其弊乎如曰当为则愿示之以必为之意询之以所为之政审虑之力行之时不可后事不可缓也如曰非不为也患不能也则天下之广岂无贤德可以礼问朝廷之上岂无英髦可以讨论有先王之政可以考观有经典之训可以取则道岂逺哉病不求尔在君相协心勤求力为之而巳如曰无妄为也姑守常而已则在陛下深思而明辨之唐文宗之时大权渐夺天下将乱而牛僧孺欺以为治矣史册书之可为明鉴今陛下圣明执政忠良无是事也愿陛下不以臣之疎贱而易其言则天下幸甚所谓求贤者夫古之圣王所以能致天下之治无他术也朝廷至于天下公卿大夫百职羣僚皆称其任而已何以得称其任贤者在位能者在职而已何以得贤能而任之求之有道而已虽天下常用易得之物未有不求而得者也金生于山木生于林非匠者采伐不登于用况贤能之士杰出羣类非若山林之物广生而无极也非人君搜择之有道其可得而用乎自昔邦家张官置吏未尝不取士也顾取之之道如何尔今取士之弊议者亦多矣臣不暇条析而言大槩投名自荐记诵声律非求贤之道尔求不以道则得非其贤间或得才适由偶幸非知其才而取之也朝廷选任尽自其中曾不虞贤俊之弃遗于下也果天下无遗贤邪抑虽有之吾姑守法于上不足以为意邪将科举所得之贤已足治而不乏邪臣以为治天下今日之弊葢由此也以今选举之科用今进任之法而欲得天下之贤兴天下之治其犹北辕适越不亦逺乎臣愿陛下如臣前所陈既立求治之志又思责任之道则以求贤为先茍不先得贤虽陛下焦心劳思将安所施诚得天下之贤置之朝廷则端拱无为而天下治矣此所谓劳于求贤逸于得人也歴观前史自古以来称治之君有不以求贤为事者乎有规规守常以资任人而能致大治者乎有国家之兴不由得人者乎由此言之用贤之验不其甚明若曰非不欲贤也病求之之难也臣以为不然夫以人主之势心之所向天下风靡景从设若珍禽异兽瓌宝竒玩之物虽遐方殊域之所有深山大海之所生志所欲者无不可致葢上心所好奉之以天下之力也若使存好贤之心如是则何岩穴之幽不可求何山林之深不可致所患好之不笃尔夫人君用贤亦赖公卿大臣推援荐达之力今朝廷未尝求贤公卿大臣亦不以求贤取士为意相先引彚世所罕闻访道求师贵达所耻大率以为任已可也士将安补今世无贤求之何益夫以周公之圣其自任足矣尚汲汲求贤以自辅也以其圣且好贤知人之明宜天下之贤皆为之用莫有遗也尚乃日不暇给恐失天下之士后之人其才不及周公而自谓足矣不求贤以自辅也以其不求且知之不明宜贤者在下之多也乃曰天下无贤矣噫何其用意与周公异也欲其助皇明烛幽隠不可得也然亦系上之所为而已陛下诚能专心致志孜孜不倦以求贤为事常恐天下有遗弃之才朝廷之上推贤援能者登进之蔽贤自任者疎逺之自然天下向风自下及上孰不以相先为善行荐达为急务搜拔既广虽小才片善无所隠晦如此则士益贵而守益坚廉耻格而风敎厚矣天下之贤其有遗乎既得天下之贤则天下之治不足道也今世人情浅近积惯成俗朝廷进人茍循常法则虽千百而取羣伍而用庸恶混杂曾不以为非设或拔一贤进一善出于不次则求摭小差众议嚣沸如真庙擢种放先朝用范仲淹是也设非君心笃信宁免疑惑反自以为过此所以非常之举旷久不行也伏见近日陛下不由言荐擢范纯仁置之言路在今世为非常之举纯仁名臣之子有才名在位多言其能陛下擢之当也然臣愿陛下自信勿疑纯仁果贤则陛下知人之明也如用之而无显效则亦曰吾劳心任人虽未得其效亦无愧于天下矣设或大败厥职则亦曰吾知之失也当益务选择期于得人尔葢拔十得五才不可胜用求贤而失尚愈于不求诚持是心何患不得贤也方陛下用纯仁识者皆喜臣独忧之何者陛下始奋英断拔一人诚恐或有差失遂抑圣心以为专守常规可以无过不复以简擢为意则天下将何望焉此在陛下自信勿疑而已愿陛下不以臣之疎贱而易其言则天下幸甚臣前所陈三者治天下之本也臣非不知有兴利除害之方安国养民之术边境备御之策敎化根本之论可以为陛下陈之顾三者不先徒虚言尔三者既行不患为之无术也愿陛下以社稷为心以生民为念鉴茍安之弊思永世之策赐之省览察其深诚万一有毫发之补于圣朝臣虽被妄言之诛无所悔恨昔贾谊为汉文言治乱汉文不能用百世之下为讥愿陛下勿使后之视今犹今之视昔则天下不胜幸甚狂瞽之言惟圣明裁恕干冒宸严臣无任兢皇战汗激切屏营之至
　　代太中上皇帝书
　　具位臣程珦皇恐昧死再拜上书皇帝陛下臣闻孝莫大于安亲忠莫先于爱主人伦之本无越于斯人无知愚靡不知忠孝之为美也然而不得其道则反害之故自古为君者莫不欲孝其亲而多获不孝之讥为臣者莫不欲忠其君而常负不忠之罪何则有其心行之不得其道也伏惟陛下以至德承洪业以大孝奉先帝圣心切至天下共知然臣以疎贱复敢区区冒万死以进其説者愿陛下以至孝之心尽至孝之道鉴歴古之失为先帝深虑则天下臣子之心无不慰安所谓歴古之失臣观秦汉而下为帝王者居天下之尊有四海之富其生也奉养之如之何其亡也安厝之如之何然而鲜克保完其陵墓者其故何哉独魏文帝唐太宗所传嗣君能尽孝道为之逺虑至今安全事迹昭然存诸简策呜呼二嗣君不茍为崇侈以狥巳意乃以安亲为心可谓至孝矣汉武之葬霍光秉政暗于大体奢侈过度至使陵中不复容物赤睂之乱遂见发掘识者谓赤睂之暴无异光自为之为其不能深虑以致后害也二君从俭后世不谓其不孝霍光厚葬千古不免为罪人自古以来观此明鉴而不能行之者无他众议难违人情所迫尔茍若务合常情遂亡逺虑是乃厚于人情而薄于先君也不亦惑乎魏文帝所作终制及唐虞世南所上封事皆足取法其指陈深切非所忍言愿陛下取而观之可以见明君贤臣所虑深逺古人有言曰死者无终极国家有废兴自昔人臣当大事之际乃以兴废之言为忌讳莫敢议及如此茍循人情辜负徃者不忠之大者也臣窃虑陛下追念先帝圣情罔极必欲崇厚陵寝以尽孝心臣愚以为违先帝之俭德损陛下之孝道无益于实有累于后非所宜也伏愿陛下损抑至情深为永虑承奉遗诏严饬有司凡百规模尽依魏文之制明器所须皆以瓦木为之金银铜铁珍宝竒异之物无得入圹然后昭示遐迩刋之金石如是则陛下之孝显于无穷陛下之明高于旷古至于纨帛易朽之物亦能为患于数百年之后汉薄后陵是也或曰山陵崇大虽使无藏安能信于后世臣以为不然天下既知之后世必知之臣尝游秦中歴观汉唐诸陵无有完者惟昭陵不犯陵旁居人尚能道当日俭素之事此所以歴数百年屡经防乱而独全也夫臣之于君犹子之于父岂有陛下欲厚其亲而臣反欲薄于其君乎诚以厚于先帝无厚于此者也遗簪坠履尚当保而藏之不敢不恭况于园陵得不穷深极逺以虑之乎陛下嗣位方初羣臣畏威臣茍不言必虑无敢言者陛下以臣言为妄而罪之则臣死且不悔以臣言为是而从之则可以为先帝之福大陛下之孝安天下之心示万世之法所补岂不厚哉臣哀诚内激言意狂率愿陛下详览而深察之天下不胜大愿臣无任逾越狂狷恐惧之极臣昧死顿首谨言
　　代彭中丞论濮王称亲疏
　　臣思永言伏见近日以濮王称亲事言事之臣奏章交上中外论议沸腾此葢执政大臣违乱典礼左右之臣不能开陈理道而致陛下圣心疑惑大义未明臣待罪宪府不得不为陛下明辨其事窃以濮王之生陛下而仁宗皇帝以陛下为嗣承祖宗大统则仁庙陛下之皇考陛下仁庙之适子濮王陛下所生之父于属为伯陛下濮王出继之子于属为侄此天地大义生人大伦如乾坤定位不可得而变易者也固非人意所能推移茍乱大伦人理灭矣陛下仁庙之子则曰父曰考曰亲乃仁庙也若更称濮王为亲是有二亲则是非之理昭然自明不待辨论而后见也然而圣意必欲称之者岂非陛下大孝之心义虽出继情厚本宗以濮王寔生圣躬曰伯则无以异于诸父称王则不殊于臣列思有以尊大使絶其等伦如此而已此岂陛下之私心哉葢大义所当典礼之正天下之公论而执政大臣不能将顺陛下大孝之心不知尊崇之道乃以非礼不正之号上累濮王致陛下于有过之地失天下之心贻乱伦之咎言事之臣又不能详据典礼开明大义虽知称亲之非而不知为陛下推所生之至恩明尊崇之正礼使濮王与诸父夷等无有殊别此陛下之心所以难安而重违也臣以为所生之义至尊至大虽当专意于正统岂得尽絶于私恩故所继主于大义所生存乎至情至诚一心尽父子之道大义也不忘本宗尽其恩义至情也先王制礼本縁人情既明大义以正统绪复存至情以尽人心是故在丧服恩义别其所生葢明至重与伯叔不同也此乃人情之顺义理之正行于父母之前亦无嫌间至于名称统绪所系若其无别斯乱大伦今濮王陛下之所生义极尊重无以复加以亲为称有损无益何哉亲与父同而所以不称父者陛下以身继大统仁庙父也在于人伦不可有贰故避父而称亲则是陛下明知称父为决不可也既避父而称亲则是亲与父异此乃奸人以邪説惑陛下言亲义非一不止谓父臣以谓取父义则与称父正同决然不可不取父义则其称甚轻今宗室疎逺卑幼悉称皇亲加于所生深恐非当孝者以诚为本乃以疑似无正定之名黩于所尊体属不恭义有大害称之于仁庙乃有向背之嫌去之于濮王不损所生之重絶无小益徒乱大伦臣料陛下之意不必须要称亲止谓不加殊名无以别于臣列臣以为不然推所生之义则不臣自明尽致恭之礼则其尊可见况当揆量事体别立殊称要在得尽尊崇不愆礼典言者皆欲以髙官大国加于濮王此甚非知礼之言也先朝之封岂陛下之敢易爵秩之命岂陛下之敢加臣以为当以濮王之子袭爵奉祀尊称濮王为濮国太王如此则夐然殊号絶异等伦凡百礼数必皆称情请举一以为率借如既置嗣袭必伸祭告当曰侄嗣皇帝名敢昭告于皇伯父濮国太王自然在濮国极尊崇之道于仁皇无嫌贰之失天理人心诚为允合不独正今日之事可以为万世之法复恐议者以太字为疑此则不然葢系于濮国下自于大统无嫌今亲之称大义未安言事者论列不已前者既去后者复然虽使台臣不言百官在位亦必继进理不可夺势不可遏事体如此终难固持仁宗皇帝在位日久海宇亿兆涵被仁恩陛下嗣位之初功德未及天下而天下倾心爱戴者以陛下仁庙之子也今复闻以濮王为亲含生之类发愤痛心葢天下不知陛下孝事仁皇之心格于天地尊爱濮王之意非肯以不义加之但见误致名称所以深怀疑虑谓濮王既复称亲则仁庙不言自絶羣情汹惧异论喧嚣夫王者之孝在乎得四海之欢心胡为以不正无益之称使亿兆之口指斥谤讟致濮王之灵不安于上臣料陛下仁孝岂忍如斯皆由左右之臣不能为陛下开明此理在于神道不逺人情故先圣谓事死如事生事亡如事存设如仁皇在位濮王居藩陛下既为冢嗣复以亲称濮王则仁皇岂不震怒濮王岂不侧惧是则君臣兄弟立致衅隙其视陛下当如何也神灵如在亦岂不然以此观之陛下虽加名称濮王安肯当受伏愿陛下深思此理去称亲之文以明示天下则祖宗濮王之灵交欢于上皆当垂祐陛下享福无穷率土之心翕然慰悦天下化德人伦自正大孝之名光于万世矣夫奸邪之人希恩固宠自为身谋害义伤孝以陷陛下今既公论如此不无徊徨百计搜求务为巧饰欺罔圣听枝梧言者徼冀得已尚圗自安正言未省而巧辩已至陛下之心无由而悟伏乞将臣此章省览数遍裁自宸衷无使奸人与议其措心用意排拒人言隠迹藏形阴赞陛下者皆奸人也幸陛下察而辨之勿用其説则自然圣心开悟至理明白天下不胜大愿
　　代吕晦叔应诏疏
　　伏覩今月十三日诏勑以彗出东方许中外臣僚直言朝廷阙失臣自言事得罪久去朝廷无所补报退就间冗尚敢区区以言自进者诚见陛下寅畏天命有恐惧修省之意草莱之人尚思效其忠恳况臣世荷国恩久忝近侍虽罪衅之余敢不竭其愚诚以应明诏臣伏观前史所载彗之为变多矣鲜有无其应者葢上天之意非徒然也今陛下既有警畏之心当思消弭之道且以今日之变孰从而来书曰天视自我民视天听自我民听岂非政之所致欤如曰非政之由则经为诬矣臣复何言诏之所求亦为虚设若以为政之所致则改以【一作而】顺天在陛下而已晏子所谓可祝而来亦可禳而去也传曰天之有彗以除秽也又曰所以除旧布新臣愿陛下只若天戒思当除者何事而当新者何道如曰旧政既善无所可除则天为诬矣臣复何言若以为当求自新则在陛下思之而已自非大无道之世何尝不遇灾而惧然而能自新者葢寡大率蔽于所欲惑于所任明不足以自辨也视是而为非以邪而为正败亡至而不寤天亦不能戒也岂其恶存而好亡憎治而喜乱哉亦惑而不能辨尔臣以为辨之非艰顾不得其道也诚能省已之存心考已之任人察已之为政思已之自处然后质之人言何惑之不可辨哉能辨其惑则知所以应天自新之道矣臣请为陛下辨之所谓省已之存心者人君因亿兆以为尊其抚之治之之道当尽其至诚恻怛之心视之如伤动敢不慎兢兢然惟惧一政之不顺于天一事之不合于理如此王者之公心也若乃恃所据之势肆求欲之心以严法令举条纲为可喜以富国家强兵甲为自得锐于作为快于自任贪惑至于如此迷错岂能自知若是者以天下狥其私欲者也勤身劳力适足以致负【一作贪】败夙兴夜寐适足以招后悔以是而致善治者未之闻也愿陛下内省于心有近于是者乎茍有之则天之所戒也当改而自新者也所谓考已之任人者夫王者之取人以天下之公而不以已求其见正而不求其从欲逆心者求诸道防志者察其非尚孜孜焉惧或失也此王者任人之公也若乃喜同而恶异偏信而害明谓彼所言者吾之所大欲也悦而望之信而惑之至于甚恶而不察恣欺而不悟推是而往鹿可以为马矣愿陛下考已之任人有近于是者乎茍有之则天之所戒也当改而自新者也方陛下思治之初未有所偏主好恶取舍一以公议天下谓之贤陛下从而贤之者众矣进之于朝亦多矣及乎既有为也皆以不合而去之更用后来之人皆昔未尝以为贤者也然后议论无违始之所贤者皆愚始之未尝贤者皆贤此为天下之公乎已意之私乎自论议无违之后逆耳怫心之言亦罕闻矣夫以居至尊之位负出世之资而不闻怫逆之言可惧之大者也知人之难虽至明不能无失然至于朝合则为不世之贤暮隙则有【一作为】无穷之罪颠错亦已甚矣在任人之道当改亦明矣所谓察已之为政者为政之道以顺民心为本以厚民生为本以安而不扰为本陛下以今日之事方于即位之初民心为欢悦乎为愁怨乎民生为阜足乎为穷蹙乎政事为安之乎为扰之乎亿兆之口非不能言也顾恐察之不审尔茍有不察则天之所戒也当改而自新者也所谓思已之自处者圣人谓亡者保其存者也乱者有其治者也陛下必不以斯言为妄自古以来何尝有以危亡为忧而至危亡者乎惟其自谓治安而危亡卒至者则多矣不识陛下平日自处以天下为如何圣心所自知也茍有忧危恐惧之心常虑所任者非其人所由者非其道唯恐不闻天下之言如此则圣王保天下之心也上帝其鉴之矣或以为已安且治所任者当矣所为者至矣天下之言不足恤矣如此则天之所戒也当改而自新者也所谓质之人言者当有其方欲询之于众人乎众人之言可使同也欲访之下民乎下民之言亦可为也察之以一人之心而蔽之以众人之智其可胜乎是不足以辨惑而足以固其蔽尔臣以为在外一二老臣事先朝数十年久当大任天下共知其非欺妄人也知其非覆败邦家者也臣愿陛下礼而问之宜可信也及天下所谓贤人君子陛下闻之于有为之前而不在今日利害之间者亦可访也以是数者参考之则所当改者何事所当新者何道固可见矣天下之人一闻诏音莫不鼓舞相庆谓陛下必能上应天心召迎和气臣以为唯至诚可以动天在陛下诚意而已昔在商王中宗之时有桑谷之祥髙宗之时有雊雉之异二王以为惧而修政遂致王道复兴皆为商宗百世之下颂其圣明近世以来引咎之诏自新之言亦常有之倘人君不由于至诚则天下徒以为虚语其能感天心弭灾变乎臣愿陛下因此天戒奋然改为思商宗之休实鉴后代之虚饰不独消复灾沴于今日将永保丕基于无穷天下幸甚
　　代富弼上神宗皇帝疏稿
　　臣弼伏覩太皇太后山陵有期老臣之心有所甚切不忍不言昧死以闻惟陛下深思而力行之不胜大愿往者营奉昭陵时英宗皇帝方不豫未能听事朝廷罔然不知其制失于迫卒不复深虑博访凡百规画一出匠者之拙谋中人之私意以巨木架石为之屋计不百年必当损坠圹中又为铁罩重且万斤以木为骨大止数寸不过二三十年决须摧毁梓宫之厚度不盈尺异日以亿万钧之石自髙而坠其将奈何思之及此骨寒胆丧臣始则不知其详后则无以为计士民之间有知之者无不痛心饮恨况老臣之心乎况陛下之心乎其后厚陵始为石藏议者窃意主事大臣已悟昭陵之事独陛下未知之尔今也不幸太皇太后奄弃天下之养因此事防当为之谋窃以周公制合葬之礼仲尼善鲁人之祔歴代诸陵虽不尽用亦多行之太祖皇帝神谋圣虑超越万古昭宪太后亦合安陵夫以周公之制仲尼之训歴代之旧艺祖之法循而行之可无疑也老臣愿陛下思安亲之道为后日之虑决于圣心勿循浮议奉太皇太后合祔昭陵因得彻去铁罩用厚陵石藏之制仍更别加裁处使异日虽木坏石坠不能为害救仁皇必至之祸成陛下莫大之孝复何难哉在陛下断之而已既合礼典又顺人情虽无知之人必不敢以为非是但恐有以阴阳拘忌之说上惑聪明者在陛下睿断不难辨也不遵圣训不度事宜而规规于拘忌者为贤乎为愚乎且阴阳之説设为可信吉凶之应贵贱当同今天下臣庶之家夫妇莫不同穴未闻以为忌也独国家忌之有何义理唐中宗庸昏之主尚能守礼法尽孝心责严善思愚惑之论卒祔干陵其后髙宗子孙歴世延永是合葬非不利也老臣位至三公年将八十复何求哉所保者名节而已肯以不是事劝陛下取讥于后世乎复恐陛下谓臣心虽忠切而识虑愚暗不能晓达事理臣诚至愚然臣所言者欲陛下守经典之训遵艺祖之规使仁宗皇帝得安全之道于太皇太后极崇奉之意岂独老臣之心哉天下之心莫不然也陛下不信试以臣之所陈访于羣臣必无以为非者若以臣言为非则是使仁宗遗骨圣体碎于巨石之下而不恤乃为是也凡有血气之类孰肯为此意乎臣事仁宗皇帝三十余年位至宰相聋瞽之蔽不能早知而救之于始已为大罪今遇可为之时若更惜情顾已不能极言天地神灵必加诛殛死何面目见仁宗于地下且陛下不知则已今既闻之在常人之情无可忍而不为之理况陛下至仁大孝乎惟陛下深思而力行之则天下不胜大愿富公见托为此奏颐以拙于文辞辞之再三其意甚切义不可拒数日之间遂生顾虑不克上惜乎其不果于义也遂为忠孝罪人
　　上仁宗皇帝书【皇祐二年】
　　草莽贱臣程颐谨昧死再拜上书皇帝阙下臣伏观前古圣明之主无不好闻直谏博采刍荛故视益明而听益聪纪纲正而天下治昏乱之主无不恶闻过失忽弃正言故视益蔽而听益塞纪纲废而天下乱治乱之因未有不由是也伏惟陛下德侔天地明并日月寛慈仁圣自古无比曷尝害一忠臣戮一正士羣臣虽有以言事得罪者旋复拔擢过其分际此千载一遇言事之秋也桀纣暴乱残贼忠良然而义士不顾死以尽其节明圣在上其仁如天布衣之士虽非当言责也茍有可以禆圣治何忍黙黙而不言哉今臣竭其愚忠非有斧钺之虞也所虑进言者至众岂尽有取狂愚必多而陛下因谓贱士之言无适用者臣虽披心腹沥肝胆不见省览秖成徒为此臣之所惧也傥或陛下少留圣虑则非臣之幸实天下之幸臣请自陈所学然后以臣之学议天下之事臣所学者天下大中之道也圣人性之为圣人贤者由之为贤者尧舜用之为尧舜仲尼述之为仲尼其为道也至大其行之也至易三代以上莫不由之自秦而下衰而不振魏晋之属去之逺甚汉唐小康行之不醇自古学之者众矣而考其得者葢寡焉道必充于已而后施以及人是故道非大成不茍于用然亦有不私其身应时而作者也出处无常惟义所在所谓道非大成不茍于用顔囘曾参之徒是也天之大命在夫子矣故彼得自善其身非至圣人则不出也在于平世无所用者亦然所谓不私其身应时而作者诸葛亮及臣是也亮感先主三顾之义闵生民涂炭之苦思致天下于三代义不得自安而作也如臣者生逢明圣之主而天下有危乱之虞义岂可茍善其身而不以一言悟陛下哉故曰出处无常惟义所在臣请议天下之事不识陛下以今天下为安乎危乎治乎乱乎乌可知危乱而不思救之之道如曰安且治矣则臣请明其未然方今之势诚何异于抱火厝之积薪之下而寝其上火未及然因谓之安者乎书曰民惟邦本本固邦宁窃惟固本之道在于安民安民之道在于足衣食今天下民力匮竭衣食不足春耕而播延息以待一歳失望便须流亡以此而言本未得为固也臣料陛下仁慈爱民如子必不忍使之困苦一至于是臣窃疑左右前后壅蔽陛下聪明使陛下不得而知今国家财用常多不足不足则责于三司三司责诸路转运转运何所出诛剥于民尔或四方有事则多非时配卒毒害尤深急令诛求竭民膏血往往破产亡业骨肉离散众人观之犹可伤痛陛下为民父母岂不悯哉民无储备官廪复空臣观京师縁边以至天下率无二年之备卒有连歳凶灾如明道中不知国家何以待之坐食之卒计逾百万既无以供费将重敛于民而民已散矣强敌乘隙于外奸雄生心于内则土崩瓦解之势深可虞也太宁之世圣人犹不忘为备必有九年之蓄以待凶歳况今百姓困苦愁怨之气上冲于天灾沴凶荒是所召也陛下能保其必无乎中民之家有十金之产子孙不能守则人皆谓之不孝陛下承祖宗基业而前有土崩瓦解之势可不惧哉四裔强盛自古无比幸而目前尚守盟誓果能以金帛厌其欲乎能必料其常为今日之计乎则夫防边岂宜无备益以兵则用不足省其戍则力弗支皆非长久之策也前者昊贼叛逆西垂用兵数年之间天下太困葢内外经制多失其宜陜西之民苦毒尤甚及多逃散重以军法禁之以至人心大怨皆有思防之言悖逆之深不敢以闻圣听顾恐陛下亦颇知之故曰无恒产而有恒心者惟士为能彼庶民者饥寒既切于内父子不相保尚能顾忠义哉非民无良政使然也当时秦中防盗屡起傥稽扑灭必多响应幸而寻时尽能诛剪尚赖社稷之福西虏亦疲彼知未可逺圗遂且诡辞称顺向若更相牵制未得休兵内衅将生言之可骇今天下劳弊不比景祐以前复有加曩时之役臣愚切恐不能堪矣况为患者岂止西戎臣每思之神魂飞越不知朝廷议者以为如何亦尝置之虑乎其谓制之无术乎臣窃谓今天下犹无事人命未甚危陛下宜早警惕于衷思行王道不然臣恐歳月易失因循不思事势观之理无常尔虽我太祖之有天下救五代之乱不戮一人自古无之非汉唐可比固知赵氏之祀安于泰山然而损陛下之圣明陷斯民于荼毒深可痛也臣料羣臣必未尝有为陛下陈王道者以陛下圣明岂有言而不行者乎窃惟王道之本仁也臣观陛下之仁尧舜之仁也然而天下未治者诚由有仁心而无仁政尔故孟子曰今有仁心仁闻而民不被其泽不可法于后世者不行先王之道也陛下精心庶政常惧一夫不获其所未尝以一喜怒杀一无辜官吏有犯入人罪者则终身弃之是陛下爱人之深也然而凶年饥歳老弱转死于沟壑壮者散而之四方为盗贼犯刑戮者几千万人矣岂陛下爱人之心哉必谓歳使之然非政之罪欤则何异于刺人而杀之曰非我也兵也三代之民无是病也岂三代之政不可行于今邪州县之吏有陷人于辟者陛下必深恶之然而民不知义复迫困穷放辟邪侈而入于罪者非陛下陷之乎必谓其自然则敎化圣人之妄言邪天下之治由得贤也天下不治由失贤也世不乏贤顾求之之道如何尔今夫求贤本为治也治天下之道莫非五帝三王周公孔子治天下之道也求乎明于五帝三王周公孔子治天下之道者各以其所得大小而用之有宰相事业者使为宰相有卿大夫事业者使为卿大夫有为郡之术者使为刺史有治县之政者使为县令各得其任则无职不举然而天下弗治者未之有也国家取士虽以数科然而贤良方正歳止一二人而已又所得不过博闻强记之士尔明经之属唯专念诵不晓义理尤无用者也最贵盛者唯进士科以词赋声律为工词赋之中非有治天下之道也人学之以取科第积日累久至于卿相帝王之道敎化之本岂尝知之居其位责其事业则未尝学之譬如胡人操舟越客为御求其善也不亦难乎往者丁度建言祖宗以来得人不少愚瞽之甚议者至今切齿使墨论墨固以墨为善矣今天下未治诚由有君而无臣也岂世无人求之失其道尔茍欲取士必得岂无术哉王道之不行二千年矣后之愚者皆云时异事变不可复行此则无知之深也然而人主往往惑于其言今有人得物于道示玉工曰玉也示众人曰石也则当以玉工为是乎以众人为然乎必以玉工为是矣何则识与不识也圣人垂教思以治后世而愚者谓不可行于今则将守圣人之道乎从众人之言乎谓众人以王道可行其犹诘瞽者以五色之鲜询聋者以八音之美其曰不然宜也彼非憎五色而恶八音闻见限也臣观陛下之心非不忧虑天下也以陛下忧虑天下之心行王道岂难乎哉孟子曰以齐王犹反手也又曰师文王大国五年小国七年必为政于天下矣以诸侯之位一国之地五年可以王天下况陛下居天子之尊令行四海如风之动茍行王政奚啻反手之易哉昔者大禹治水八年于外三过其门而不入思以利天下虽劳苦不避也今陛下行王政非有苦身体劳思虑之难也何惮而不为哉孝经曰立身行道扬名于后世以显父母孝之终也匹夫犹当行道以显父母况陛下贵为天子岂不发愤求治思齐尧舜纳民仁寿上光祖考垂休无穷凡所谓孝无大于此者也臣以谓治今天下犹理乱丝非持其端条而举之不可得而治也故臣前所陈不及歴指政治之阙但明有危乱之虞救之当以王道也然而行王之道非可一二而言愿得一面天顔罄陈所学如或有取陛下其置之左右使尽其诚茍实可用陛下其大用之若行而不效当服罔上之诛亦不虚受陛下爵禄也陛下问羣臣羣臣必谓寒贱之士未可使近上侧自臣思之以为不然臣髙祖羽太祖朝年六十余为县令一言遭遇圣祖特加拔擢攀附太宗终于兵部侍郎顾遇之厚羣臣无比备存家牒不敢繁述臣曾祖希振既以父任后祖遹复被推恩国家録先世之勲臣父珦又防延赏今为国子博士非有横草之功食君禄四世一百年矣臣料天下受国恩之厚无如臣家者臣自职事以来思为国家尽死未得其路尔则臣进见宜无疑也或者更为强词言其不可此乃自负阴私惧防诋讦者也伏望陛下出于圣断勿狥众言以王道为心以生民为念黜世俗之论期非常之功昔汉武笑齐宣不行孟子之说自致不王而不用仲舒之策隋文笑汉武不用仲舒之策不至于道而不听王通之言二主之昏料陛下亦尝笑之矣臣虽不敢望三子之贤然臣之所学三子之道也陛下勿使后之视今犹今之视昔则天下不胜幸甚望陛下特留意焉臣愚无任逾越狂狷恐惧之极臣颐昧死顿首谨言





　　二程文集巻六
　　钦定四库全书
　　二程文集巻七
　　伊川文集二　　　　　　宋　程颐　撰
　　表疏
　　辞免西京国子监教授表【元丰八年十一月】
　　臣颐言今月日准汝州牒送到官诰一道伏防圣恩授臣汝州团练推官充西京国子监敎授者臣愚陋小儒晦处草野忽承明命不任震惊【中谢】伏念臣才识迂疎学术肤浅自治不足焉能敎人岂敢贪冒宠荣致朝廷于过举所降诰命不敢当受谨奉表辞免以闻
　　再辞免表
　　臣颐言今月日准汝州牒备到尚书礼部符奉圣防不许辞免恩命者【中谢】伏以皇帝陛下嗣位之初方圗大治首拔一人于亩之中宜得英异之才寘之于位则天下耸动知朝廷急贤不特济一时之用足以为后世之光今乃取庸常之人命之以官则天下何望后世何观朝廷之举也何为臣之受也何义臣虽至愚敢贪宠禄以速戾厥躬是以罔虞刑威而必尽其辞也臣愿陛下扩知臣之明以照四方充取臣之心以求真贤求之以其方待之以其道虽圣贤亦将为陛下出况如臣者何足道哉冒犯天严臣无任战恐激切屏营之至
　　辞免馆职状【元祐元年闰二月二十四日】
　　伏防圣恩授臣宣德郎秘书省校书郎闻命震惊不知所措臣昨防恩授西京国子监敎授方再具辞免奉圣防令乘递马赴阙祗命而来未获进见遽然有此除授伏念臣草莱之人既防赐召礼合见君先受恩命义理未安况祖宗朝布衣被召者故事具存伏望圣慈令臣入见所降诰命不敢当受伏候勅防
　　乞再上殿论经筵事劄子
　　新授汝州团练推官西京国子监敎授臣程颐右臣昨日上殿辞免前降恩命面奉德音除臣崇政殿説书臣虽沥恳辞避不防俞允臣辄有愚诚昧死上闻天听窃以知人则哲帝尧所难虽陛下圣鉴之明然臣方获进对于顷刻之间陛下见其何者遽加擢任今取臣于亩之中骤置经筵葢非常之举朝廷责其报效天下之所观瞩茍或不当则失望于今而贻讥于后可不慎哉臣亦未敢必辞只乞再令臣上殿进劄子三道言经筵事所言而是则陛下用臣为不误臣之受命为无愧所言而非是其才不足用也固可听其辞避如此则朝廷无举动之过愚臣得去就之宜伏望圣慈特赐俞允臣无任
　　贴黄
　　臣不候命下便有奏陈葢欲朝廷审处于未授之前免烦囘改成命
　　贴黄
　　如以臣昨日已上殿只乞指挥许臣实封劄子进呈逐一分明贴黄亦与口陈无异
　　论经筵第一劄子
　　臣伏观自古人君守成而致盛治者莫如周成王成王之所以成德由周公之辅养昔者周公辅【一作傅】成王幼而习之所见必正事所闻必正言左右前后皆正人故习与智长化与心成今士大夫家善敎子弟者亦必延名德端方之士与之居处使之薰染成性故曰少成若天性习惯如自然伏以皇帝陛下春秋之富虽睿圣之资得于天亶而辅养之道不可不至所谓辅养之道非谓告诏以言过而后谏也在涵养薰陶而已大率一日之中亲贤士大夫之时多亲寺人宫女之时少则自然气质变化德器成就欲乞朝廷慎选贤德之士以待劝讲讲读既罢常畱二人直日夜则一人直宿以备访问皇帝习读之暇游息之间时于内殿召见从容宴语不独渐磨道义至于人情物态稼穑艰难积久自然通达比之常在深宫之中为益岂不甚大窃闻间日一开经筵讲读数行羣官列侍俨然而退情意略不相接如此而责辅养之功不亦难乎今主上冲幼太皇太后慈爱亦未敢便乞频出但时见讲官久则自然接熟大抵与近习处久熟则生亵慢与贤士大夫处久熟则生爱敬此所以养成圣德为宗社生灵之福天下之事无急于此取进止
　　贴黄
　　臣窃料众人之意必以为皇帝尚幼未烦如此此乃浅近之见夫幼而习之为功则易发然后禁礼经所非古人所以自能食能言而敎者葢为此也
　　第二
　　臣闻三代之时人君必有师傅保之官师道之敎训傅傅其德义保保其身体后世作事无本知求治而不知正君知规过而不知养德傅德义之道固已疎矣保身体之法复无闻焉伏惟太皇太后陛下聪明睿哲超越千古皇帝陛下春秋之富辅养之道当法先王臣以为傅德义者在乎防见闻之非节嗜好之过保身体者在乎适起居之宜存畏慎之心臣欲乞皇帝左右扶侍只应宫人内臣并选年四十五已上厚重小心之人服用器翫皆须质朴一应华巧奢丽之物不得至于上前要在侈靡之物不接于目浅俗之言不入于耳及乞择内臣十人充经筵只应以伺候皇帝起居凡动息必使经筵官知之有翦桐之戏则随事箴规违持养之方则应时谏止调防圣躬莫过于此取进止
　　贴黄
　　今不设保傅之官傅德义保身体之责皆在经筵皇帝在宫中语言动作衣服饮食皆当使经筵官知之
　　第三
　　臣窃以人主居崇髙之位持威福之柄百官畏惧莫敢仰视万方承奉所欲随得茍非知道畏义所养如此其惑可知中常之君无不骄肆英明之主自然满假此自古同患治乱所系也故周公告成王称前王之德以寅畏祗惧为首从古以来未有不尊贤畏相而能成其圣者也皇帝陛下未亲庶政方专问学臣以为辅养圣德莫先寅恭动容周旋当主于此歳月积习自成圣性臣窃闻经筵臣寮侍者皆坐而讲者独立于礼为悖欲乞今后特令坐讲不惟义理为顺所以养主上尊儒重道之心取进止
　　贴黄
　　窃闻讲官在御案旁以手指书所以不坐欲乞别一人指书讲官稍逺御案坐讲
　　贴黄
　　臣窃意朝廷循沿旧体只以经筵为一美事臣以为天下重任唯宰相与经筵天下治乱系宰相君德成就责经筵由此言之安得不以为重
</div>
    <div class="pagination">
<a href="二程文集_page2.html">上一页</a><a href="二程文集.html">1</a><a href="二程文集_page2.html">2</a><span class="current-page">3</span><a href="二程文集_page4.html">4</a><a href="二程文集_page5.html">5</a><a href="二程文集_page6.html">6</a><a href="二程文集_page7.html">7</a><a href="二程文集_page8.html">8</a><a href="二程文集_page9.html">9</a><a href="二程文集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
