<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 448 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 448 页/共 658 页</h1>
    <div class="content">　　奉令伏深惶怖，启此事多日，今始来问，当是有感发之者，未测源由耳。计临贺故当不应翻覆言语，自生寒热也。此姥由来挟两端，难可孤保，正尔自问临贺，冀得审实也。其若见问，当作依违答之。天兴先署佞人府位，不审监上当无此簿领耳。急宜犍之，殿下已见王未？宜依此具令，严自躬上启闻，彼人若为不已，正可保（《南史》作「保」）其馀命，或是大庆之渐。（《宋书·元凶劭传》，《南史》十四。）
　　◇与孝武书
　　闻弟忽起狂檄，阻兵反噬，缙绅愤叹，义夫激怒。古来陵上内侮，谁不夷灭，弟洞览坟籍，岂不斯具？今主上天纵英圣，灵武宏发，自登宸极，威泽兼宣，人怀甘死之志，物竞舍生之节。弟蒙眷遇，著自少长，东宫之欢，其来如昨，而信惑奸邪，忘兹恩友，此之不义，人鬼同疾。今水步诸军悉已备办，上亲御六师，太保又秉钺临统，吾与乌羊，相寻即道。所以淹霆缓电者，犹冀弟迷而知返耳。故略示怀，言不尽意。主上圣恩，每厚法师，今在殿内住，想弟欲知消息，故及。（《宋书·元凶劭传》，劭使浚与世祖书，乌羊者，南平王铄，法师，世祖世子小名也。）
　　◇与元凶劭书
　　船故未至，今晚期当於此下物令毕，愿速敕谢赐出船监。尼已入台，愿与之明日决也。臣犹谓车驾应出此，不尔，无以镇物情。（《宋书·二凶传》，劭将败，浚劝劭入海，辇珍宝缯帛下船，与劭书云云，尼即严道育也。）


卷十三
◎南平王铄
　　铄字休玄，小字乌羊，文帝第四子。元嘉十六年封南平王，历冠军将军、湘州刺史，累迁南豫州豫州刺史，领安蛮校尉，改散骑常侍、抚军将军，戍石头。元凶弑立，以为中军将军，进征虏将军、开府仪同三司、南兖州刺史。孝武定乱，进司空，赐药死，追赠侍中司徒，谥曰穆王，有集五卷。
　　◇答移魏若库辰树兰
　　知以边氓扰动，多有叛逆，欲杜绝奸宄，两息民患；又欲迭送奔亡，禁其来往。申告嘉贶，实获厥心。但彼和好以来，矢言每缺，侵轶之弊，屡违义举，任情背畔，专肆暴略，岂唯窃犯王黎，乃害及行使。顷诛讨蛮髦，事止畿服，或有狐奔鼠窜，逃首北境，而辄便苞纳，待之若旧，资其粮仗，纵为寇贼。往岁擅兴戎旅，祸加孩耄，罔顾善邻之约，不惟疆域之限。来示所云，彼并行之，虽丰辞盈观，即事违实，兴嫌长乱，实彼之由，反以为言，将违躬厚之义。
　　疆埸之民，有自来矣，且相期有素，本不介怀。若於本欲消奸弭暴，永存匪石，宜先谨封守，斥遣诸亡，惊蹄逸镞，不妄入境，则边城之下，外户不闭。王制严明，岂当独负来信。若亡命奔越，侵盗彼民，斯固刑之所取，无劳远及。自荷阃外，思阐皇猷，每申敕守宰，务敦义让。往诚未布，能不愧怍，当重约示，以副至怀。（《宋书·索虏传》，元嘉二十五年，虏宁南将军、豫州刺史北并侯若库辰树兰移书豫州，右将军雍州刺史南平王铄答《移》。）
　　◎竟陵王诞
　　诞字休文，文帝第六子，元嘉二十年封广陵王，历北中郎将，南兖州刺史，徙南徐州刺史，二十六年改封随郡王，出为後将军雍州刺史，迁安南将军、广州刺史。未行，改授安东将军、会稽太守。孝武即位，征为卫将军荆州刺史，进号骠骑将军。未行，迁侍中、骠骑大将军扬州刺史，改封竟陵王。孝建中迁太子太傅，南徐州刺史，大明初出为南兖州刺史，镇广陵三年，举兵拒命，沈庆之攻杀之，有集二十卷。
　　◇奉表自陈
　　往年元凶祸逆，陛下入讨，臣背凶赴顺，可谓常节。及丞相构难，臧鲁协从，朝野恍惚，咸怀忧惧，陛下欲建（「建」字从《魏书》补。）百官羽仪，星驰推奉，臣前後固执，方赐允俞。（《魏书》作「末方赐从」。）社稷获全，是谁之力？陛下接遇殷勤，累加荣宠，骠骑扬州，旬月移授，恩秩频加，复赐徐、兖，仰屈皇储。（《魏书》作「舆」。）远相饯送。臣一遇之感，感此何忘，（《魏书》不重』感」字，作「此何以忘」。）度希（《魏书》作「庶希」。）偕老，永相娱慰。岂谓陛下信用谗言，遂令无名小人，来相掩袭，不任枉酷，即加诛翦。（《魏书》作扌前）。雀鼠贪生，仰违诏敕。今亲勒部曲，镇扌干徐、兖，先经何福，同生皇家；今有何愆，便成胡越？陵锋奋戈，万没岂顾，荡定以期，（《魏书》作「之期」。）冀在旦夕。右军宣简，爰及武昌，皆以无罪，并遇枉酷，臣有何过，复致於此。陛下宫帷之丑，岂可三缄。（《魏书》作「一二」。）临纸悲塞，不知所言。（《宋书·竟陵王诞传》，上使沈庆之率大众讨诞，诞奉表投之城外，又见《魏书·岛夷传》。）
　　◎建平王宏
　　宏字休度，文帝第七子，元嘉二十一年封建平王，历中护军领石头戍事，出为征虏将军江州刺史，征为中书令，领骁骑将军。元凶弑立，以为左将军丹杨尹，迁镇军将江州刺史。孝武即位，拜尚书左仆射，加冠军将军中书监，转尚书令，加散骑常侍，进卫将军。大明二年薨，追赠侍中司徒，谥曰宣简王。
　　◇驳丘迈之闰月周忌议
　　迈之议不可准据。案晋世及皇代以来，闰月亡者，皆以闰之後月祥，宜以来年七月为祥忌。（《宋书·礼志》二，孝建元年六月，湘东国刺称国太妃以去三十年闰六月二十八日薨，未详周忌当在六月，为取七月，勒礼官议正，博士丘迈之议宜以今六月为忌，左仆射建平王宏谓云云，又见《通典》一百。）
　　◇谠言陈时务议
　　臣闻建国之道咸殊，兴王之政不一。至於开谏致宁，防口取祸，固前王同轨，後主共则。秦殷之败，语戮刺亡，周汉之盛，谤升箴显。陛下以至德神临，垂精思治，进儒礼而崇宽教，哀狱法而黜严刑，表忠行而举贞节，辟处士而求贤异，废官而出滞赏，撤天膳而重农食，禁贵游而弛榷酤，通山泽而易关梁，固已海内仰道，天下知德。今复开不讳之途，奖直辞之路，四海希风，普天幸甚。举蒙采问，敢不悉心，谨条鄙见，置陈如左。辞理违谬，伏用震慑。
　　夫用兵之道，自古所慎。顷干戈未戢，战备宜，而卒不素练，兵非夙习。且戎卫之职，多非其才，或以资厚素加，或以禄薄带帖，或宠由权门，恩自私假，既无将领，虚尸荣禄。至於边城举燧，羽驿交驰，而望其擐甲推锋，立功阃外，譬缘木求鱼，不可得矣。常谓临难命师，皆出仓卒，驱乌合之众，隶造次之主，貌疏情乖，有若胡越，岂能使其同力，拔危济难，故奔北相望，覆败继有。今欲改选将校，皆得其人，分台见将，各以配给，领、护二军，为其总统。令抚养士卒，使恩信先加，农隙校猎，以习其事，三令五申，以齐其心，使动止应规，进退中律，然後畜锐观衅，因时而动，摧敌陷坚，折冲於外。孙子曰：「视卒如赤子，故可与之共死。」所以张效争先之心，吮痈致必尽之命，岂不由恩著者士轻其生，令明者卒毕其力。考心迹事，如或有在，妄陈肤知，追惧乖谬。（《宋书·建平王宏传》。）
　　◇庙乐议
　　圣王之德虽同，创制之礼或异，乐不相沿，礼无因袭。自宝命开基，皇符在运，业富前王，风通振古，朝仪国章，并循先代。自後晋东迁，日不暇给，虽大典略备，遗阙尚多。至於乐号庙礼，未该往正。今帝德再昌，大孝御宇，宜讨定礼本，以昭来叶。寻舜乐称《韶》，汉改《文始》，周乐《大武》，秦革《五行》。眷夫祖有功而宗有德，故汉高祖庙乐称《武德》，太宗庙乐曰《昭德》，魏制《武始》舞武庙，制《咸熙》舞文庙。则祖宗之庙，别有乐名。晋氏之乐，《正德》、《大豫》，及宋不更名，直为《前》、《後》二舞，依据昔代，义舛事乖。今宜改权称，以《凯容》为《韶舞》，《宣烈》为《武舞》。祖宗庙乐，总以德为名。若庙非不毁，则乐无别称，犹汉高文武，咸有嘉号，惠、景二主，乐无馀名。章皇太后庙，依诸儒议，唯奏文乐。何休、杜预、范甯注「初献六羽」，并不言佾者，佾则干在其中，明妇人无武事也。郊祀之乐，无复别名，仍同宗庙而已。寻诸《汉志》、《永至》等乐，各有义况，宜仍旧不改。宋及东晋，太祝唯送神而不迎神。近议者或云庙以居神，恒如在也，不应有迎送之事，意以为并乖其衷。立庙居灵，四时致享，以申孝思之情。夫神升降无常，何必恒安所处？故《祭义》云：「乐以迎来，哀以送往。」郑注云：「迎来而乐，乐亲之来，送往而哀，哀其享否不可知也。」《尚书》曰：「祖考来格。」《汉书·安世房中歌》曰：「神来宴娱」。诗云：「三后在天。」诗云：「神保归」，注曰：归於天地也。」此并言神有去来，则有送迎明矣。即周《肆夏》之名，备迎送之乐。古以尸象神，故《仪礼》祝有迎尸送尸，近代虽无尸，岂可阙迎送之礼？又傅玄有迎神送神哥辞，明江左不迎，非旧典也。（《宋书·乐志》一，孝建二年九月，尚书左仆射建平王宏议。）
　　竣据《周礼》、《孝经》，天与上帝，连文重出，故谓上帝非天，则《易》之作乐，非为祭天也。案《易》称「先王以作乐崇德，殷荐之上帝，以配祖考。」《尚书》云：「肆类於上帝。」《春秋传》曰：「告昊天上帝。」凡上帝之言，无非天也。天尊不可以一称，故或谓之昊天，或谓上帝，或谓昊天上帝，不得以天有数称，便谓上帝非天。徐邈推《周礼》「国有故，则旅上帝」，以知礼天，旅上帝，同是祭天。言礼天者，谓常祀也。旅上帝者，有故而祭也。《孝经》称「严父莫大於配天」，故云「郊祀后稷以配天，宗祀文王於明堂，以配上帝」。既以配天为义，则上帝犹天益明也。不欲使二天文同，故变言上帝尔。《周礼》祀天之言再见，故郑注以前天神为五帝，後冬至所祭为昊天。竣又云，「二至之祀，又非天地。」未知天地竟应以何时致享？《记》云：「扫地而祭，器用陶匏。」旨明所用质素，无害以乐降神。万秋谓郊宜有乐，事有典据。竣又云：「东平王苍以为前汉诸祖别庙，是以祖宗之庙可得各有舞乐。至於袷祭始祖之庙，则专用始祖之舞。故谓後汉诸祖，共庙同庭，虽有祖宗，不宜入别舞。」此诚一家之意，而未统适时之变也。後汉从俭，故诸祖共庙，犹以异室存别庙之礼。晋氏以来，登哥诵美，诸室继作，至於祖宗乐舞，何独不可迭奏。苟所咏者殊，虽复共庭，亦非嫌也，魏三祖各有舞乐，岂复是异庙邪？（《宋书·乐志》一，左仆射建平王宏又议，又见《通典》一百四十七。）
　　◇天子为皇后父服议
　　谓至尊缌制终，止举哀而已，不须释服。（《宋书·礼志》二，孝建三年三月，尚书令中军将军建平王宏议。）
　　◇参议副车正数
　　属车起秦，八十一乘，义兼九国。三十六乘无所准，并不出经典，自蔡邕胡广传说耳。又是从官所乘，非帝者副车正数。江左五乘，则俭不中礼。案《周官》云：「上公九命，贰车九乘，侯伯七命，车七乘，子男五命，车五乘。」然则帝王文物旗旒，皆十二为节。今宜依礼十二乘为制。（《宋书·礼志》五，孝建三年五月，有司奏。案，汉蔡邕胡广并云云，尚书令建平王宏参议，诏可，又通典六十六。）
　　◎建安王休仁
　　休仁，文帝第十二子，元嘉二十九年封建安王，孝建末为秘书监，领步兵校尉，出为冠军将军、南兖州刺史。大明初进侍中，领右军将军，出为湘州刺史，加散骑常侍、平南将军，迁护军将军。永光初迁领军将军，景和初加特进左光禄大夫。明帝定乱，以为侍中、司徒尚书令、扬州刺史，领太子太傅，进太尉，领司徒。泰始七年赐药死，追降为始安县王。
　　◇礼敬太子生母议
　　礼云，妾既不得体君，班秩视子为序，母以子贵，经著明文，内外致敬贵妃，诚如庆绪议。天子姬嫔，不容通音介於外，虽义可致虔，不应有笺表。（《宋书·礼志》二，泰始二年九月，有司奏皇太子所生陈贵妃礼秩既同储君，未详宫臣及朝臣并有敬否。妃主在内相见，又应何仪？博士王庆绪议云云，尚书令建安王休仁议，诏可。）
　　◇参议皇太子车服
　　天子之子，与士齿让，达於辟雍，无生而贵者也。既命而尊，礼同上公。周制五等，车服相涉，公降王者，一等而已。王以金路赐同姓侯，象及革木，以赐毕姓侯伯，在朝卿士，亦准斯礼。案如此制，则东宫应乘金路。自晋元过江，礼仪疏舛，王公以下，车服卑杂，唯有东宫，礼秩崇异，上次辰极，下绝侯王。而皇太子乘石山安车，义不见经，事无所出。《礼》所谓金、玉路者，正以金玉饰路诸末耳。左右前後，同以漆画。秦改周辂，制为金根，通以金薄，周币四面。汉魏二晋，因循莫改。逮於大明，始备五辂。金玉二制，并类金根，造次瞻睹，殆无差别。若锡之东储，於礼嫌重，非所以崇峻陛级，表示等威。且《春秋》之义，降下以两，臣子之义，宜从谦约。谓东宫车服，宜降天子二等，骖驾四马，乘象辂，降龙碧，九叶，进不斥尊，退不逼下，沿古酌时，於礼为衰。（《宋书·礼志》五，泰始四年五月，尚书令建安王休仁参谦，诏可。又《隋书·礼仪志》五引《宋起居注》，文有删节，且多异同，故别载於後。）
　　天子之元子，土也，故齿胄於辟雍，欲使知教而後尊，不得生而贵矣。既命之後，礼同上公，故天子赐之金辂，但减章为等级，象及革木，赐异姓诸侯，在朝卿士，亦准斯例。此则皇太子及帝子王者，通得乘之，自晋过江，王公以下，车服卑杂，唯有太子礼秩崇异，又乘山安车，义不经见，事无所出。（《隋书·礼仪志》五引《宋起居注》，泰始四年，尚书令建安王休仁议。）

卷十四
◎晋平王休
　　休，文帝第十三子，孝建三年封山阳王，大明中为散骑常侍，领长水校尉，迁征虏将军、湘州刺史，入为秘书监，领右军将军，迁侍中。又迁左中郎将都官尚书，又为秘书监，领骁骑将军，出为右将军豫州刺史。景和初进号镇西大将军，仍迁散骑常侍，镇军大将军、开府仪同三司。明帝定乱，以为骠骑大将军、荆州刺史，历江州、南豫州、豫州刺史，复徙荆州刺史。泰始四年改封晋平王，寻征为南徐州刺史，加侍中。七年，遣寿寂之等拉杀之，追赠司空，谥曰刺王，寻追免为庶人。
　　◇与殷琰书
　　君本文弱，素无武干，是远近所悉，且名器清显，不应复有分外希觊。近者之事，当是劫於凶竖，不能守节。今大军长驱，已造城下，势孤援绝，祸败交至，顾昔情款，犹有恻然。圣上垂天地之仁，开不世之泽，好生恶杀，遐迩所闻。顾琛、王昙生等，皆军败迸走，披草乞活，尚蒙恩恕，晏处私门。今神锋所临，前无横陈，况穷城弱众，残伤之馀，而欲自固乎。若开门归顺，自可不失富贵，将佐小大，并保荣爵，何故苟困士民，自求齑脍，身膏斧镬，妻息并尽，老兄垂白，东市受刑邪。幸自思之，信言不爽，有如皎日。（《宋书·殷琰传》。）
　　◎桂阳王休范
　　休范，文帝第十八子。孝建三年封顺阳王，大明元年改封桂阳王，为冠军将军、南彭城下邳太守。寻出为江州刺史，加征虏将军。入为秘书监，领前军将军。迁左卫将军，加给事中。永光初转中护军，领崇宪卫尉。明帝定乱，以为镇北将军、南徐州刺史，加南兖州刺史。进征北大将军，加散骑常侍。征为秘书监、中军将军、扬州刺史。出为征南大将军、江州刺史，加开府仪同三司。未拜，改授骠骑大将军南徐州刺史。未拜，还为江州。後废帝即位，进司空侍中。元徽元年进太尉。明年，举兵内逼，为黄回所斩。
　　◇与袁粲褚渊刘秉书
　　夫治政任贤，宜亲疏相辅，得其经纬，则结绳可及，失其规矩，则危亡可期。汉承战国之馀，伤周室衰殄，立磐石之宗，而致七国之乱。魏革汉典，创於前失，遂使诸王绝朝聘之礼，是以根疏叶枯，政移异族。今宗室衰微，自昔未有，泰宁之世，足以为譬。孤子忝枝皇族，预关兴毁，虽欲忘言，其可得乎？
　　高祖武皇帝升睿三光，涤纷四表。太祖文皇帝钦明冠古，资乾承历，秉钺西服，鸣銮东京，搜贤选能，纳奇赏异。孝武皇帝岐嶷天纵，先机雷发，陵波静乱，宏业中兴，储嗣不腆，遂贻祸难。於时建安王以家难频遘，宜立长主，明皇帝恢朗渊懿，仁润含远，奉载南面，允合天人。而太尉以年长居卑，怨心形色，柳欣慰等规行不轨，事迹披猖。骠骑以忤颜失旨，应对不顺，在蕃刻削，怨结人鬼。先帝明於号令，岂枉法为亲，二王之衅，实自由己。但司徒巴陵王劳谦为国，中流事难，有不世之勋，奉时如天，事兄犹父，非唯令友，信为国器。唐叔之忠，而受管蔡之罪，亲戚哀愤，行路嗟叹。王地籍光洁，德厌民望，并无寸罪，受毙谗邪。先帝穆於友于，留心亲戚，去昔事平之後，面受诏诲，礼则君臣，乐则兄弟，升级赐赏，动不移年，抚慰孜孜，恒如不足，岂容一旦阋墙，致此祸害，良有由也。先帝寝疾弥年，体疲膳少，虽神照无亏，而虑有失德，补阙拾遣，责在左右。於时出入卧内，唯有运长、道隆，群细无状，因疾遘祸，见上不和，知无瘳拯，虑晏驾之日，长王作辅，夺其宠柄，不得自专。是以内假帝旨，外托朝议，谀辞诡貌，万类千端，升进奸回，屠斥贤哲，外矫天则，内诬人鬼。是以星纪违常，羲望失度。昔魏颗择命，《春秋》美之；秦穆殉良，《诗》有明刺。臣子之节，得失必书，不及匡谏，犹以为罪。交间苍蝇，驱扇祸戮，爵以货重，才由贫轻，先帝旧人，无罪黜落，荐致乡亲，彳扁布朝省。谄谀亲狎者，飞荣玉除；静立贞粹者，柴门生草。事先关已，虽非必行；若不谘询，虽是必抑。海内远近，人谁不知。未解执事，不加斧钺，遂致先帝有杀弟之名，丑声遗於君父，格以古义，岂得为忠？先帝崩殂，若无天地，理痛常情，便应赴泣。但兄弟枉酷，已陷谗细，孤子已下，复触奸机。是以望陵坟而摧裂，想銮而抽恸。虽复才违寄宠，而地属负荷，顾命之辰，曾不见及。分崩之际，诏出两竖，天诱其衷，得居乎外。若受制群邪，则玉石同碎矣。以宇宙之基，一旦受制卑琐，刘氏家国，使小人处分，终古以来，未有斯酷。昔石显、曹节，方今为优，而望之、仲举，由以致弊。至於遭逢丑慝，岂有古今者乎。
　　诸贤胄籍冠冕，世历忠贞，位非恩树，勋岂宠结，忧国勤王，社稷之镇，岂可含纵谗凶，坐观倾覆。自惟宋室未殒，得以推移者，正内赖诸贤，防勒奸轨，外有孤子，跨据中流。而人非金石，何能支久，使一亏落，则本根莫庇。当今主上冲幼，宜明典章，征虏之镇，不见慰省，逆旅往来，尚有顾眄，骨肉何雠，逼使离隔。禽兽之心，横生疑贰，经由此者，每加约截，同恶相求，有若市贾。以孤子知其情状，恒恐以此乘之，钳勒州郡，过见防御。近遣西南二使，统内宣传，不容恐惧，即遣启并有别书。若以孤子有过，便应鸣鼓见伐；如其不尔，宜令各有所归。与杀不辜，宪有常辟，三公之使，无罪而斩、鄙虽不肖，天子之季父，卑小主者，敢不如是乎。孤子承奉今上，如事先朝，夙夜恭谨，散心云日，晦望表驿，相从江衢，有何亏违，顿至於此。既已甘心，其可再乎。如往来所说，以孤子纳士为尤，此辈惧其身罪，岂为国计。在昔四豪，列国公子，犹博引广纳，门容三千。况孤子位居鼎司，捍卫畿甸，且今与昔异，咸所知也。狡虏陵掠，江淮侵逼，主上年稚，宗室衰微，邪僭用命，亲贤结舌，疆埸婴涂炭之苦，征夫有勤役之劳，瓜时不代，齐有致祸，况长淮戍卒，历年思怨，不务拓远强边，而先事国君亲戚，以此求心，何事非乱。又以膳治盆垒，复致嚣声，自晋、宋之灾，积贮百万，孤子到镇，曾不数千里，且修城池，整郭邑，为治常理，复何足致嫌邪？若以中流清荡，则任农夫不应实力强兵，作镇姑孰，俱防寇害，岂得独嫌於此。昔成王之明，而为流言致惑，若使金滕不开，则周公无以自保。乐毅归赵，不忍谋燕，况孤子礼则君臣，恩犹父子者乎。所以枕戈泣血，只以兄弟之雠尔。观其不逞之间，岂可限量。设使遂其虐志，诸君欲安坐得乎？唇亡齿寒，理不难见。桂蠹必除，人邪必翦。枉突徙薪，何劳多力。望便执录二竖，以谢冤魂，则先帝不失顺悌之名，宋世无枉笔之史。
　　此州地居形要，路枕九江，控弦跨马，越关而至。重气轻死，排薮竞出，练甲照水，总戈成林，剿此纤隶，何患不克。但千钧之弩，不为鼷鼠发机，欲使薰莸内辨，晋阳外息尔，功有所归，不亦可乎？便当投命有司，谢罪天阙，同奉温清，齐心庶事。伊霍之任，非君而谁？周邵之职，颇以自许，左提右挈，无愧故人。昔平、勃刚断，产、禄蚤诛，张、温趑趄，文台扼腕。事之枢机，得失俄顷，往车今辙，庶无惑焉。近持此意，申之沈攸，其愤难不解诸王致此，既知祸原，锐然奋发，蓄兵厉卒，以俟同举。张兴世发都日，受制凶党，扬直逝，遂不见遇，孤子近遣信申述奸祸，方大惆惋，追恨前迷，比者信使、每申勤款。王奂佐郢，兵权在握，厥督屠枉，朝野嗟痛，犹父之怨，宁可与之比肩。孤子此举，增其慷慨，义之所劝，其应犹响。诸君或未得此意，故先告怀。徙倚一隅，迟及委问。孤子哀疾毁，穷尽无日，庶规史酋，死不忘本。临纸荒哽，言不诠第。（《宋书·桂阳王休范传》。）
　　◎巴陵王休若
　　休若，文帝第十九子，孝建三年封巴陵王，大明中为冠军将军南琅邪临淮二郡太守，徙南彭城下邳二郡太守，进徐州刺史，征为散骑常侍、左右郎将、吴兴太守，复征为散骑常侍太常，未拜。永光初迁左卫将军，泰始初领安东将军会稽太守，进号卫将军，迁宁蛮校尉雍州刺史，迁湘州刺史，进号征南将军，又为征西将军荆州刺史，又进号征西大将军、开府仪同三司，七年征为征北大将军南徐州刺史。入朝，迁车骑大将军江州刺史。召拜，赐死，赠侍中司空，谥曰哀王。
　　◇移檄东土讨孔觊等
　　盖闻衅集有兆，祸至无门，倚伏之来，实惟人致。故嚣述贪乱，终殄宗祀；昌宪构氛，旋润斧钺。斯则昭章记牒，炯戒今古者也。
　　自国步时艰，三纲道尽，神歇灵绎，业缀旒。皇上仁雄集瑞，英睿应历，凤仪升，龙电举，荡秽紫枢，不俟鸣条之誓；凝政中宇，不肆漂杵之威。是以坠维再造，亏天重构，幽明裁纪，标配斯光。而群凶恣虐，协扇童孺，蕞尔东垂，复沦丑迹，邪回从慝，蜂动蚁附。圣图霆发，神威四临，羽ㄞ所届，义旅云属，钺所麾，逆徒冰泮，胜负之效，皎然已显。
　　司徒建安王英猷冠世，董率元戎。骠骑山阳王风略夙昭，抚厉中陈。或振霜江、蠡，或腾焱荆、河，金甲烛天庭，嚣声震海浦。前将军、吴兴太守张永，东南标秀，协赞戎机。建威将军沈怀明，镇东中兵参军刘亮、武卫将军寿寂之，霜锐五千，熊腾虎步。龙骧将军王穆之、龙骧将军顿生，铁骑连群，风驱电迈。右军将军齐王、射声校尉姚道和，楼舰千艘，覆川盖汜。左军垣恭祖、步兵校尉杜幼文、冗从仆射全景文、员外散骑侍郎孙超之，并率虎旅，骆驿云赴。殿中将军杜敬真、殿中将军陆攸之、建武将军吴喜，甲一万，分趣义兴。予猥承人乏，总司戎统，耸剑东驰，申愤海曲。喷气则白日尽晦，刷马则清江倒流。以此伐叛，何不剿，以此柔服，何顺不怀。愍彼群迷，弗辨尧桀，螳黾微命，拟雷霆之冲，已枯之叶，当霜飙之队，尺竖所为寒心，匹妇所为叹息。夫因祸致庆，资败为成，前监不忘，後事明筮。若能相率归顺，投兵效款，则福锺当年，祉覃来裔。孰如身に宗屠，鬼喂魂泣者哉。详镜安危，自求多福。（《宋书·孔觊传》，泰始二年，孔觊拥子房起兵，休若董统东讨诸军事，移檄东土。）
　　◎豫章王子尚
　　子尚字孝师，孝武第二子，孝建三年封西阳王，都督南徐兖二州诸军事、北中郎将、南兖州刺史，迁扬州刺史，加抚军将军。寻进都督扬州江州之鄱阳晋安建安三郡诸军事，大明五年改封豫章王，领会稽太守。寻加使持节，进号车骑将军。又加散骑常侍开府仪同三司。前废帝即位，征为都督扬南徐二州诸军事领尚书令，解扬州，赐死，年十六。
　　◇上言山湖之禁
　　山湖之禁，虽有旧科，民俗相因，替而不奉，气山封水，保为家利。自顷以来，弛日甚，富强者兼岭而占，贫弱者薪苏无托，至渔采之地，亦又如兹。斯实害治之深弊，为政所宜去绝，损益旧条，更申恒制。（《宋书·羊玄保传》，大明初，扬州刺史西阳王子尚上言。）
　　◎晋安王子勋
　　子勋字孝德，孝武第三子，大明四年晋封安王，为征虏将军南兖州刺史，改前将军江州刺史，迁镇军将军、宁蛮校尉、雍州刺史。前废帝即位，复为江州，明帝定乱，进车骑将军开府仪同三司。其长史邓琬等不受命，以泰始二年正月拥立於寻阳，改元义嘉，在位八月，为沈攸之等所败，赐死，年十一。
　　◇传檄京师
　　阳六数艰，云雷相袭。高皇受历，时乘云辔，顿於促路。文祖定祥，系昭睿化，翦於中年。二凶纵祸，三纲理灭，宗王俯首，姑息逆朝，枕戈无闻，偷荣有秩。孝武皇帝，释位泣血，纠义入讨，投袂戎首，亲戮鲸鲵，九服还辉，两仪更造。而穹不惠，弃离万国，皇运重替，嗣主荒淫。孤以不才，任居藩长，大惧宗稷，歼覆待日。故招徒楚郢，飞檄京甸，志遵前典，黜幽陟明，庶七庙复安，海昏有绍。岂图宋未悔祸，弑乱奄臻，遂矫害明茂，篡窃天宝，反道效尤，蔑我皇德，干我昭穆，寡我兄弟，恣鸱之心，蹈伦、颖之志，覆移鼎祚，诬罔天人。藐孤同气，犹有十三，圣灵何辜，而当乏飨。
　　昔隆周弛御，晋郑是依，盛汉中陵，居、章抗节。支苗轻属，犹或忘躯，况孤忝惟臣子，情地兼切，号感一隅，心与事痛。是用饮血衽金，誓复宗祀。今遣辅国将军谘议领中直兵孙冲之、龙骧将军陈绍宗，率螭虎之士，组甲二万，沿流电发，迳取白下。龙骧将军领中直兵薛常宝、建威将军领中直兵沈怀宝长戟万刃，羽骑千群，径出南州，直造朱雀。宁朔将军谘议领中直兵陶亮，龙骧将军焦度，总中黄之旅，枭雄三万，风掩江介，云临石头。建威将军张冽、龙骧将军何休明、提育、获之徒，劲捍之卒，邪趋金陵，北指阊阖。龙骧将军张系伯、龙骧将军陈庆勒轻锐五千，强弩一万，飞锋班渎，齐会西明。冠军将军、寻阳内史邓琬，撮湘、雍之兵，勇敢四万，授律总威，飙集京邑。征虏将领府司马张悦，苍兕千艘，水军五万，大董群校，络绎继道。冠军将军豫章内史刘衍、宁朔将军武昌太守刘弼、宁朔将军西阳太守谢稚、建威将军领中直兵、晋熙太守阎湛之，皆扫境胜兵，荐诚请效。後将军郢州刺史安陆王子绥怀恩缠慕，鞠旅先晨。冠军将军、湘州刺史邵陵王子元，席风陵波，整众遄至。前将军荆州刺史临海王子顼练甲陕西，献徒万数。辅国将军、冠军长史、长沙内史何惠文，见拔先皇，诚深投袂。冠军将军、雍州刺史袁ダ，不谋同契，雷发汉南。建武将军、顺阳太守刘道宪，怀忠抱慨，不远三千。梁、益、青、徐、兖、豫、吴、会，皆密介归诚，誓为表里。孤亲总徒，十有馀万，白羽咽川，霜锋照野，金声振谷，鸣鼙聒天。凡诸将帅，皆忠无匿情，智无遗计，果干刚鸷，谲略多奇。水陆长驱，数道并进，发舟逾险，背水争先。以此众战，孰能斯御，推此义锐，沧海可堙。
　　诸君或荷宠前朝，感恩旧日；或奕世贞淳，见危授命。而逼迫寇手，效节莫由。今大军密迩，形援已接，见几而作，岂俟终日？便宜转祸趣福，因变立功。夫旦与三监并时，金、霍与上官共主，邪正糅杂，何世无之。但绩亮则名播，奸骋则道消耳。纪季入齐，陈平归汉，身尊誉远，明誓是褒，成范全规，殷监匪远。若玩咎惟休，告舍罔悟，则诛及五族，有殄无遗。军科爵赏，信如日，巫山既燎，芝艾共烟，幸遵良途，无守毁辙。檄到宣告，咸使闻知。（《宋书·邓琬传》。案，荀道林为子勋记室参军，此檄当是道林所作。）
　　◎寻阳王子房
　　子房字孝良，孝武第六子，大明四年封寻阳王，历会稽太守，贬为松滋侯。
　　◇与吴喜书
　　知统戎旅，已次近路，卿所在著名，今日何为立忠於彼邪，想便倒戈，共受河山之赏。（《宋书·吴喜传》。）

卷十五
◎范泰
　　泰字伯伦，南阳顺阳人，晋豫章太守甯子。太元初为太学博士，历卫将军谢安。骠骑将军会稽王道子二府参军。出为天门太守，寻复为骠骑谘议参军，迁中书侍郎。隆安初，以父忧去职，袭爵阳遂乡侯。元兴末为国子博士。义熙初，荆州刺史司马休之以为长史南郡太守，入为黄门郎、御史中丞，出为东阳太守、加振武将军。迁侍中，转度支尚书，徙太常；转大司马左长史右卫将军、加散骑常侍，复为尚书兼司空，迁护军将军，以公事免。宋受禅，拜金紫光禄大夫，寻领国子祭酒。景平初加位特进，明年致仕。元嘉三年进侍中左光禄大夫国子祭酒，领江夏王师。五年卒，年七十四。追赠车骑将军。有集二十卷。
　　◇请建国学表
　　臣闻风化兴於哲王，教训表於至世。至说莫先讲习，甚乐必寄朋来。古人成童入学，易子而教，寻师无远，负粮忘艰，安亲光国，莫不由此。若能出不由户，则斯道莫从。是以明诏爰发，已成涣汗，学制既下，远近遵承。臣之愚怀，少有未达。今惟新告始，盛业初基。天下改观，有志景慕。而置生之制，取少停多，开不来之端，非一途而已。臣以家推国，则知所聚不多，恐不足以宣大宋之风，弘济济之美。臣谓合选之家，虽制所未达，父兄欲其入学，理合开通，虽小违晨昏，所以大弘孝道。不知《春秋》，则所陷或大，故赵盾忠而书弑，许子孝而得罪，以斯为戒，可不惧哉。十五志学，诚有其文，若年降无几，而深有志尚者，何必限以一格，而不许其进邪。杨乌豫《玄》，实在弱齿；五十学《易》，乃无大过。
　　昔中朝助教，亦用二品，颖川陈载已辟太保掾，而国子取为助教，即太尉准之弟。所贵在於得才，无系於定品。教学不明，奖厉不著，今有职闲而学优者，可以本官领之，门地二品，宜以朝请领助教，既可以甄其名品，斯亦敦学之一隅。其二品才堪，自依旧从事。
　　会今生到有期，而学校未立。覆篑实望其速。回辙已淹其迟。事有似赊而宜急者，殆此之谓。古人重寸阴而贱尺璧，其道然也。（《宋书·范泰传》。）
　　◇谏改钱法
　　流闻将禁私铜，以充官铜，民虽失器，终於获直，国用不足，其利实多。臣愚意异，不宁寝默。臣闻治国若烹小鲜，拯敝莫若务本。百姓不足，君孰与足？未有民贫而国富，本不足而未有馀者也。故囊漏贮中，识者不吝；反裘负薪，存毛实难。王者不言有无，诸侯不言多少，食禄之家，不与百姓争利。故拔葵所以明治，织蒲谓之不仁，是以贵贱有章，职分无爽。
　　今之所忧，在农民尚寡，仓廪未充，转运无已，资食者众，家无私积，难以御荒耳。夫货存留易，不在少多，昔日之贵，今者之贱，彼此共之，其揆一也。但令官民均通，则无患不足，若使必资货广，以收国用者，则龟贝之属，自古所行。寻铜之为器，在用也博矣。锺律所通者远，机衡所揆者大。夏鼎负《图》，实冠众瑞，晋铎呈象，亦启休征。器有要用，则贵贱同资；物有适宜，则家国共急。今毁必资之器，而为无施之钱，於货则功不补劳，在用则君民俱困，校之以实，损多益少。陛下劳谦终日，无倦庶务，以身率物，勤素成风，而颂声不作，版、渭不至者，良由基根未固，意在远略。伏愿思可久之道，赊欲速之情，弘山海之纳，择刍牧之说，则嘉谋日陈，圣虑可广。其亡存心，然後苞桑可系。愚诚一至，用忘寝食。（《宋书·范泰传》，南史三十三）
　　◇表贺元正并陈旱灾（元嘉二年）
　　元正改律，品物惟新。陛下藉日新以畜德，仰乾元以履祚，吉祥集室，百福来庭。顷旱魃为虐，亢阳愆度，通川燥流，异井同竭。老弱不堪远汲，贫寡单於负水。租输既重，赋税无降，百姓怨咨。臣年过七十，未见此旱。阴阳并隔，则和气不交，岂惟凶荒，必生疾疫。其为忧虞，不可备序。
　　雩之典，以诚会事，巫祝常祈，罕能有感，上天之谴，不可不察。汉东海枉杀孝妇，亢旱三年，及祭其墓，澍雨立降，岁以有年。是以卫人伐邢，师兴而雨。伏愿陛下，式遵远猷，思隆高构，推忠恕之爱，矜冤枉之狱，游心下民之瘼，厝思幽冥之纪。令谤木竖阙，谏鼓鸣朝，察刍牧之言，总统御之要。如此，则苞桑可系，危几无兆。斯而灾害不消，未之有也。故夏禹引百姓之罪，殷汤甘万方之过，太戊资桑以进德，宋景藉荧惑以修善，斯皆因败以转成，往事之昭晰也。循末俗者难为风，就正路者易为雅。臣疾患日笃，夕不谋朝，会及岁庆，得一闻达，微诚少亮，无恨泉壤，永违圣颜，拜表悲咽。（《宋书·范泰传》。）
　　◇乞加赠庐陵王义真表
　　伏承庐陵王已复封爵，犹未加赠。陛下孝慈天至，友于过隆，伏揆圣心，已自有在。但司契以不唱为高，冕旒以因寄成用。臣虽言不足采，诚不亮时，但猥蒙先朝忘丑之眷，复沾庐陵矜顾之末，息晏委质，有兼常款，契阔戎阵，颠狈艰危，厚德无报，授令路绝，此老臣兼不能自己者也。朽谢越局，无所逃刑。（《宋书·范泰传》。元嘉二年，徐羡之等犹秉重权，复上表云云，泰诸子禁之表竟不奏。三年，羡之等伏诛。）
　　◇因旱蝗上表
　　陛下昧旦丕显，求民之瘼，明断庶狱，无倦政事，理出群心，泽谣民口，百姓翕然，皆自以为遇其时也。灾变虽小，要有以致之。守宰之失，臣所不能究，上天之谴，臣所不敢诬。有蝗之处，县官多课民捕之，无益於枯苗，有伤於杀害。臣闻桑谷时亡，无假斤斧，楚昭仁爱，不自瘳，卓茂去无知之虫，宋均囚有异之虎，蝗生有由，非所宜杀，石不能言，星不自陨，《春秋》之旨，所宜详察。
　　礼，妇人有三从之义，而无自专之道：《周书》，父子兄弟，罪不相及，女人被宥，由来上矣。谢晦妇女，犹在尚方，始贵後贱，物情之所甚苦，匹妇一室，亦能有所感激。臣於谢氏，不容有情，蒙国重恩，寝处思报，伏度圣心，已当有在。礼，春夏教诗，无一而阙也。臣近侍坐，闻立学当在入年。陛下经略粗建，意存民食，入年则农功兴，农功兴则田里辟，入秋治庠序，入冬集远生，二途并行，事不相害。夫事多以淹稽为戒，不远为患，任臣学官，竟无微绩，徒坠天施，无情自处。臣之区区，不望目睹盛化，窃慕子囊城郢之心，庶免荀偃不瞑之恨。臣比陈愚见，便是都无可采，徒烦天听，愧怍反侧。（《宋书·范泰传》。元嘉三年秋旱蝗，又上表。）
　　◇旱灾未已加以疾疫又上表
　　顷亢旱历时，疾疫未已，方之常灾，实为过差，古以为王泽不流之征。陛下昧旦临朝，无懈治道，躬自菲薄，劳心民庶，以理而言，不应致此。意以为上天之於贤君，正自殷勤无已。陛下同规禹汤，引百姓之过，言动於心，道敷自远。桑谷生朝而殒，荧惑犯心而退，非唯消灾弭患，乃所以大启圣明，灵雨立降，百姓改瞻，应感之来，有同影响。陛下近当仰推天意，俯察人谋，升平之化，尚存旧典，顾思与不思，行与不行耳。大宋虽揖让受终，未积有虞之道，先帝登遐之日，便是道消之初。至乃嗣主被杀，哲藩婴祸，九服徘徊，有心丧气，佐命托孤之臣，俄为戎首。天下荡荡，王道已沦，自非神英，拨乱反正，则宗社非复宋有，革命之与随时，其义尤大。是以古今异用，循方必壅，大道隐於小成，欲速或未必达，深根固蒂之术，未洽於愚心，是用猖狂妄作而不能缄默者也。臣既顽且鄙，不达治宜，加之以笃疾，重之以忄昏耄，言或非言，而复不能无言，陛下录其一毫之诚，则臣不知历身之所。（《宋书·范泰传》。）
　　◇论沙门踞食表（三首）
　　臣言，陛下体达佛理，将究其致，远心遐期，研精入微，但恨起予非昔，对扬未易。臣少信大法，积习善性，颇闻馀论，仿佛玄宗。往者侍坐，过蒙眷诱，意猥词讷，不能有所运通，此之为恨，毕世无已。臣近难慧义踞食，盖区区乐同之意，不敢求长於人，侧餐下风，已达天听。臣请此事自一国偏法，非经通永制，外国风俗不同，言论亦异，圣人不变其言，何独苦改其用。言宣意，以意达言忘，仪以存敬，敬立形废，是以圣人因事制诫，随俗变法，达道乃可无律，思夫其防弥繁，用舍有时，通塞惟理，胶柱守株，不以疏乎。今之沙门，匠乏善诱，道无长壹，各信所见，鲜能虚受，乃至竞异於一堂之闻，不和於时雍之世，臣窃耻之，况於异臣者乎。司徒弘达，悟有理中，不以臣言为非，今之令望，信道未笃，意无前定，以两顺为美，不断为大，俟此而制，河可清矣。慧严道生，本自不企，慧观似悔始位，伏度圣心，已当有在。今不望明诏孤发，但令圣旨粗达宰相，则不观而化，孰曰不允。皇风方当远畅，文轨将就大同，小异虽微，渐不可长，青青不伐，将寻斧柯。故宜自迩及远，令无思不服。江左中兴，高座来游，爱乐华夏，不言此制，释公信道最笃，不苦其节，思而不改，容有其旨，罗什卓荦不羁，不可测，落发而不偏踞，如复可寻，禅师初至，诣阙求通，欲以故床入踞，理不可开，故不许其进。後东安众集，果不偏食，此即先朝旧事，臣所亲见者也，谨启。（《弘明集》十二。）
　　臣言，陛下近游祗洹，臣固请碑赞，如忆仿佛有许，法驾既游，臣辄仰刊碑上曰「皇帝赞」，止此三字而已，专辄之罪，思臣所甘。至於记福冥中，未知攸济。若赐臣笔数字，臣死且不朽，以之弘奖风尚，有益而损，万机脱有未暇，圣旨自可笑授之左史，侍卫之臣，宁无自效之心，裨谌世叔，何远之有？可不劳圣虑，亦冕旒之意也。臣事久谢，生途已尽，区区在心，唯来世而已。臣受恩深重，禄赐有馀，自度终无报於圣世已矣。盖首并结草之诚，愿陛下哀而弗责，臣言。（同上。）
　　臣言，奉被明诏，悚惧屏营，管穴偏见，不足陈闻，直以事已上达，不宁寝默。今敕又令更求其中，是用猖狂，复申本怀。臣谓理之所在，幸可不以文害意，五帝不相袭礼，三王不沿其乐，革命随时，其义并大。庄周以古今譬舟车，孟轲以专信书不如无书，是故证羊非直，闻斯两用。大道之行，天下为家，臣之区区，一堂之同，而况异俗偏制，本非中庸之教。生义观得蒙弘接，圣旨脱有下问，望其依理上酬，不敢以多自助，取长於人，慧观答臣，都无理据。唯褒臣以过言，贬臣以千非。推此疑其必悔，未便有反善怙辞。臣弘亦谓为然，慧义弘阵已崩，走伏路绝，恃此为救，难乎自免。况复司契在上，遁辞知穷。臣近难慧观，辄复上呈如左，臣以愚鄙，将智而耄，岂惟言之不中，深惧不觉其忄昏，侍卫之臣，实时之望。既不能矜臣此意，又不能诲臣不逮，此皆臣自招之自咎而已，伏愿陛下录其一往之至，不以知拙为罪，复敦冒昧干秽，窃恃古典不加刑之耳。（同上。）
　　◇上封事极谏少帝
　　伏闻陛下时在後园，颇习武备，鼓な在宫，声闻於外，黩武掖庭之内，喧哗省闼之间，不闻将帅之臣，统御之主，非徒不足以威四夷，只生远近之怪。近者东寇纷扰，皆欲伺国瑕隙，今之吴会，宁过二汉关、河，根本既摇，於何不有？如水旱成灾，役夫不息，无寇而戒，为费渐多。河南非复国有，羯虏难以理期，此臣所以用忘寝食，而干非其位者也。陛下践阼，委政宰臣，实同高宗谅り之美。而更亲狎小人，不免近习，惧非社稷至计，经世之道。王言如丝，其出如纶，下观而化，疾於影响。伏愿陛下思弘古道，式遵遗训，从理无滞，任贤勿疑。如此，则天下归德，宗社惟永。《书》：「一人有庆，兆民赖之。」天高听卑，无幽不察，兴衰在人，成败易晓，未有政治在於上，而人乱於下者也。
　　臣蒙先朝过遇，陛下殊私，实欲尽心竭诚，少报万分，而忄昏耄已及，百疾互生，便为永违圣颜，无复自尽之路，贪及视息，陈其狂瞽。陛下若能哀其所请，留心览察，则臣夕殒於地，无恨九泉。（《宋书·范泰传》。）
　　◇殷祭议
</div>
    <div class="pagination">
<a href="全上古三代秦汉三国六朝文_page447.html">上一页</a><span>...</span><a href="全上古三代秦汉三国六朝文_page443.html">443</a><a href="全上古三代秦汉三国六朝文_page444.html">444</a><a href="全上古三代秦汉三国六朝文_page445.html">445</a><a href="全上古三代秦汉三国六朝文_page446.html">446</a><a href="全上古三代秦汉三国六朝文_page447.html">447</a><span class="current-page">448</span><a href="全上古三代秦汉三国六朝文_page449.html">449</a><a href="全上古三代秦汉三国六朝文_page450.html">450</a><a href="全上古三代秦汉三国六朝文_page451.html">451</a><a href="全上古三代秦汉三国六朝文_page452.html">452</a><a href="全上古三代秦汉三国六朝文_page453.html">453</a><span>...</span><a href="全上古三代秦汉三国六朝文_page449.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
