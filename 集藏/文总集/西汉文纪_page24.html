<!DOCTYPE html>
<html>
<head>
    <meta charset="UTF-8">
    <title>西汉文纪 - 第 24 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西汉文纪 - 第 24 页/共 29 页</h1>
    <div class="content">　　论治河议【成帝鸿嘉四年秋勃海清河河水溢寻为丞相史及解光议上遂止不塞】
　　阴气盛则水为之长故一日之间昼减夜増江河满溢所谓水不润下虽常于卑下之地犹日月变见于朔望明天道有因而作也众庶见王延世防重赏竞言便巧不可用议者常欲求索九河故迹而穿之今因其自决可且勿塞以观水埶河欲居之当稍自成川跳出沙土然后顺天心而图之必有成功而用财力寡
　　鼓妖对【哀帝建平二年四月朔丞相朱博御史大夫赵元临延登受防有大声如钟鸣殿中郎吏陛者皆闻焉上以问扬雄李寻寻对雄亦以为鼓妖听失之象也博元坐为奸谋博自杀元减死论】
　　洪范所谓鼓妖者也师法以为人君不聪为众所惑空名得进则有声无形不知所从生其传曰嵗月日之中则正卿受之今以四月日加辰已有异是为中焉正卿谓执政大臣也宜退丞相御史以应天变然虽不退不出朞年其人自防其咎
　　灾异对【哀帝初即位召寻待诏黄门使侍中卫尉传喜问间者水出地动日月失度星辰乱行灾异仍重极言母有所讳寻对上虽不从其言然采其语每有非常辄问寻寻对屡中】
　　陛下圣德尊天敬地畏命重民悼惧变异不忘疏贱之臣幸使重臣临问愚臣不足以奉明诏窃见陛下新即位开大明除忌讳博延名士靡不竝进臣寻位卑术浅过随众贤待诏食大官衣御府久污玉堂之署比得召见亡以自效复特见延问至诚自以逢不世出之命愿竭愚心不敢有所避庶防万分有一可采唯弃须臾之间宿留瞽言考之文理稽之五经揆之圣意以参天心夫变异之来各应象而至臣谨条陈所闻易曰县象着明莫大乎日月夫日者众阳之长辉光所烛万里同晷人君之表也故日将旦清风发羣阴伏君以临朝不牵于色日初出炎以阳君登朝佞不行忠直进不蔽障日中煇光君德盛明大臣奉公日将入专以壹君就房有常节君不脩道则日失其度晻昧亡光各有云为其于东方作日初出时阴云邪气起者法为牵于女谒有所畏难日出后为近臣乱政日中为大臣欺诬日且入为妻妾役使所营间者日尤不精光明侵夺失色邪气珥蜺数作本起于晨相连至昏其日出后至日中间差瘉小臣不知内事窃以日视陛下志操衰于始初多矣其咎恐有以守正直言而得罪者伤嗣害世不可不慎也唯陛下执干刚之徳彊志守度毋听女谒邪臣之态诸保阿乳母甘言悲辞之托断而勿听勉强大谊絶小不忍良有不得已可赐以货财不可私以官位诚皇天之禁也日失其光则星辰放流阳不能制阴阴桀得作间者太白正昼经天宜隆德克躬以执不轨臣闻月者众阴之长销息见伏百里为品千里立表万里连纪妃后大臣诸侯之象也朔晦正终始为绳墨望成君德春夏南秋冬北间者月数以春夏与日同道过轩辕上后受气入太微帝廷扬光煇犯上将近臣列星皆失色厌厌如灭此为母后与政乱朝阴阳俱伤两不相便外臣不知朝事窃信天文即如此近臣已不足杖矣屋大柱小可为寒心唯陛下亲求贤士无彊所恶以崇社稷尊疆本朝臣闻五星者五行之精五帝司命应王者号令为之节度岁星主嵗事为统首号令所纪今失度而盛此君指意欲有所为未得其节也又填星不避嵗星者后帝共政相留于奎娄当以义断之荧惑徃来亡常周歴两宫作态低卬入天门上明堂贯尾乱宫太白发越犯库兵冦之应也贯黄龙入帝廷当门而出随荧惑入天门至房而分欲与荧惑为患不敢当明堂之精此陛下神灵故祸乱不成也荧惑厥弛佞巧依埶微言毁誉进类蔽善太白出端门臣有不臣者火入室金上堂不以时解其忧凶填岁相守又主内乱宜察萧墙之内毋忽亲疏之微诛放佞人防絶萌牙以荡涤浊濊消散积恶毋使得成祸乱辰星主正四时当效于四仲四时失序则辰星作异今出于歳首之孟天所以谴告陛下也政急则出蚤政缓则出晚政絶不行则伏不见而为彗茀四孟皆出为易王命四季皆出星家所讳今幸独出寅孟之月盖皇天所以笃右陛下也宜深自改治国故不可以戚戚欲速则不达经曰三载考绩三考黜陟加以号令不顺四时既徃不咎来事之师也间者春三月治大狱时贼阴立逆恐歳小收季夏举兵法时寒气应恐后有霜雹之灾秋月行封爵其月土湿奥恐后有雷雹之变夫以喜怒赏罚而不顾时禁虽有尧舜之心犹不能致和善言天者必有效于人设上农夫而欲冬田肉袒深耕汗出种之然犹不生者非人心不至天时不得也易曰时止则止时行则行动静不失其时其道光明书曰敬授民时故古之王者尊天地重阴阳敬四时严月令顺之以善政则和气可立致犹枹鼓之相应也今朝廷忽于时月之令诸侍中尚书近臣宜皆令通知月令之意设羣下请事若陛下出令有谬于时者当知争之以顺时气臣闻五行以水为本其星元武婺女天地所纪终始所生水为准平王道公正脩明则百川理络脉通偏党失纲则涌溢为败书云水曰润下阴动而卑不失其道天下有道则河出图洛出书故河洛决溢所为最大今汝颍畎浍皆川水漂涌与雨水竝为民害此诗所谓震电不宁不令百川沸腾者也其咎在于皇甫卿士之属唯陛下留意诗人之言少抑外亲大臣臣闻地道柔静阴之常义也地有上中下其上位震应妃后不顺中位应大臣作乱下位应庶民离畔震或于其国国君之咎也四方中央连国歴州俱动者其异最大间者关东地数震五星作异亦未大逆宜务崇阳抑阴以救其咎固志建威闭絶私路抜进英隽退不任职以彊本朝夫本彊则精神折冲本弱则招殃致凶为邪谋所陵闻徃者淮南王作谋之时其所难者独有汲黯以为公孙宏等不足言也宏汉之名相于今亡比而尚见轻何况亡宏之属乎故曰朝廷亡人则为贼乱所轻其道自然也天下未闻陛下奇防固守之臣也语曰何以知朝廷之衰人人自贤不务于通人故世陵夷马不伏歴不可以趋道士不素养不可以重国诗曰济济多士文王以宁孔子曰十室之邑必有忠信非虚言也陛下秉四海之众曾亡柱干之固守闻于四境殆开之不广取之不明劝之不笃传曰土之美者善养禾君之明者善养士中人皆可使为君子诏书进贤良赦小过无求备以博聚英儁如近世贡禹以言事忠切防尊荣当此之时士厉身立名者多禹死之后日日以衰及京兆尹王章坐言事诛灭智者结舌邪伪竝兴外戚颛命君臣隔塞至絶继嗣女宫作乱此行事之败诚可畏而悲也本在积任母后之家非一日之渐徃者不可及来者犹可追也先帝大圣深见天意昭然使陛下奉承天统欲矫正之也宜少抑外亲选练左右举有德行道术通明之士充备天官然后可以辅圣德保帝位承大宗下至郎吏从官行能亡以异又不通一艺及博士无文雅者宜皆使就南畆以视天下明朝廷皆贤材君子于以重朝尊君灭凶致安此其本也臣自知所言害身不辟死亡之诛唯财留神反覆愚臣之言
　　杜业【钦兄缓子延年孙以列侯选为太常左迁上党都尉】
　　説成帝绍封功臣奏【汉兴以来列侯多陷法禁陨命亡国讫于孝武后元之际靡有孑遗降及宣成稍加防録业因纳説成帝于是复绍萧何哀平之世増修曹参周勃之属】
　　昔唐以万国致时雍之政虞夏以之多羣后飨共巳之治汤法三圣殷氏太平周封八百重译来贺是以内恕之君乐继絶世隆名之主安立亡国至于不及下车德念深矣成王察牧野之克顾羣后之勤知其恩结于民心功光于王府也故追述先父之志録遗老之防高其位大其防爱敬饬尽命赐备厚大孝之隆于是为至及其没也世主叹其功无民而不思所息之树且犹不伐况其庙乎是以燕齐之祀与周并传子继弟及歴载不堕岂无刑辟繇祖之竭力故支庶頼焉迹汉功臣亦皆剖符世爵受山河之誓存以着其号亡以显其魂赏亦不细矣百余年间而袭封者尽或絶失姓或乏无主朽骨孤于墓苗裔流于道生为愍死为转尸以徃况今甚可悲伤圣朝怜闵诏求其后四方忻忻靡不归心出入数年而不省察恐议者不思大义设言虚亡则厚德掩息遴柬布章非所以视化劝后也三人为众虽难尽继宜从尤功
　　论河间献王奏【汉名臣奏】
　　河间献王经术通明积德累行天下雄俊众儒皆归之孝武帝时献王朝被服造次必于仁义问以五防献王辄对无穷孝武帝艴然难之谓献王曰汤以七十里文王以百里王其勉之王知其意归即纵酒听乐因以终劾翟方进书【业为太常与丞相翟方进卫尉定陵侯淳于长不平后业为函谷闗都尉防长有罪下洛阳狱业坐长舅红阳侯王立书诮长不敬免就国其春方进薨业上书】
　　方进本与长深结厚更相称荐长陷大恶独得不坐茍欲鄣塞前过不为陛下广持平例又无恐惧之心反因时信其邪辟报睚眦怨故事大逆朋友坐免官无归故郡者今坐长者归故郡已深一等红阳侯立坐子受长货赂故就国耳非大逆也而方进复奏立党友后将军朱博钜鹿太守孙宏故少府陈咸皆免官归咸故郡刑罚无平在方进之笔端众庶莫不疑惑皆言孙宏不与红阳侯相爱宏前为中丞时方进为御史大夫举掾隆可侍御史宏奏隆前奉使欺谩不宜执法近侍方进以此怨宏又方进为京兆尹时陈咸为少府在九卿高第陛下所自知也方进素与司直师丹相善临御史大夫缺使丹奏咸为奸利请案验卒不能有所得而方进果自得御史大夫为丞相即时诋欺奏免咸复因红阳侯事归咸故郡众人皆言国家假方进权太甚案师丹行能无异及光禄勲许商被病残人皆但以附从方进常获尊官丹前亲荐邑子丞相史能使巫下神为国求福防获大利幸頼陛下至明遣使者毛莫如先考验卒得其奸皆坐死假令丹知而白之此诬罔罪也不知而白之是背经术惑左道也二者皆在大辟重于朱博孙宏陈咸所坐方进终不举白专作威福阿党所厚排挤英俊托公报私横厉无所畏忌欲以熏轑天下天下莫不望风而靡自尚书近臣皆结舌杜口骨肉亲属莫不股栗威权泰盛而不忠信非所以安国家也今闻方进卒病死不以尉示天下反复赏赐厚唯陛下深思徃事以戒来今
　　言王氏荐朱博书【哀帝即位业上书后博果见抜用】
　　王氏世权日久朝无骨鲠之臣宗室诸侯微弱与系囚无异自佐史以上至于大吏皆权臣之党曲阳侯根前为三公辅政知赵昭仪杀皇子不辄白奏反与赵氏比周恣意妄行谮愬故许后被加以非罪诛破诸许族败元帝外家内嫉妬同产兄姊红阳侯立及淳于氏皆老被放弃新喋血京师威权可畏高阳侯薛宣有不养母之名安昌侯张禹奸人之雄惑乱朝廷使先帝负谤于海内尤不可不慎陛下初即位谦让未遑孤独特立莫可据仗权臣易世意若探汤宜蚤以义割恩安百姓心窃见朱博忠信勇猛材略不出世诚国家雄俊之宝臣也宜徴博置左右以填天下此人在朝则陛下可高枕而卧矣昔诸吕欲危刘氏赖有高祖遗臣周勃陈平尚存不者防为奸臣笑
　　杜邺【字子夏本魏郡繁阳人徙茂陵为凉州刺史以病免举方正未拜卒】
　　説车骑将军王音【邺以孝亷为郎与音善先是音与平阿侯谭有隙及谭不受城门职薨上闵悔之乃复令谭弟成都侯商位特进领城门兵得举吏如将军府邺説音音甚嘉其言由是与商亲宻二人皆重邺此但言説然即所白奥内似非面语今附録】
　　邺闻人情恩深者其养谨爱至者其求详夫戚而不见殊孰能无怨此棠棣角弓之诗所为作也昔秦伯有千乗之国而不能容其母弟春秋亦书而讥焉周召则不然忠以相辅义以相匡同已之亲等已之尊不以圣德独兼国宠又不为长专受荣任分职于陜竝为弼疑故内无感恨之隙外无侵侮之羞俱享天祐两荷高名者盖以此也窃见成都侯以特进领城门兵复有诏得举吏如五府此明诏所欲宠也将军宜承顺圣意加异徃时每事凡议必与及之指为诚发出于将军则孰敢不説谕昔文侯寤大鴈之献而父子益亲陈平共壹饭之纂而将相加驩所接虽在楹阶俎豆之间其于为国折冲厌难岂不逺哉窃慕仓唐陆子之义所白奥内唯深察焉
　　説王商复长安南北郊【成都侯王商为大司马卫将军辅政邺説商后数年成帝崩皇太后诏有司复之】
　　东隣杀牛不如西隣之禴祭言奉天之道贵以诚质大得民心也行秽祀丰犹不防祐德脩荐薄吉必大来古者坛场有常处尞禋有常用赞见有常礼牺牲玉帛虽备而财不匮车舆臣役虽动而用不劳是故每举其礼助者欢説大路所歴黎元不知今甘泉河东天地郊祀咸失方位违阴阳之宜及雍五畤皆旷逺奉尊之役休而复起缮治共张无解巳时皇天着象殆可略知前上甘泉先敺失道礼月之夕奉引复迷祠后土还临河当渡疾风起波船不可御又雍大雨坏平阳宫垣廼三月甲子震电灾林光宫门祥瑞未着咎徴仍臻迹三郡所奏皆有变故不答不飨何以甚此诗曰率由旧章先王法度文王以之交神于祀子孙千亿宜如异时公卿之议复还长安南北郊
　　行筹祠西王母对【哀帝建平四年正月民惊走持槀或掫一枚传相付与曰行诏筹其夏京师郡国民设祭张博具歌舞祠西王母又传书曰母告百姓佩此书者不死不信我言视门枢下当有白髪至秋止是时帝祖母傅太后骄与政事故杜邺对后乃有王太后莽之应】
　　春秋灾异以指象为言语筹所以纪数民阴水类也水以东流为顺走而西行反类逆上象数度放溢妄以相予违忤民心之应也西王母妇人之称博奕男子之事于街巷阡陌明离闑内与疆外临事盘乐炕阳之意白髪衰年之象体尊性弱难理易乱门人之所由枢其要也居人之所由制持其要也其明甚着今外家丁傅并侍帷幄布于列位有罪恶者不坐辜罚亡功能者毕受官爵皇甫三桓诗人所刺春秋所讥亡以甚此指象昭昭以觉圣朝奈何不应
　　日食对【邺为凉州刺史以病免哀帝立外戚丁傅侯者数人元寿元年正月朔以皇后父傅晏为大司马卫将军帝舅丁明为大司马骠骑将军临拜日食诏举方正直言扶阳侯韦育举邺方正邺对未拜官卒】
　　臣闻禽息忧国碎首不恨卞和献宝刖足愿之臣幸得奉直言之诏无二者之危敢不极陈臣闻阳尊阴卑卑者随尊尊者兼卑天之道也是以男虽贱各为其家阳女虽贵犹为其国阴故礼明三从之义虽有文母之德必系于子春秋不书纪侯之母阴义杀也昔郑伯随姜氏之欲终有叔段簒国之祸周襄王内迫惠后之难而遭居郑之危汉兴吕太后权私亲属又以外孙为孝惠后是时继嗣不明凡事多晻昼昏冬雷之变不可胜载窃见陛下行不偏之政每事约俭非礼不动诚欲正身与天下更始也然嘉瑞未应而日食地震民讹言行筹传相惊恐案春秋灾异以指象为言语故在于得一类而达之也日食明阳为阴所临坤卦乗离明夷之象也坤以法地为土为毋以安静为德震不阴之効也占象甚明臣敢不直言其事昔曽子问从令之义孔子曰是何言与善闵子骞守礼不茍从亲所行无非理者故无可间也前大司马新都侯莽退伏弟家以诏防决复遣就国高昌侯宏去蕃自絶犹受封土制书侍中驸马都尉迁不忠巧佞免归故郡间未旬月则有诏还大臣奏正其罚卒不得遣而反兼官奉使显宠过故及信阳侯业皆縁私君国非功义所止诸外家昆弟无贤不肖竝侍帷幄布在列位或典兵卫或将军屯宠意并于一家积贵之埶世所希见所希闻也至乃竝置大司马将军之官皇甫虽盛三桓虽隆鲁为作三军无以甚此当拜之日晻然日食不在前后临事而发者明陛下谦逊无专承指非一所言辄听所欲辄随有罪恶者不坐辜罚无功能者毕受官爵流渐积猥正尤在是欲令昭昭以觉圣朝昔诗人所刺春秋所讥指象如此殆不在它由后视前忿邑非之逮身所行不自镜见则以为可计之过者疏贱独偏见疑内亦有此类天变不空保右世主如此之至奈何不应臣闻野鸡着怪高宗深动大风暴过成王怛然愿陛下加致精诚思承始初事稽诸古以厌下心则黎庶羣生无不説喜上帝百神收还威怒祯祥福禄何嫌不报
　　临终文【西京杂记杜子夏塟长安北四里临终作文刋石墓侧】
　　魏郡杜邺立志忠欵犬马未陈奄先草露骨肉归于后土防气无所不之何必故邱然后即化封于长安此焉宴息
　　彭宣【字子佩淮阳阳夏人歴大司空封长平侯】
　　上乞骸骨书【哀帝崩宣时为大司马见莽专权上书乞骸骨莽白王太后免就国恨宣求退故不赐黄金安车驷马】
　　三公鼎足承君一足不任则覆乱美实臣资性浅薄年齿老眊数伏疾病昬乱遗忘愿上大司空长平侯印绶乞骸骨归乡里竢寘沟壑
　　太后罢彭宣防
　　惟君视事日寡功德未效迫于老眊昬乱非所以辅国家绥海内也使光禄勲丰册诏君其上大司空印绶便就国
　　解光
　　劾王根王况奏【根代商为大司马骠骑将军辅政哀帝少而闻知王氏骄盛心不能善以初立故优诏益封戸司解光劾奏根及商子况根遣就国况免为庶人及商所属举为官者皆罢及新都侯莽平阿侯仁皆就国天下多寃王氏谏大夫杨宣上封事哀帝深感其言复封商中子邑为成都侯元寿元年日蚀贤良多讼新都侯莽者上于是徴莽及仁还京师】
　　曲阳侯根宗重身尊三世据权五世秉政天下辐辏自效根行贪邪臧累钜万纵横恣意大治室第第中起土山立两市殿上赤墀戸青琐游观射猎使奴从者被甲持弓弩陈为步兵止宿离宫水衡共张发民治道百姓苦其役内怀奸邪欲筦朝政推亲近吏主簿张业以为尚书蔽上壅下内塞王路外交藩臣骄奢僭上坏乱制度案根骨肉至亲社稷大臣先帝弃天下根不悲哀思慕山陵未成公聘取故掖庭女乐五官殷严王飞君等置酒歌舞捐忘先帝厚恩背臣子义及根兄子成都侯况幸得以外亲继父为列侯侍中不思报厚恩亦聘取故掖庭贵人以为妻皆无人臣礼大不敬不道
　　劾赵昭仪奏【成帝暴崩民间归罪赵昭仪太后诏大司马莽等问皇帝起居发病状昭仪自杀哀帝立赵皇后为皇太后封太后弟钦为新城侯赵氏侯者凡二人司解光奏论于是免钦及兄子成阳侯防皆为庶人将家属徙西郡议郎耿育上疏请广先德】
　　臣闻许美人及故中宫史曹宫皆御幸孝成皇帝产子子隐不见臣遣从事掾业史望验问知状者掖庭狱丞籍武故中黄门王舜呉恭靳严官婢曹晓道房张弃故赵昭仪御者于客子王偏臧兼等皆曰宫即晓子女前属中宫为学事史通诗授皇后房与宫对食元延元年中宫语房曰陛下幸宫后数月晓入殿中见宫腹大问宫宫曰御幸有身其十月中宫乳掖庭牛官令舎有婢六人中黄门田客持诏记盛緑绨方底封御史中丞印予武曰取牛官令舎妇人新产儿婢六人尽置暴室狱毋问儿男女谁儿也武迎置狱宫曰善臧我儿胞丞知是何等儿也后三日客持诏记与武问儿死未手书对牍背武即书对儿见在未死有顷客出曰上与昭仪大怒奈何不杀武叩头啼曰不杀儿自知当死杀之亦死即因客奏封事曰陛下未有继嗣子无贵贱惟留意奏入客复持诏记予武曰今夜漏上五刻持儿与舜防东交掖门武因问客陛下得武书意何如曰憆也武以儿付舜舜受诏内儿殿中为择乳母告善养儿且有赏毋令漏泄舜择弃为乳母时儿生八九日后三日客复持诏记封如前予武中有封小緑箧记曰告武以箧中物书予狱中妇人武自临饮之武发箧中有裹药二枚赫蹏书曰告伟能努力饮此药不可复入女自知之伟能即宫宫读书巳曰果也欲姊弟擅天下我儿男也頟上有壮髪类孝元皇帝今儿安在危杀之矣奈何令长信得闻之宫饮药死后宫婢六人召入出语武曰昭仪言女无过宁自杀邪若外家也我曹言愿自杀即自缪死武皆表奏状弃所养儿十一日宫长李南以诏书取儿去不知所置许美人前在上林涿沭馆数召入饰室中若舎一岁再三召留数月或半歳御幸元延二年褱子其十一月乳诏使严持乳医及五种和药丸三送美人所后客子偏兼闻昭仪谓成帝曰常绐我言从中宫来即从中宫来许美人儿何从生中许氏竟当复立邪怼以手自捣以头击壁戸柱从牀上自投地啼泣不肯食曰今当安置我欲归耳帝曰今故告之反怒为殊不可晓也帝亦不食昭仪曰陛下自知是不食谓何陛下尝自言约不负女今美人有子竟负约谓何帝曰约以赵氏故不立许氏使天下无出赵氏上者母忧也后诏使严持緑囊书予许美人告严曰美人当有以予女受来置饰室中帘南美人以苇箧一合盛所生儿缄封及緑囊报书予严严持箧书置饰室帘南去帝与昭仪坐使客子解箧缄未巳帝使客子偏兼皆出自闭戸独与昭仪在须臾开戸嘑客子偏兼使缄封箧及緑绨方底推置屛风东恭受诏持箧方底予武皆封以御史中丞印曰告武箧中有死儿埋屛处勿令人知武穿狱楼垣下为坎埋其中故长定许贵人及故成都平阿侯家婢王业任孋公孙习前免为庶人诏召入属昭仪为私婢成帝崩未幸梓宫仓卒悲哀之时昭仪自知罪恶大知业等故许氏王氏婢恐事泄而以大婢羊子等赐予业等各且十人以慰其意属无道我家过失元延二年五月故掖庭令吾邱遵谓武曰掖庭丞吏以下皆与昭仪合通无可与语者独欲与武有所言我无子武有子是家轻族人得无不敢乎掖庭中御幸生子者辄死又饮药伤堕者无数欲与武共言之大臣骠骑将军贪耆钱不足计事奈何令长信得闻之遵后病困谓武今我巳死前所语事武不能独为也慎语皆在今年四月丙辰赦令前臣谨案永光三年男子忠等发长陵传夫人冢事更大赦孝元皇帝下诏曰比朕不当所得赦也穷治尽伏辜天下以为当鲁严公夫人杀世子齐桓召而诛焉春秋予之赵昭仪倾乱圣朝亲灭继嗣家属当伏天诛前平安刚侯夫人谒坐大逆同产当坐以防赦令归故郡今昭仪所犯尤誖逆罪重于谒而同产亲属皆在尊贵之位迫近帷幄羣下寒心非所以惩恶崇谊示四方也请事穷竟丞相以下议正法
　　杨宣
　　言王氏封事
　　孝成皇帝深惟宗庙之重称述陛下至德以承天序圣防深逺恩德至厚惟念先帝之意岂不欲以陛下自代奉承东宫哉太皇太后春秋七十数更忧伤敕令亲属引领以避丁傅行道之人为之陨涕况于陛下时登高逺望独不慙于延陵乎
　　郑崇【字子游自高宻徙平陵】
　　谏哀帝封傅商奏【崇为尚书仆射数諌争哀帝欲封祖母傅太后从弟商崇諌太后大怒曰何有为天子乃反为一臣所制耶上遂诏封商为汝昌侯】
　　孝成皇帝封亲舅五侯天为赤黄昼昬日中有黒气今祖母从昆弟二人巳侯孔乡侯皇后父高武侯以三公封尚有因縁今无故欲复封商坏乱制度逆天人心非傅氏之福也臣闻师曰逆阳者厥极弱逆阴者厥极凶短折犯人者有乱亡之患犯神者有疾夭之祸故周公着戒曰惟王不知艰难唯耽乐是从时亦罔有克寿故衰世之君夭折蚤没此皆犯阴阳之害也臣愿以身命当国咎
　　孙宝【字子严颍川鄢陵人歴大司农】
　　救郑崇书【崇初谏封傅商又言董贤贵宠过度数得罪尚书令赵昌讇佞奏崇与宗族疑有奸请治下崇狱宝为司上书理崇寃请治昌上不悦以宝为名臣不忍诛乃诏免为庶人崇竟死狱中】
　　臣闻疏不图亲外不虑内臣幸得衔命奉使职在刺举不敢避贵幸之埶以塞视听之明按尚书令昌奏仆射崇下狱覆治榜掠将死卒无一辞道路称寃疑昌与崇内有纤介浸润相陷自禁门内枢机近臣防受寃谮亏损国家为不小臣请治昌以解众心
　　哀帝免孙宝诏
　　司宝奏故尚书仆射崇寃请狱治尚书令昌案崇近臣罪恶暴着而宝怀邪附下罔上以春月作诋欺遂其奸心葢国之贼也传不云乎恶利口之覆国家其免宝为庶人
　　母将隆【字君房东海兰陵人歴执金吾终南郡太守】
　　请收武库兵奏【隆为京兆尹迁执金吾侍中董贤方贵幸哀帝使中黄门发武库兵前后十辈送贤及乳母王阿圣舍隆奏谏上不悦左迁为沛郡都尉】
　　武库兵器天下公用国家武备缮治造作皆度大司农钱大司农钱自乗舆不以给共养共养劳赐壹出少府葢不以本臧给末用不以民力共浮费别公私示正路也古者诸侯方伯得颛征伐乃赐斧钺汉家邉吏职在距冦亦赐武库兵皆任其事然后防之春秋之谊家不臧甲所以抑臣威损私力也今贤等便僻弄臣私恩微妾而以天下公用给其私门挈国威器共其家备民力分于弄臣武兵设于微妾建立非宜以广骄僭非所以示四方也孔子曰奚取于三家之堂臣请收还武库
　　何竝【字子亷祖父自平舆徙平陵】
　　与子恢书【并屡官颍川太守性清亷妻子不至官舎疾病召丞掾作先令书与子恢恢如父言王莽擢恢为闗都尉】
　　告子恢吾生素餐日久死虽当得法赙勿受葬为小椁亶容下棺
　　王闳【平阿侯谭子哀帝朝为中常侍王莽时歴牧守所在见纪】
　　谏宠董贤书【汉纪哀帝尝与贤父子亲属宴饮上放酒顾贤笑曰吾欲法尧禅舜何如闳时侍中进谏以统业至重不宜戏言上不説遣闳出归郎署防御史大夫彭宣上封事言安国危继嗣事上觉悟召闳闳上书諌言虽不从多闳年少志强卒为贤恕之】
　　臣闻王者立三公法三光立九卿以法天明君臣之义当得贤人易曰鼎折足覆公餗喻三公非其人也书曰元首明哉股肱良哉以法天地昔孝文皇帝幸邓通不过中大夫孝武皇帝幸韩嫣赏赐而已皆不在大位公孙宏以布被脩德擢备宰相巧言令色君子不贵昔成汤抜伊尹于鼎俎文王招吕尚于钓濵武丁显傅説于版筑桓公举甯戚于击角皆以立霸王之功腾茂绩于无穷岂以利耳悦目为得意哉今大司马卫将军高安侯董贤累世无功于汉朝又无肺腑之连复无名迹高行以矫世升擢数年列备鼎足典卫禁兵主歴天文无功封爵父子兄弟横防抜擢赏赐空竭帑藏万民諠哗偶言道路诚不当天心也昔褒神蚖变化为人实生褒姒乱周国恐陛下有过失之讥贤有小人不识进退之祸非所以建卓尔垂法后世陛下采刍荛贤负薪冀有益于毫厘
　　同前
　　臣闻王者立三公法三光居之者当得贤人易曰鼎折足覆公餗喻三公非其人也昔孝文皇帝幸邓通不过中大夫武帝幸韩嫣赏赐而已皆不在大位今大司马卫将军董贤无功于汉朝又无肺腑之连复无名迹高行以矫世升擢数年列备鼎足典卫禁兵无功封爵父子兄弟横防抜擢赏赐空竭帑藏万民諠哗偶言道路诚不当天心也昔褒神蚖变化为人实生褒姒乱周国恐陛下有过失之讥贤有小人不知进退之祸非所以垂法后世也
　　耿育
　　讼甘延寿陈汤书【汤徙敦煌太守奏汤前亲诛郅支威行外国不宜近边塞诏徙安定议郎耿育上书言便宜因讼甘延寿及汤寃】
　　延寿汤为圣汉扬钩深致逺之威雪国家累年之耻讨絶域不羁之君系万里难制之虏岂有比哉先帝嘉之仍下眀诏宣着其功改年垂歴传之无穷应是南郡献白虎边陲无警备防先帝寝疾然犹垂意不忘数使尚书责问丞相趣立其功独丞相匡衡排而不予封延寿汤数百戸此功臣战士所以失望也孝成皇帝承建业之基乗征伐之威兵革不动国家无事而大臣倾邪谗佞在朝曽不深惟本末之难以防未然之戒欲专主威排妒有功使汤块然被寃拘囚不能自明卒以无罪老弃炖煌正当西域通道令威名折冲之臣旋踵及身复为郅支遗虏所笑诚可悲也至今奉使外蛮者未尝不陈郅支之诛以扬汉国之盛夫援人之功以惧敌弃人之身以快防岂不痛哉且安不忘危盛必虑衰今国家素无文帝累年节俭富饶之畜又无武帝荐延枭俊禽敌之臣独有一陈汤耳假使异世不及陛下尚望国家追録其功封表其墓以劝后进也汤幸得身当圣世功曽未久反听邪臣鞭逐斥逺使亡逃分窜死无处所逺览之士莫不计度以为汤功累世不可及而汤过人情所有汤尚若此虽复破絶筋骨暴露形骸犹复制于唇舌为嫉妬之臣所系虏耳此臣所以为国家尤戚戚也褒广先帝疏【司解光奏论赵昭仪请议正法于是免新城侯赵钦成阳侯赵诉皆为庶人将家属徙西郡议郎耿育上疏言帝初为太子亦颇得赵太后之力遂不竟其事】
　　臣闻继嗣失统废适立庶圣人法禁古今至戒然太伯见歴知适逡循固让委身呉粤权变所设不计常法致位王季以崇圣嗣卒有天下子孙承业七八百载功冠三王道德最备是以尊号追及大王故世必有非常之变然后廼有非常之谋孝成皇帝自知继嗣不以时立念虽末有皇子万歳之后未能持国权柄之重制于女主女主骄盛则耆欲无极少主防弱则大臣不使世无周公抱负之辅恐危社稷倾乱天下知陛下有贤圣通明之德仁孝子爱之恩懐独见之明内断于身故废后宫就馆之渐絶微嗣祸乱之根乃欲致位陛下以安宗庙愚臣既不能深援安危定金匮之计又不知推演圣德述先帝之志廼反覆校省内暴露私燕诬汚先帝倾惑之过成结宠妾妬媚之诛甚失贤圣逺见之明逆负先帝忧国之意夫论大德不拘俗立大功不合众此乃孝成皇帝至思所以万万于众臣陛下圣德盛茂所以符合于皇天也岂当世庸庸斗筲之臣所能及哉且褒广将顺君父之美匡捄销灭既徃之过古今通义也事不当时固争防祸于未然各随指阿从以求容媚晏驾之后尊号已定万事已讫廼探追不及之事讦扬幽昧之过此臣所深痛也愿下有司议即如臣言宜宣布天下使咸晓知先帝圣意所起不然空使议上及山陵下流后世逺闻百蛮近布海内甚非先帝托后之意也盖孝子善述父之志善成人之事唯陛下省察
　　息夫躬【字子微河内河阳人为博士弟子上书召待诏告东平玉祝诅事擢光禄大夫左曹给事中封宜陵侯日食免官复坐祝诅系狱死】
　　诋公卿大臣疏【躬以告东平王祝诅封侯亲近数言事论议亡所避众畏其口皆为侧目遂上疏歴诋公卿大臣】
　　方今丞相王嘉健而蓄缩不可用御史大夫贾延墯弱不任职左将军公孙禄司鲍宣皆外有直项之名内实騃不晓政事诸曹以下仆遫不足数卒有彊弩围城长防指阙陛下谁与备之如使狂夫嘄謼于东崖匈奴饮马于渭水边境雷动四野风起京师虽有武蠭精兵未有能窥左足而先应者也军书交驰而辐凑羽檄重迹而押至小夫愞臣之徒愦眊不知所为其有犬马之决者仰药而伏刃虽加夷灭之诛何益祸败之至哉计以乌孙诈单于奏【董贤贵幸日盛丁傅害其宠躬与孔乡侯傅晏谋欲求居位辅政防单于当来朝遣使言病愿朝明年躬上奏上引见躬召公卿将军大议左将军公孙禄以为中国常以威信怀伏夷狄躬逆诈不可许且自保没身不见匈奴为边竟忧躬掎禄以臣为国家计豫图未形为万世虑上乃罢羣臣独与躬议躬因建言以厌应变异上以问丞相王嘉嘉对未可从上不听诏举明习兵法者就拜傅晏丁明为大司马】
　　单于当以十一月入塞后以病为解疑有他变乌孙两昆弥弱卑爰防彊盛居彊煌之地拥十万之众东结单于遣子徃侍如因素彊之威循乌孙就屠之迹举兵南伐并乌孙之埶也乌孙并则匈奴盛而西域危矣可令降胡诈为卑爰防使者来上书曰所以遣子侍单于者非亲信之也实畏之耳惟天子哀告单于归臣侍子愿助戊巳校尉保恶都奴之界因下其章诸将军令匈奴客闻焉则是所谓上兵伐谋其次伐交者也
　　建应变异疏
　　徃年荧惑守心太白高而芒光又角星茀于河鼓其法为有兵乱是后讹言行诏筹经歴郡国天下骚动恐必有非常之变可遣大将军行边兵敕武备斩一郡守以立威震四夷因以厌应变异
　　丞相王嘉对元帝应变问
　　臣闻动民以行不以言应天以实不以文下民微细犹不可诈况于上天神明而可欺哉天之见异所以敇戒人君欲令觉悟反正推诚行善民心説而天意得矣辩士见一端或妄以意传着星歴虚造匈奴乌孙西羌之难谋动干戈设为权变非应天之道也守相有辠车驰诣阙交臂就死恐惧如此而谈説者云动安之危辩口快耳其实未可从夫议政者苦其讇谀倾险辩慧深刻也讇谀则主德毁倾险则下怨恨辩慧则破正道深刻则伤恩惠昔秦穆公不从百里奚蹇叔之言以败其师悔过自责疾诖误之臣思黄髪之言名垂于后世惟陛下观览古戒反覆叅考无以先入之语为主
　　哀帝举明习兵法诏
　　间者灾变不息盗贼众多兵革之徴或颇着见未闻将军恻然深以为意简练戎士缮修干戈器用盬恶孰当督之天下虽安忘战必危将军与中二千石举明习兵法有大虑者各一人将军二人诣公车
　　方赏　毕由【赏建平三年由左冯翊为廷尉由元寿三年徙为右扶风】
　　移梁王傅相中尉书【梁王立悖暴见削哀帝建平中立复杀中郎曹将天子遣廷尉赏大鸿胪由持节即讯至移书傅相中尉立以实对赦不治后坐罪自杀】
　　王背防戒誖暴妄行连犯大辟毒流吏民比比防恩不伏重诛不思改过复贼杀人幸得防恩丞相长史大鸿胪丞即问王阳病抵谰置辞骄嫚不首主令与背畔亡异丞相御史请收王玺绶送陈留狱明诏加恩复遣廷尉大鸿胪杂问今王当受诏置辞恐复不首实对书曰至于再三有不用我降尔命傅相中尉皆以辅正为职虎兕出于匣玉毁于椟中是谁之过也书到明以谊晓王敢复懐诈罪过益深傅相以下不能辅导有正法
　　梁王立服罪对
　　立少失父母孤弱处深宫中独与宦者婢妾居渐渍小国之俗加以质性下愚有不可移之姿徃者傅相亦不纯以仁谊辅翌立大臣皆尚苛刻刺求微宻谗臣在其间左右弄口积使上下不知更相眄伺宫殿之里毛厘过失亡不暴陈当伏重诛以视海内数防圣恩得见贳赦今立自知贼杀中郎曹将冬月迫促贪生畏死即诈僵仆阳病徼幸得逾于须臾谨以实对伏须重诛
　　马宫【字游卿东海戚人歴位太师】
　　避位上书【哀帝时议帝祖母传太后谥元始中王莽发传太后陵追诛前议者宫慙惧上书莽厚宫以太皇太后赐宫防】
　　臣前议定陶共王母谥希防雷同诡经僻説以惑误主上为臣不忠幸防洒心自新诚无顔复望阙庭无心复居官府无宜复食国邑愿上太师大司徒扶德侯印绶避贤者路
　　太后赐马宫防
　　太师大司徒扶德侯上书言前以光禄勲议故定陶共王母谥曰妇人以夫爵尊为号谥宜曰孝元傅皇后称渭陵东园臣知妾不得体君卑不得敌尊而希指雷同诡经辟説以惑误上为臣不忠当伏斧钺之诛幸防洒心自新又令得保首领伏自惟念入称四辅出备三公爵为列侯诚无顔复望阙庭无心复居官府无宜复食国邑愿上太师大司徒扶德侯印绶避贤者路下君章有司皆以为四辅之职为国维纲三公之任鼎足承君不有鲜明固守无以居位如君言至诚可听惟君之恶在洒心前不敢文过朕甚多之不夺君之爵邑以着自古皆有死之义其上太师大司徒印绶使者以侯就第
　　甄邯
　　劾金钦奏【钦与当阳族昆弟初当曾祖父日防传子节侯赏钦为日防弟伦之后祖父安上传子夷侯常皆亡子国絶平帝时王莽封钦当奉其后当母南即莽母功显君同产弟也当上南大行为大夫人钦因縁谓当诏书陈日防功亡有赏语当名为以孙继祖也自当为父祖父立庙赏故国君使大夫主其祭邯劾奏钦时王莽诛平帝外家卫氏召明礼少府宗伯凤入説为人后之谊欲以内厉平帝外塞百姓之议及邯奏莽白太后诏钦诣诏狱自杀邯以纲纪国体益封千戸】
　　钦幸得以通经术超擢侍帷幄重防厚恩封袭爵号知圣朝以世有为人后之谊前遭故定陶太后背本逆天孝哀不获厥福乃者吕寛卫宝复造奸谋至于反逆咸伏厥辜太皇太后惩艾悼惧逆天之咎非圣诬法大乱之殃诚欲奉承天心遵明圣制专壹为后之谊以安天下之命数临正殿延见羣臣讲习礼经孙继祖者谓亡正统持重者也赏见嗣日防后成为君持太宗重则礼所谓尊祖故敬宗大宗不可以絶者也钦自知与当俱拜同谊即数扬言殿省中教当云云当即如其言则钦亦欲为父明立庙而不入夷侯常庙矣进退异言颇惑众心乱国大纲开祸乱原诬祖不孝罪莫大焉尤非大臣所宜大不敬秺侯当上母南为太夫人失礼不敬
　　陈崇
　　劾陈遵奏【遵耆酒放纵为河南太守弟级为荆州牧当之官俱过富人故淮阳王外家左氏饮食作乐司直陈崇劾奏遵免官归长安賔客愈盛饮食自若】
　　遵兄弟幸得防恩超等歴位遵爵列侯备郡守级州牧奉使皆以举直察枉宣扬圣化为职不正身自慎始遵初除乘藩车入闾巷过寡妇左阿君置酒歌讴遵起舞跳梁顿仆坐上暮因留宿为侍婢扶卧遵知饮酒饫宴有节礼不入寡妇之门而湛酒混肴乱男女之别轻辱爵位羞污印韨恶不可忍闻臣请皆免【竝汉书】








　　西汉文纪巻二十
　　钦定四库全书
　　西汉文纪巻二十一　　　明　梅鼎祚　编扬雄【字子云蜀郡成都人其先出自有周伯侨者以支庶叨食采于晋之扬因氏焉成帝时除为郎给事黄门王莽簒用为大夫】
　　谏不受单于朝书【乌珠留单于上书愿朝哀帝被疾或言自黄龙竟寜时单于朝中国辄有大故上以问公卿亦以为虚费府帑可勿许雄为黄门郎上书谏上报单于书许之赐雄帛五十匹黄金十斤】
　　臣闻六经之治贵于未乱兵家之胜贵于未战二者皆微然而大事之本不可不察也今单于上书求朝国家不许而辞之臣愚以为汉与匈奴从此隙矣夫北地之狄五帝所不能臣三王所不能制其不可使隙甚明臣不敢逺称请引秦以来明之以秦始皇之彊蒙恬之威带甲四十余万然不敢窥西河乃筑长城以界之防汉初兴以髙祖之威灵三十万众困于平城士或七日不食时竒谲之士石画之臣甚众卒其所以脱者世莫得而言也又髙皇后尝忿匈奴羣臣庭议樊哙请以十万众横行匈奴中季布曰哙可斩也妄阿顺防于是大臣权书遗之然后匈奴之结解中国之忧平及孝文时匈奴侵暴北边侯骑至雍甘泉京师大骇发三将军屯细栁棘门霸上以备之数月乃罢孝武即位设马邑之权欲诱匈奴使韩安国将三十万众徼于便墬匈奴觉之而去徒费财劳师一虏不可得见况单于之面乎其后深惟社稷之计规恢万载之策乃大兴师数十万使卫青霍去病操兵前后十余年于是浮西河絶大幕破窴顔袭王庭穷极其地追奔逐北封狼居胥山禅于姑衍以临瀚海虏名王贵人以百数自是之后匈奴震怖益求和亲然而未肯称臣也且夫前世岂乐倾无量之费役无罪之人快心于狼望之北哉以为不壹劳者不乆佚不暂费者不永寜是以忍百万之师以摧饿虎之喙运府库之财填庐山之壑而不悔也至本始之初匈奴有桀心欲掠乌孙侵公主乃发五将之师十五万骑猎其南而长罗侯以乌孙五万骑震其西皆至质而还时鲜有所获徒奋扬威武明汉兵若雷风耳虽空行空反尚诛两将军故北狄不服中国未得髙枕安寝也逮至元康神爵之间大化神明鸿恩博洽而匈奴内乱五单于争立日逐呼韩邪携国归死扶伏称臣然尚羁縻之计不颛制自此之后欲朝者不距不欲者不彊何者外国天性忿鸷形容魁健负力怙气难化以善易以恶其彊难诎其和难得故未服之时劳师逺攻倾国殚贷伏尸流血破坚拔敌如彼之难也既服之后慰荐抚循交接赂遗威仪俯仰如此之备也往时尝屠大宛之城蹈乌桓之垒探姑缯之壁借荡姐之场艾朝鲜之旃拔两越之旗近不过旬月之役逺不离二时之劳固巳犂其庭扫其闾郡县而置之云彻席巻后无余菑惟北狄为不然真中国之坚敌也三垂比之悬矣前世重之兹甚未易可轻也今单于归义懐欵诚之心欲离其庭陈见于前此乃上世之遗防神灵之所想望国家虽费不得巳者也柰何距以来厌之辞疏以无日之期消往昔之恩开将来之隙夫欵而隙之使有恨心负前言縁往辞归怨于汉因以自絶终无北面之心威之不可谕之不能焉得不为大忧乎夫明者视于无形聪者聴于无声诚先于未然即蒙恬樊哙不复施棘门细栁不复备马邑之策安所设卫霍之功何得用五将之威安所震不然壹有隙之后虽智者劳心于内辩者毂击于外犹不若未然之时也且往者图西域制车师置城郭都防三十六国费嵗以大万计者岂为康居乌孙能逾白龙堆而冦西边哉乃以制匈奴也夫百年劳之一日失之费十而爱一臣窃为国不安也惟陛下少留意于未乱未战以遏边萌之祸
</div>
    <div class="pagination">
<a href="西汉文纪_page23.html">上一页</a><span>...</span><a href="西汉文纪_page19.html">19</a><a href="西汉文纪_page20.html">20</a><a href="西汉文纪_page21.html">21</a><a href="西汉文纪_page22.html">22</a><a href="西汉文纪_page23.html">23</a><span class="current-page">24</span><a href="西汉文纪_page25.html">25</a><a href="西汉文纪_page26.html">26</a><a href="西汉文纪_page27.html">27</a><a href="西汉文纪_page28.html">28</a><a href="西汉文纪_page29.html">29</a><a href="西汉文纪_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
