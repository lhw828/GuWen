<!DOCTYPE html>
<html>
<head>
    <meta charset="UTF-8">
    <title>唐文拾遗续拾 - 第 41 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐文拾遗续拾 - 第 41 页/共 96 页</h1>
    <div class="content">    臣闻礼之所始，及损益之文，布于前书，不敢悉数。开元中，命礼官大臣改撰新礼，五礼之仪始备。又按自开元二十一年已後，迄于圣朝，垂九十馀年矣。法通沿革，礼有废兴，或後敕已更裁成，或当寺别禀诏命，贵从权变，以就便宜。又国家每有礼仪大事，则命礼官博士约旧为之损益，修撰仪注，以合时变，然後宣行。
    即臣今所集开元以後至元和十三年奏定仪制，不惟与古礼有异，与开元仪礼己自不同矣。又检修礼官故事，每详定仪制讫，则约文为之礼科，以移责于百司，又约之以供备，然後礼事毕举。礼科者，名数之总，与仪注相扶而行者也，阙一不可。臣今所集备礼科之单复，具供给之司存，欲使谒者赞引之徒，官长辟除之吏，开卷尽在，临文易徵。其他五礼之仪式，或旧仪所不载，而与新创不同者，莫不次第编录。窃以圣朝典礼，于元和中集录，又曲台者，实礼之义疏，故名曰《元和曲台新礼》，并目录勒成三十卷。谨诣光顺门奉表以闻，伏乞裁下。（《唐会要》三十七）
    ☆卢宏正
    《全唐文》七百三十有传。
    ○题柳泉驿
    余自歙州刺史除度支郎中，八月十七日午时过永济渡，却自度支郎中除郑州刺史，亦以八月十七日午时过永济渡。从吏部郎中除楚州刺史，以六月十四日宿湖城县，今年从楚州刺史除给事中，计程亦合是六月十四日湖城县宿。事虽偶然，亦冥数也。（《南部新书》乙）
    ☆柳仲郢
    《全唐文》七百三十有传。
    ○唐故柳氏长殇女墓志铭（并序）
    呜呼！天不与寿而生不能成其美者，我家之殇妹名老师是也。会昌五年五月二十一日，夭于升平时在第，享年一十有六。兄仲郢见任京兆尹，以为家有世禄，者于族系，官讳严重，不敢□书，盖亦以彰幼而有知之体。粤以六月二十一日，葬于杜城村，准经制也。兄仲郢挥涕执笔，志其石云：
    惟我幼妹，中和率性。粤在孩提，自知诚敬。名满姻族，谓宜承庆。天何难达，福乃遄罄。人之有生，修短前定。其所阴骘，岂不助正。今兹爰忽，绵历疾病。徒言禀授，实获余听。城南别业，□城开迳。临穴于此，保尔安静。（《常山同石志》）
    ☆崔杞
    《全唐文》七百三十二有传。
    ○大理寺官犯赃加等奏
    当寺宫人，今後在寺详断，或出使推案，有犯赃私者，请于常式加罪一等，馀犯即准旧式。（《唐会要》六十六）
    ☆庾敬休
    《全唐文》七百三十二有传，
    ○制置除陌等钱奏
    剑南东川、西川、山南西道每年税及除陌钱等，伏以剑南道税茶，旧例委度支巡院句当榷税，当司於上都召商人便换。大和元年，户部侍郎崔元略与西川节度使商量，取其稳便，遂奏请税茶事，使司自勾当每年出钱四万贯送省。近年以来，都不依元奏，并三道诸色钱物，州府多逗留不送，皆不禀奉。今请取江西例勾当。於归州置巡院所，自勾当收管诸色钱物送省，所冀免有悬欠，仍令巡官李溃，专往与德裕、遵古量商制置，续具闻奏。（《册府》五百四）
    ☆刘宽夫
    《全唐文》七百四十有传。
    ○论陈岵自引罪奏
    昨论岵之时，不记得先後，唯执笔草状，即是微臣。今既论事不合，臣甘当罪。若令寻究根本，自相推排，恐或遽相诬执，有损事体。凡所论差误，臣尽甘当罪。（《唐会要》五十六）
    ☆崔珙
    《全唐文》七百四十一有传。
    ○祷雪终南广惠庙奏
    畿内去冬少雪，宿麦未滋。今欲差少尹於终南广惠公庙祈祷，诸县各委令长於灵迹处精诚祈请。（《册府》）
    ☆李汉
    《全唐文》七百四十四有传。
    ○举人不试诗赋奏
    准太和七年八月敕，贡举人不要试诗赋策，且先帖大经、小经，共二十帖，次对正义十道，次试议论各一首讫，考核放及第。（《唐会要》七十六）
    ☆周太元
    《全唐文》七百四十四有传。
    ○杂物结赃估断奏
    准制条云，杂物依上估绢结赃，所犯若千匹，并无估定计折字者。伏以监利物与两税物，好恶有殊，一例科决，虑忧有屈。今请盗换两税绸绫绢等物，请依元盗换匹数结罪科断，更不估定。如盗换监利物，杂麻布焦葛匹段丝绵纸，及诸色进贡物，不是两税匹段等，请准法式，估定数依上绢结赃科断。（《唐会要》四十）
    ☆杨归厚
    归厚，扶风人。元和中，自左拾遗贬凤州司马，历官郑、虢二州刺史。工书法，受之皇甫阅。
    ○郑州置驿路奏
    当州郭下管城，不置在州城内，使命往来，出入非便。伏请准汝州例，置驿路於成西。（《唐会要》八十六）
    ☆马植
    植，字存之。第进士，补校书郎。开成初，为安南都护。清净不烦，洞夷安之。宣宗初，同中书门下平章事。终忠武、宣武节度使。
    ○升武陆县为州奏
    尝管羁縻州首领，或居巢自固，或为南蛮所诱，不可招谕，事有可虞。臣自到镇以来，晓以逆顺，今诸首领愿纳赋税。其武陆县请升为州，以首领为刺史。（《唐会要》七十三）
    ○请给杜存诚印奏
    当管经略押衙兼都知兵马使杜存诚，管善良四乡，请给发印一面。前件四乡是獠户，杜存诚祖父以来，相承管辖，其丁□税赋，与一郡不殊。伏以夷貊不识书字，虽凭印文。从前徵科，刻不权用。伏乞给发印一面，令存诚行用。（《唐会要》七十三）
    ☆黄
    ，乡贡进士。
    ○朝散大夫使持节韶州诸军事守韶州刺史上柱国陈府君墓志铭（并序）
    呜呼！陈府君罢牧韶阳，挈家东还，遘疾终于道。丧及乎故里，其姻家有济南五经，造吾庐曰：“熟子以文自重素矣。今陈府君实番禺支侯，有朱绂皂车之贵，将归骨地下，欲吾子为志诸美盛，备乎陵迁，斯足以波振雄藻耳。”愚曰：“夫文之所以可观者，在乎无苟毁誉，故得其道则为文，失其道则为讠孛。愚之所重者，盖守其道，安敢以己为乎？且古之名器，不虚假人，故二千石为重。今四方多梗，国家用兵，有执政者，务足（去声）□国力，所以人仕者半蹊於财利，裂壤者多出於权旋，濯竖而巾，抑足以富有方土矣。是则府君於古实为盛，於今实为窒，儒之职固愿伸白其道，编次于文，安俟济南生孜孜过其词以相劝乎！”於是耸然执管，而唯命曰：
    府君讳谠，字昌言，其先颖川人，太邶宰仲弓之後也。晋末避乱于闽，因而家焉。曾王父护，同州司马；王父福，侍御史内供奉；皇考，大理评事，赠兵部郎中；皇妣彭城刘氏，赠彭城郡君。自同州司马至兵部郎中，皆性於高逸，不以爵禄自拘。椟德於己，发为祯符，以锺于府君。府君为儿时，便知不以沙土戏玩，岐嶷有志，欲大其门。求司马子长而下三家书，外其身以穷之，披卷释然，洞得心髓。裴公帅闽日，尝大器之，命与子弟处，子弟即故相国公坦也。年中乃西与计偕，以发泄奇蓄，遇公道大开，声光崛振，仅及□举，遂擢高科。时尤重其名，榜下授秘省正字。後历调授泾阳尉，後又尉奉天江夏令。其同寮以道相知许者，莫匪名贤，鸣玉锵金，迭登朝右，不可殚纪。顾公汨没常调，皆不自平，欲拔在班行间。公切於问安，坚乞一官还家，遂授此府长史。朝彦嘉之，相率以诗为赆，绍溢缃帙，到今街童巷妾，亦能荣而歌之，未去於口。公及释夏服，久之方起茔垅。会故相国裴公时节制襄川，章行业上闻，遂授春州刺史。公既莅止，以公为家，以民为子，抚而理之，咸饱其赐，如乳饭口。朝廷能之，复命牧韶之人，复若春之人，礼让大兴於蛮貊，风谣洋溢乎远迩。咸曰：“吴隐之之投香，王子贡之止水，盖异迹而同德耳。”
    公前娶于汝南周氏，奉嫔君子，内助宏多，不幸中年与物先化。後娶于范阳卢氏，封范阳县君。皆华族令仪，兰芬玉映，中馈增辉，他族取则。汝南夫人有女四人，长适于济阳蔡漪，次适于汝南重，次适于高平邵殷，次适于彭城刘极，皆抱器怀才，为州呈椎美，而复在瑀席之选焉。范阳君有子一人曰渥，有女二人。渥天与英敏，志传业，居丧逾礼，孝感有闻。吾知敬仲之风，其将复振矣。弟二人；仲曰□，处性冲厚，时誉畅茂，恩授幽州昌平县令；季曰诲，举进词学优富，流辈多宗之。命不偶时，累战失捷，郑司空愚辟署南海掌记，试秘省校书。亲舅全正，鸿少卿；次全交，前《开元礼》，见任河南清县主簿；内弟知新，三礼登科，见任陕州司马；皆绅上流，当代名士。故具于是，以明中外之盛耳。噫！公之名德富於身，功利流於人，朝廷方将大用之，以为诸侯标镜，位仅止於专城，身奄谢于南陬，得无痛惜哉。时享年八十有三，葬于候官县葛崎之先茔，礼也。黄氏子既伸白其道，乃掩袂荐之以铭曰：
    鸟有凤，兽有麟。虽居处之非异，盖凡圣之非伦。山为波，石为尘，遣耿光而泯。（《绩语堂碑录》）
    ☆柳正元
    正元，开成四年为闲厩宫苑使，终大理评事。
    ○放停宫苑使料钱奏
    当使东都留後知院官郑镒，每月院司给料钱三十四贯文，兼请本官房州司马料钱。今请於使司所给料钱数，克减十千，添给所由二十人粮课。巡官二人，请勒全停。郢州旧因御马，配给苜蓿丁三十人，每人每月纳资钱二贯文，都计七百二十贯文。其州司先以百姓凋残，阙本额，量送三百九十六贯文，今请全放。当管修武马坊田地，伏准太和二年河阳节度使杨元卿奏，请权借耕佃，充给闲用。今缘安利一军，伏请永配主管。伏以当司应属东都宫苑闲厩事务管，系旧额，名数尚多，苟在影占之门，是启非违之路。但系务繁地远，访察尤难，况推禁罪人，动经旬月，因缘流滞，移牒用情事务委留守主管。曹司烦职，官吏冗名，俾无尸素之员，又云申报之滞。其东都院每年合送宫苑使加给钱一百二十千文，亦请停送。当司方图羡馀，自备课料。伏乞圣慈，允臣所奏。（《唐会要》六十五）
    ☆李固言
    固言，字仲枢。擢进士甲科，累官户部郎中，进给事中、尚书右丞。出为华州刺史。大和初，召为吏部侍郎。九年，进门下侍郎同平章事。屡出为节度使，终右仆射。卒年七十八，赠太尉。
    ○监仓御史五日一入仓奏
    监太仓，殿中侍御史一人；监左藏库，殿中侍御史一人。台中旧例，取殿中侍御史从上第一人充监太仓使，第二人充监左藏库使，又各领制狱。伏缘推事，皆有程限，所监遂不专精，往往空行文牒，不到仓库，动经累月，莫审盈虚，遂使钱谷之司，狡吏得计，至於出入，多有隐欺。臣今商量，监仓御史若当出纳之时，所推制狱稍大者，许五日一入仓；如非大狱，许三日入仓；如不是出纳之时，则许一月两入仓检校。其左藏库公事，寻常繁闹，监库御史所推制狱，大者亦许五日一入库；如无大狱，常许一旬内计会，取三日入库勾当。庶使当司公事，稍振纲条，钱谷所由，亦如警惧。（《唐会要》六十）
    ○知弹御史专掌京城奏
    知弹侍御史，自京城百司及天下诸州府等公事，应关文法者，皆先申台司，旧例配知弹侍御史一人，专掌其事。至朝日入阁，又对仗弹奏中外臣僚不如法者。事最繁重，又须详精，一人当之，实恐不逮。臣商量，请知弹御史一人，专掌京城百司公事；皆弹侍御史一人，分掌诸州府之事。庶使官业各修，无所遗阙。（《唐会要》六十一）
    ☆张讽
    讽，大和中为刑部员外郎、吏部郎中、夔州刺史。
    ○议亲议贵奏
    其一议亲曰：皇帝至太皇太后、皇后亲，有内外服同者，皆在议条。伏以亲疏之序，既有等衰，即雨露之恩，皆宜沾洽。此实皇王大猷，自家刑国，亲九族、协万邦之旨也。近者，绛州刺史裴锐所犯赃罪至深，陛下以太皇太后之亲，下尚书省集议。此乃陛下知刑赏之埋重，与众共之。伏请今後亲有任刺史、监临、主守，犯赃罪得蒙减死者，必重其过，直以赃罪为污累，定刑流决外，其後子孙并不得任理人官及为监临、主守，庶得家知其耻，人革非心。
    其一议贵曰：谨按礼经，贵谓近于君也，非独高秩厚俸之为贵。今後刺史非在朝文武职事三品官任者，於所部犯赃抵死罪，并不得以刺史品秩议贵，徵司议条，免所犯罪。如先在在朝三品，合在议条者，即准议亲条决流外，子孙并不得任理人官及监临、主守。如有法官及本官推官，不详官品，妄有引议，请科违敕罪。其功勤宾故等，有犯赃罪同者，并请准亲贵之法。（《唐会要》三十九）
    ○李衢
    衢，大和中屯田郎中、修玉牒官。（进《皇唐玉牒》一百卷，著《皇室维城录》《皇唐新谱》）
    ○玉牒特创嘉名奏
    窃以圣唐玉牒，与史册并驱，立号建名，期于不朽。伏乞付宰臣商量，於玉牒之上，特创嘉名，以光帝籍。（《唐会要》六十五）
    ☆崔郸
    郸，第进士。累除刑部郎中，迁吏部侍郎。由宣歙观察使，入为太常卿。文宗末，改中书侍郎。终淮南节度。
    ○旌陈五代同爨奏
    溧阳县百姓陈，五代同爨，请蠲除赋税，旌表门闾。（《册府》一百四十）
    ☆滕珦
    珦，大和三年以右庶子致仕。
    ○乞给券奏
    伏蒙天恩致仕，今欲归乡，家在浙东，道途遇远。官参四品，伏乞行给婺州己来券，庶使衰羸获安，光荣乡里。（《唐会要》六十七）
    ☆吕贞俭
    贞俭，开成中进士。
    ○陈少公亡太赍蒋氏墓志铭（并序）
    夫人族本乐安郡，郓府节度押衙兼御史中丞裕十七代孙。派流远裔，簪绂相承。祖肴，皇虔州赣县尉。父政，好游山水，志考诣文，弃业从途，终于虔州。夫人即公之第四女也。少而孤露，育于母手，每思其亲，常哀咽不食而竟夕，繇是亲戚咸哀而异之。性直寡言，喜怒未常见於色。及笄岁，嫔于陈氏。性仁温孝，能奉舅姑，於娣姒之间，偏沐抚爱。姑常谓之曰：“蒋氏新妇解吾意，每所动用，皆合吾心。”此乃妇德也。有子二人，一男一女。女出侍江家。男季端，娶故徐州彭城县尉刘氏第三女也。有孙四人，长孙师贞，次孙宫十、李老、金娘等。自夫人於开成五年六月中旬卧疾伏枕，至今春渐将逾殛，知大期向终，顾为其男曰：“吾气力顿衰，殆将不起。夫礼节廉让，汝粗知也，吾终之後，汝主奉农业局，当谨节温勤，无至哀毁，此即吾瞑目无忧。”子遗此示，向卯而终，享龄六十九矣。以其年春二月十三日甲寅，宁神卜兆于江阳县嘉宁乡北五乍之平原，礼也。呜呼！泉扃一奄，邈于千古，萧萧松柏，烟伴愁云，孤魂，路乖亲戚。嗣子季端，恐陵谷千变，乃克石纪铭。其词云尔：
    其一曰：漠漠春云，归无处所。悠悠大川，贤愚一路。人人德行，奄忽朝露。刻石记铭，以永千古。其二曰：恍恍魂游逝水，森森坟耸荒川。望愁云兮气绝，号叫声咽空原。会是元年二月十三日记。（石刻。《唐代墓志汇编会昌一》）
    ☆赵博齐
    博齐，大和间人，自署嵩阳隐土。
    ○大唐故朝议郎河南储登封县令上柱国赐绯鱼袋崔公墓志铭（并序）
    忠信笃敬，天爵也，渊默诚悫者有之；卿相禄位，人爵也，运机□□者得之。至於志意修而骄富贵，道义重则轻王侯，由是论之，人与天一何远哉，今见之於崔公矣。公讳蕃，字师工，魏郡博陵人也。自食菜受氏，世有明哲，子玉以座右显，季由屏风著，或以《春秋》笔削自任，或以嫉恶鹰隼兴谣，後魏定姓，氏簇为第一。风流炽焰，以至公大王父元隐，皇朝比部员外郎；王父讠甫，华州司法参军；父澣，少府监，赠散骑常侍；皆以肖重称美，首冠士流。於戏！侯王不系其本根，凤雏必生於丹穴，公即右貂之仲子也。早以门荫补崇文馆学生，试经高第，授华州参军。历摄诸曹，若纱更练，方辩才适用也。次授郑县主簿，未上遘内艰，色惨神伤，泣饮而哀，衣裳外除，犹杖而起。久之，方调授郑县尉。不乐烦剧，辞疾就选，授左金吾卫录事参军。兰□清，联获殊最，以政治修举，为楼烦陈公所辟，为监牧使判官，奏大理评事。公勤绩著，群牧孳息，转大理司直兼殿中侍御史。陈公改迁，又为後使郭公邀留，奏殿中侍御史，迁监牧副使。骅骝驵骏，服御称旨，特加章服，以报勋劳，朱绂煌煌，益光宠命。郭公以称望弥重，非外□所堪，上表荐闻，除河南府仓曹参军。秩满，调集天官，又以才出流，记名宰府，众谓此时必居廊署。执政失鉴，除登封县令，咸共冤叹，公独欣然。之官二旬，遂至颠殒。大和癸场面岁闰七月三日，启手足焉，享年五十有九。夫仁者必得其名，必得其寿，宰辅不至，耆传尚遥，稽验前志，一何爽也。
    公率性闲暇，襟抱澄旷，弱不好弄，乐道遗荣，自幼至长，不易其操。德宗韦贤妃，公之从母也，恩荣重沓，□□□光，竟以冲退，不受其荣。家贫位卑，断可识矣。娶河南于氏，有子二人。长曰阎约，挽郎出身。次曰阎六，岁与名齐，戏罢辄啼，伤心何极。有女□人，长适太原王氏，馀未及笄，皆泣血呼天，行路哀叹。季弟著，检校太仆少卿□州别驾，手足情重，洒泪盈襟，抚孤奉榇，以其年十一月八日，归葬于京兆□□县宁安乡曲，祔先茔也。博齐与公少相狎，长相爱，芝焚蕙叹，吾□□□用感生平，泣而铭曰：
    孔周之剑，不能煞人。光含冰雪，闭匣生尘。上稽往古，艺绝无邻（缺六字）今辰。岳岳登封，深怀至仁。垂髫启手，不丧其真。道非偶运，不执□□。身为帝戚，且复居贫。冲谦抑退，安此沉沦。绪传万祀，孰不书绅。少陵原畔，万木无春。唯馀令德，终天不泯。（石刻。《八琼室金石补正》七十二、《唐代墓志汇编大和六四）


    ●卷三十
    ☆余球
    球，会昌中人。
    ○五大夫市新桥记
    夫山岳降灵，非大圣无由开化；适化所有，非释教无以导心。於是会稽东不远七十里，有大泽曰虞江，江之东南廿里有草市，粤五大夫，在凤山南面。山则连环朝仰，如君臣相挹有序，冠纟免虽异，人莫能测。本因焦氏立茔於此，孝感上圣，而为名焉。故其地也，聚天下之民，鬻天下之货，市之南岗则德兴村，大云寺置庄於兹市之北新江路，路通於市。则黄山河，古人以彳勺之将接，行旅为不滞之由，缘不壮不丽，危而且险，或游童牧竖，登陟於此，多误断坠堕，以父母兄弟□噫相仆，为民所病。
    时大云寺僧常雅公，本吴郡富春孙氏，因宦徙居金华焉。上人少小聪慧，知释教之可归，丱岁从缁，心若冰镜，戒全鹅珠，穷阿难之妙音，洞迦叶之微旨。既见我皇帝乾元启运，布德维新，遂乃发心慕缘，造兹桥二所。其桥上临星斗，下跨洪流，资万世之妙因，旌千秋之胜善。时有前溧水尉彭城刘公皋，发心造斯胜幢，其议□卓立南岸，用彰永福（缺）。太子岳牧县宰父□师僧，十室长幼，资其冥福，使亿劫著善，为行旅揭厉，逃炎送饯，赏玩怡神者哉！时廉使李公仁风远扇，卧牧百城；邑大夫王公术过烹鲜，轸嵇琴於棠树。□丞公簿尉诸公，有仇香之异能，同梅真之惠化。并州县职吏，及市内尊幼，四村檀越，并八龙兄弟，三虎子孙，其植胜因，同祟广福。会昌三年岁在渊献月属无射二十有九日建。
    □唐会昌三年建此幢，至五年八月奉敕毁寺，其幢随例亦毁。至大路即位元年，佛法重兴，至四年庚午岁秋七月九日，前宣州溧水尉刘皋，与当闤阓信十等，同募缘而再建立於五夫桥南，□丹雘周圆，伏虑代□□□，後人不晓，遂克金石，聊□□□。廉使李□、令常□□□主簿罗□、尉李□、郑□□□□□将郑□勾当陈继宗、冯招。（《越中金石记》）
    ☆于濆
</div>
    <div class="pagination">
<a href="唐文拾遗续拾_page40.html">上一页</a><span>...</span><a href="唐文拾遗续拾_page36.html">36</a><a href="唐文拾遗续拾_page37.html">37</a><a href="唐文拾遗续拾_page38.html">38</a><a href="唐文拾遗续拾_page39.html">39</a><a href="唐文拾遗续拾_page40.html">40</a><span class="current-page">41</span><a href="唐文拾遗续拾_page42.html">42</a><a href="唐文拾遗续拾_page43.html">43</a><a href="唐文拾遗续拾_page44.html">44</a><a href="唐文拾遗续拾_page45.html">45</a><a href="唐文拾遗续拾_page46.html">46</a><span>...</span><a href="唐文拾遗续拾_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
