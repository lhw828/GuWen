<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 440 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 440 页/共 603 页
  </h1>
  <div class="content">
   太学博士教胄子毁方瓦合司业以为非训导之本不许。
    国崇太学，礼尚师儒。教失其源，人将安放。学官懵夫古训，好是多方。徒探儒行之辞，俾从瓦合；罔思矩之道，不改松心，虽百行殊途，在来者之所择，而四教阐载，何先师之不遵。苟训导以生常，毁方之易性。乐正禁之非礼，亦有明徵；胄子顺以向方，幸无迷复。
    ☆哥舒恒
    恒，敬宗时擢书判拔萃科。
    ○对毁方瓦合判
    太学博士教胄子毁方瓦合司业以为非训导之本不许。
    敬业服勤，冀闻立身之本；传经作诫，宁违从众之规。惟彼国庠，典夫胄子。以为公侯之允，自伐淹中；谓其礼乐之家，难为人下。故毁方瓦合，承圣人之情；使慕贤容众，臻儒者之旨。正唯弟子可学，何虑成均见非。
    ☆林逢
    逢，敬宗时人。
    ○宰臣等请听政表
    臣等闻王者之孝不可与士庶同，万岁不可以逡巡旷。典策所载，古今必然。伏惟皇帝陛下出震缵图，体乾御极。荷祖宗之丕烈，启运祚於雍熙。自大故以来，孝思罔极。天地以之惨戚，臣庶以之震骇。而节文有变，遗旨无违。伏乞稍抑哀怀，俯亲庶政。冀使生灵获泰，日月重明。臣忝列台司，谬参枢务，无任恳悃之至。
    ○第二表
    臣某言。伏以万几事繁，不可久旷。今则披沥血诚，乞亲庶政。圣情哀塞，未允愚衷。夙夜兢忧，是再陈启。伏惟皇帝诞受钦明，夙成睿哲。道光王室，运属承天。而孝感因心，悲摧过毁。一自国故，殆逾半旬。诚四海哀号，如丧考妣。而万灵禺若，未睹乾坤。伏冀思继体之大猷，弃执哀之小节。行帝王代天之法，破曾、闵匹夫之情。特抑哀怀，俯躬朝政。宗庙之业，永遂和宁。社稷之灵，知其允答。况事非为已，道本徇公。仰惟圣慈，俯塞群望。臣等叨逢景运，获列枢衡。昧死竭愚，布露丹恳。伏纸陨越，庶垂天鉴。
    ○第三表
    臣伏奉大行皇帝知陛下至性自天，恐陛下执哀过毁，上惟九庙之重，下念万务之殷，故遗诏丁宁，俾遵旧典。今百辟卿士，禺然在庭，瞻望清光，已七日矣。固陈诚请，犹未允从，内外忧惶，莫知所出。臣闻大孝之本，继志为难；酌礼之情，尚中为贵。是以哀迷期数，哭泣有常。俯而就之，圣人所重。知难继也，君子不为。伏愿少抑哀情，仰遵礼命，以副神之望，以安亿兆之心。光祖业於无穷，流德化於天下。凡在臣子，孰不悲戴。不任哀恳诚切之至。
    ○第四表
    臣某等言。伏以万几事重，遗旨难违。再献表章，上尘旒。精诚徒竭，天意未回。内外遑遑，人神企望。臣闻王者之孝，异於匹夫。礼不相沿，道资适变。向承平之代，故殷帝宅忧而不言；遇有事之时，则周王未葬而誓众。况今戎车犹驾，边候多虞。两河之寇盗虽除，百姓之疮痍未合。乱者思理，危者求安。天下嗷嗷，正在今日。诚宜抑其至性，以副群心。成先帝之大功，继中兴之盛业。岂可寝苫啜泣，庶政阙然。九庙之灵何报，万方之望何塞。臣等职参枢近，诚切邦家。若陛下隶忍临轩，尚持前志。臣等有死而已，不敢奉诏。不胜哀迫恳切之至。
    ○第五表
    臣闻树之元後，以牧蒸人。犹日月之照临，不可以少旷；如天地之覆育，不可以暂亏。故历代明王，取鉴於此，必屈已以徇物，遂抑哀而不从宜。期为彝章，行於往古。圣心哀迫，未体至公。群臣忧疑，罔知所措。伏惟皇帝陛下温恭允塞，迈德文明。承二百年之丕图，当十三圣之大业。生灵所属，负荷不轻。岂宜直（疑）貌棘心，蹈小节而自遂；宝符神器，委大计而未临。且万几事殷，九有望切。运当克构，政在惟新。禺禺苍生，日有所冀。伏乞皇帝以安黎庶为念，以保社稷为心。对越上元，克扬顾命。俯从人愿，用答天休。臣之，实在於此，况万国将至。七月非遥。须务山陵，以申孝敬。在於营奉，不可旷违。抑有前规，固无徇已。伏惟特膺顺变，允叶情文。抑至性而副群诚，略小善而章大道。则天下幸甚，宇内和宁。臣等生忝明时，位当枢轴。敬同群品，重启宸严。悃忄之诚，至於死请。
    ○第六表
    臣等昧死上表以陈，备竭肝膈。圣情超远，未蒙听览。臣等中谢，臣等谬膺燮赞，猥奉恩私。未回日月之光，是负股肱之寄。岂臣心不忠，无能感寤。今者万几之旷，四海同忧。禺禺众心，不安寝食。以陛下听政之期未克，执丧之志尚坚。臣等当伏ト叫阍，殒身碎首。所期宸鉴，下察微诚。不胜迫切之至。
    ○第七表
    臣等言。今月日已後，累陈七表，请御万方。忽蒙宣旨，尚未听许。臣等惊怖，不知怕裁。敢徵前言，以奉万一。伏惟汉朝诸帝，文称明圣。而著易月之典，以为後代之法。光武以降，迄於我唐，继有睿哲之君，不无明圣之主。岂皆乏殷宗之孝，岂尽无陛下之心。但以所守者祖考之丕图，所临者生灵之重事。不敢徇其已以屈万姓，不欲申其志以盖百王。具在典谟，莫得逾越。况元和已前十一圣矣，皆以孝理，化於万国。迭承次守，无议改。大行皇帝恭承昌绪，亦遵前训。当陛下旧规或坠，忠言莫从。远弃汉文之风烈，近乖先帝之遗躅，独徇一时之至性。臣恐掩祖宗之旧仪，不足以流范；越大行之性度，不足以扬名。夫丧以敬为上，哀亦次之。著在《礼经》，陛下之所鉴也。伏惟以社稷为心，以邦国为念。以奉山陵为至敬，以安社稷为至勤。薄曾、闵之非名，纂尧、舜之盛业。副中外之丹款，济苍生之血诚。臣等，不宁寝食。况臣等备任宰衡，时逢昌运。答先朝之眷遇，承陛下之文明。伏乞俯察愚心，允兹群望。期於得请，昧死上陈。今枢务之目，旷废已久。朝野心惑，人望切。安可盘桓，更延时日。伏乞更赐允许，以慰上下亿兆之诚。立俟圣谕，晷刻是望。
    ☆刘敦儒
    敦儒，宝历中官起居郎。
    ○覆四陵七庙礼例奏
    朝拜陵寝，《礼经》无文，列圣相沿，久为故事。就中四陵，尤乖典礼，请如太常所奏。其二太子庙，谨按《礼记》云：“殇於无後者，从祖食。”又曰：“王不祭殇亡。”又曰：“有阴厌，有阳厌。阴谓嫡殇也。”注云：“为宗子之殇祭於奥。《尔雅》云：“西南隅谓之奥。”此明幼殇而死，故祭於祖庙阴暗之处也。阳厌谓祭庶殇也，疏云：祭於宗子之家，祖庙之内。当室显露之处，故曰阳厌。所以明嫡庶也。过焉以往，则不祭也。伏以惠昭太子位登诸&lt;门专&gt;，业当主鬯。亲则高祖神尧皇帝之宗子，属则於皇帝为伯祖父。虽礼文於旁亲无服，而骨肉之恩，不移於宗子。若坎室於德宗皇帝庙内西南隅，迁神主，以特牲展祭，不举乐，无折俎，去元酒，不告利成，庶合古礼。若准魏晋故事，即晋愍怀太子、殇太子、哀太孙、仲太孙，皆於祖庙北墉置阴室，岁时飨，以至亲尽。今伏以国家变三代之典，从东汉之制。九庙既有周殿之隘，一室难修处奥之仪。况别庙阴室，具为变礼，依前享献，於事为宜。其庙请不废，礼官或云：“惠昭太子弃东宫之日，已过殇年，若合裸享宜同祭。”臣以为古处於奥，今祀於庙。虽不以成人而别，以合过殇之礼矣。又或云：“若以成人，合有主後。”臣以为惠昭太子裔嗣皆在宫中，若未胜冠，自宜抱奠。文以同姓为尸者，今但令宗正官属主奠，即雅符祀典矣。其文敬太子，生非系本之重，殁有追命之荣。今於皇帝为曾叔祖，非大功之亲，《礼经》为庶，而服属已远。列於常祀，实为非经，请依太常所奏。又隐太子以下神主，或累朝嫡嗣，或圣代名藩。今其子孙皆居列土，因缘食禄，亦谓承家。各令自列庙祧，用申严配。臣伏详开元中敕，诸赠太子有後者，咸令自主其祭。今请复行此制，各使子孙奉迎神主，归私庙。庶别子为祖，符列国不祧之尊；远裔传家，闻圣王教孝之典。其无後之庙及真顺皇後神主，即请依太常所奏。其赠奉天皇帝赠承天皇帝神主，既有常号，礼不可黩。盖王者不享於下士，诸侯不敢祖天子之义。纵有主後，法不当祭。亦请依太常所奏。
    ☆皇甫亮
    亮，官汴州刺史。
    ○尉氏尉裴景升考词
    考秩已终，言归有日。千里无代步之马，三月乏聚粮之资。食惟半菽，室如悬磬。若心清节，从此可知。不旌此人，无以激劝。
    ☆仲无颇
    无颇，文宗朝宏文馆学士。
    ○气球赋（以“圆实之形可贵”为韵）
    气之为球，合而成质。俾腾跃而攸利，在吹嘘而取实。尽心规矩，初因方以致圆；假手弥缝，终使满而不溢。苟投足之有便，知入门而无必。时也广场春霁，寒食景妍。交争竞逐，驰突喧阗。或略地以丸走，乍凌空以月圆。可转之功，混成之会。虽无侣而是匹，谅有皮之足贵。傅毛非取，奚资蔚矣之文；实腹可嘉，且养浩然之气。观夫浑兮无覆，瑰若有形。方劳击触，曾匪遑宁。其升木也，许子之瓢始挂；其坠地也，魏王之瓠斯零。惧欲挤於沟壑，将不出於户庭。智不待乎扃锁，妙乃存乎苞裹。坚强斯致，虽吐纳之在君；蕴蓄为功，信盈虚而自我。念修完之是急，如穿凿之忘（一作不）可。勿怀弃掷，委质操持。舍之则藏，岂凝滞之兴诮；苏而复上，犹轻举之可思。彼跳丸之与蹴リ，又何足以加之。
    ☆柳喜
    喜，文宗朝为宏文馆学士。会昌时官左司员外郎。
    ○日浴咸池赋（以“涨海增辉金乌发色”为韵）
    海日赫赫，出谷以腾辉，过咸孙而浴色。宛转波动，回还影侧。昭晰兮泉源渐沸，掩映兮津涯乍黑。红光下射，疑萍实之欲沉；赤气上浮，讶林云之不息。当其玉漏未尽，金波正凝。背崦嵫而六龙骋骛，望穹苍而三足飞腾。经厚地而休光暂匿，连巨浸而暖气潜蒸。当晷度之未至，信辉赫之徒增。洎夫良夜欲阑，繁星渐没。转红轮於沙砾，濯朱辉於溟渤。映龙川之华洞，照天坛而秀发。远岸烛而乍明，长波蹙缩而未歇。观其荡水府，涤乌。重轮辉焕而增润，双翼翩翻而尽濡。势动□端，运规规而未止；影摇波底，潜赫赫而不渝。逝矣莫及，然可望。照蜃楼於圻岸，写蚁室於溟涨。由是发五色，焕九围。历渤而羲和整驭，映岛屿而光耀傍飞。碧浪沸腾，罢浴贞明之质；洪涟弥漫，难留畏爱之辉。时也天地渐分，□霞屡改。违细柳而已远，拂扶桑而犹在。聊将出地，辞润泽於波澜；从此丽天，布辉华於寰海。既而迥出岑，高悬万寻。杲杲而光无停晷，炎炎而色欲流金。始素波而将涤，倏黄道而是临。信终古而不昧，长曜景於天心。
    ☆郑鲂
    鲂，宝历时人。
    ○禹穴碑铭序
    惟帝世圣时，必有符命。在昔黄帝始受河图而定王，宓羲得神蓍而垂皇策，尧配璇玑玉衡以齐七政，舜继成六德，文王获赤雀丹书而演道定谟。予亦以谓禹探&lt;鬼申&gt;穴，得开世之符，而成厥水功。夫神人合谋而行变化。天地定位，阴阳潜交，五行迭王，斗建司节，岳尊山而渎长川，乃至日星雷风，祯祥秘奥，三纲五纪，万乐百礼，人人物物，各由厥生，无非元功冥持，至数吻合，以及之者。王者奉天而行，故圣神焉，帝王焉。彼圣如仲尼，有德而无应，故位止於旅人，福弗及生灵。乃叹曰：“凤鸟不至，河不出图，吾已矣夫！”然後知元命者轩，告命者羲，受命者唐与虞，成命者禹，备命者文。仲尼不受命，乃假人事而言，故有宗予之说。後代无作焉，立言者一仁义以束世教。瞽蚩蚩，使绝其非望，法业之外，存而不论。予读《夏书》无是说，司马子长自叙，始云登会稽，探禹穴。不然，万祀何传焉。惑矣苍山之潴呀如渊，如陵徙谷迁，此中不骞，雨洗烟空，&lt;咸今&gt;然莫穷，噫！实禹迹之所始终。唐兴二百八祀，宝历庚午秋九月，予从事於是邦。感上圣遗轨，而学者无述，作禹穴碑。廉察使旧相河南公见而铭之。
    ●卷七百四十一
    ☆崔珙
    珙，博陵安平人。书判拔萃高等，累佐使府。太和初由泗州刺史入为太府卿。七年拜岭南节度使。徙武宁军节度使，开成二年入为右金吾大将军，迁京兆尹。会昌初转户部侍郎，领诸道盐铁转运使。以本官同平章事兼刑部尚书，进门下侍郎银青光禄大夫兼左仆射。素与崔铉不协，铉辅政，贬沣州刺史，再贬恩州司马。宣宗立，徙商州。以太子宾客分司东都。起为凤翔节度使。大中三年辞疾，以太子少师分司东都，就拜留守。复节度凤翔。卒。
    ○谢赐手诏表
    右。臣伏蒙圣恩，以臣当府所奏周公祠灵泉涌出画图进上，示臣手诏，并赐润德泉者。紫泥缄启，鸿泽光临。因圣德以感通，诏微臣而褒奖。捧戴无任，兢惶失图，臣伏以君有至德，及於山川。神降休祥，见於祠宇。功宣润下，道叶流谦。臣所以披图按，考往校今，明元化之式敷，彰皇猷之无远。冀光帝典，用表祥经。臣忝守邦，获逢理代。不合蒙蔽，辄具奏闻。岂谓俯回天眷，乃赐嘉名，特降纶言，垂於不朽。与日月而明并，岂金石之能移。臣见令刻石纪年，置之泉侧，为一时标异，俾百代同观。无任屏营感忭之至，谨陈谢以闻。
    ○周公祠灵泉奏状
    当府岐山县凤栖乡周公祠，旧有泉水，枯竭多年。去冬十一月十七日，忽因大风，其泉五处一时涌出，深一尺已来，又有七处见出。臣差府参军郭镑专就泉所检验得状。谨具泉水面方圆深浅分寸。五处大泉水面各方圆四尺已下，各深一尺已来。七处小泉水面各方圆一尺已下，各深三寸已来。右。臣得县镇状报，有此灵泉，差官勘覆，事皆诣实。询诸故老，博访里闾，咸称此泉出必时泰岁丰者。臣伏以周公圣人，爰正礼乐，勤劳周室，克佐成王。载在《诗》《书》，扬於《风》《雅》。宜乎神用不测，泽流无穷。伏惟陛下叶德坤乾，侔功造化，节宣四序，绥怀万方。由是地理呈祥，灵泉感应，名标上善，运属和平。不然，何已涸之泉，因风复有。此盖彰於圣德，发自神功，事出寻常，义高图。岂特淆之不浊，乃鉴媸妍；积以成川，方劳舟楫也。臣才非周、召，时偶成、康，荷恩渥而莫效涓尘，睹休徵而空增喜跃。谨具奏闻，伏请付史官，以光典册。无任欢贺悃款之至。具图一面，谨随状奏进。谨录奏闻。谨奏。
    ☆李从易
    从易，长庆中官宗正寺丞。太和九年官广州刺史兼广州都督。
    ○请修备从祀功臣幕席奏
    伏以周礼设六功之官，皆配祭。汉晋已降，或以配。国朝二享，功臣皆得配於庙庭。盖以崇勋表忠，亦冀招贤广类者也。故自武德已来，功臣列在祀典，三十八人。俾其按樽俎之荣，列君臣之位。祭神如在，因祭来贶。宗庙合祀之时，元勋配享之礼，苟非诚敬，曷表告虔。窃见今年四月十三日享，功臣配食者，单席暴露，列在殿庭。虽有风雨，亦不移避。仰惟国之大典，卑亵至此。伏读国史，开元十七年，玄宗诣昭陵，仿佛见太宗立於神游殿前，及寝宫闻室中謦之音。又於寝宫门外设奠以祭陪陵功臣将相萧房玄龄等，如闻蹈舞之声。事验神徵，光辉史册。慢易乖敬，则何以上副高祖、太宗待刘、魏、房、杜之本意也。臣本管宗司，专奉庙事，庶修职业，不敢因循。伏请自今已後，敕有司先事修备幕次，及新洁席褥。以申如在之敬，用展报功之思。
    ☆崔
    字朗士，宰相珙弟。长庆初登第，又制策登科。开成末累迁至礼部员外郎。会昌初以考功郎中知制诰，拜中书舍人。大中五年迁礼部侍郎。七年权户部侍郎。封博陵县子。转兵部侍郎河中节度使。
    ○授崔龟从平章事制
    丹青神化，寅亮天工。将寄陶钧，必归才望。故汉中大业，魏、邴克赞其谟谋；开元盛时，姚、宋同匡其治理。尝览前载，缅怀斯人。寤寐以求，梦卜终协。适当举众，不让知贤。户部尚书判度支崔龟从，道峻嵩华，志凌霄汉，气包元精，识迈前哲。岩廊符瑞，礼乐英华。宏通多鉴物之明，坚直抱佐时之术。而学穷源委，词涌涛波。吐论素励於公忠，理躬不逾於信厚。烈火方炽，璋更寒；飞霜已严，竹柏犹翠。自出入剧职，回翔清途，经历五年，恭勤一贯。粉署洁赐衣之操，掖垣高白凤之文。澄清宣威，节制持重。暨位延旧德，再掌地图。任切良材，柄国用。闾阎不困，帑藏有馀。邦赋程均节之能，军食表供须之效。我有好爵，本邀茂勋。况乎国桢，宜在人杰。是用命汝，同心弼予。升於鼎司，执此政柄。吉甫德全於文武，彦回望著於台衡。既谐具瞻，实允元辅。当酌古训，以恢今猷。帖人部喉舌之雄，免计曹经费之务。期尔镇抚，式彰显荣。於戏！惟木从绳，载怀药石之戒；惟风偃草，冀流霖雨之功。与其顺美以昭忠，不若尽规而辅德；与其严刑而就理，不若齐礼以安人。伫闻嘉言，共底交泰。无令伊傅，独美典坟。可户部尚书同中书门下平章事。
    ○授张直方田牟将军等制
    敕。统环营於中禁，司徼道於右街。非节效素彰，见义而锱铢爵禄；威谋夙著，宣力而践更翰垣，则何以为我信臣，膺兹宠寄。检校刑部尚书兼左金吾大将军张直方，沈果知机，忠烈继志。承许国之义训，有能军之勇名。豹变除习俗之风，鹰扬多御从之术。自脱屣幽、蓟，奉职警巡，勤固有夙夜之劳，谨严得谁何之任。前太平军节度使田牟，体怀忠厚，气概雄迈。袭台耀之洪伐，振家声於勋籍。深识战器之本，亟升勇爵之班，马岭雁塞，常绝烟尘之警；西楚东鲁，每闻辑睦之方。而皆早读父书，动合军志。克隆绍续之业，备详奇正之机。是宜委以禁戎，为之御侮。长期门以绝席，拥缇绮而式遏。俾之重闭，斯谓尔劳。题剑弄印，仍旧服。勿替徽问，勉承宠光。直主诃右龙武将军。牟可右金吾将军。
    ○魏公先庙碑
    （上阙）特进侍中赠太尉郑国文贞公魏氏在贞（阙一字）立家庙于长安昌乐里。後二百卅五年，有来（阙）岁既协于帝道化光洽前此诏赠先（阙三字）侍御史（阙一字）君为吏部侍郎先夫人南阳（阙）姓曰吾惟圣训，祭器不假，宗庙为先。今吾（阙二字）德惭前人，而（阙一字）位卿相。岁时尚祭寝然，崇祀（阙）庙而新之，则流光归列祖。虽然，吾非达礼，必稽於有司。（阙二字）太当顺考礼令，酌损前文，（阙一字）勋劳考公于是靖端虚中，列上感疚，既获俞命，（阙八字）书练时日，（阙一字）工兴事，陶斫筑（阙一字）坚（阙）物宿设助祭，夜鼓四通。公祓夙兴，缨冠鸣玉，入进于位，宾亲就（阙一字）祝史赞导，虔奉祖考郑公（阙）部府君讳（阙一字）神主第升于室。室上（阙二字）以祖考妣郑国夫人（阙一字）东裴氏、皇考妣河东裴氏、皇考妣（阙）之事既成而退。他日，使门吏左补阙郑愚（阙一字）谓曰：“某涤虑虔思，（阙一字）教以移忠，竭忠以致位，因位以（阙）详求能敌余之重托者，宜莫如子。”闻命震悚，即走相君之门，固辞不获。归次其世胄德行官业，垂承烈休。（阙）文侯能师圣门人，而不好古乐，故风颓而不得（阙一字）五伯至无忌不（阙二字）而封信陵。与齐、赵、楚公子相矜奋（阙）派绪滋广，因自别为西祖。暨诸戎盗华，晋鼎凌（阙四字）迁廿仕（阙二字）顿邱四世之孙曰钊。树勋捍难，为（阙）怀忠乱朝直封诋政侵轹奸幸，不容於时。出长屯留，（阙一字）无温色。或有（阙一字）词致诮者，方激发忾吒，志气横厉。（阙）属时浊昏，西东，怀奇含耀，濡足（阙一字）晦。竟逢大晨，助日（阙二字）龙摅凤鸣，为祥辅昌。（阙一字）我（阙）见国书为臣克配於国享，为祖不迁於家祀。虽童子妇人，亦（阙九字）府君讳（阙一字）琬祖训（阙）於廿次为显考以相国位犹滞于三品，室未备数，尚（阙一字）孝思司业（阙一字）颍州府君是为第（阙一字）室（阙）之迹（阙五字）宜孰归第三室河西府君，天资恢（阙一字）抱器卓迈，（阙一字）无不通。而以先德实尝（阙）司成师儒道光教源益（阙四字）残躏狼藉牛空於犒耕无以力乃用古（阙四字）犁作为区（阙一字）岁大有（阙一字）宿秉（阙）积虑洽闻，业履无忝。命塞不（阙三字）蔽罪无颇邑长获申刚中特操前无（阙四字）是举出为（阙二字）猗氏令人咸为（阙）於时为邑南阳当希烈猖犭制之馀，邑（阙二字）机难（阙二字）中（阙二字）立德无方而（阙四字）蕴之华藻当时贤（阙一字）逖听风（阙）长有为中贵人干政者，违言交肆，（阙四字）召拜大理司直（阙四字）小大时当性不苟（阙二字）当官（阙）四室即吏部府君，浑粹秀，识洞元（阙十字）北西廿无（阙四字）没振谓天道（阙二字）相（阙一字）永之（阙一字）迁始以大理评事兼察换殿中侍（阙）郑公忘劳大伐为（阙）可朝闻夕拜疏视（阙）文宗益欲置于侧，即（阙）终始一德，命求昆裔，期肖前人。以（阙）上书草充溢囊箧，使好事者得之，皆（阙）索将勇（阙一字）整易干城之不材者蚤（阙）故会昌中权幸恶忌，挤之外郡。闲（阙）材以成之厥後绵历祀叶，为他人（阙）征兼领邦宪，闲岁进陟公台，仍专（阙）中被衮朝天，又葺故庙，奉时（阙）之旧宅永兴里肇卜贞观（阙）猗猗後为右补阙。至公恭守（阙）爰操肇（阙一字）皇（阙一字）廓端（阙）铭石於丽牲，其夷之志欤！（阙）居第奉祠不敢（阙一字）为衮职旧官（阙）孔昭厥绪益遥，人爵或替。（阙）绥嘏锡（阙五字）考私（阙二字）报（阙）魏还祖居旌真恩购（阙）闻躬洁裸羞，俎折（阙）陵（阙）犹在（阙二字）言之（阙）右史入侍未尝不（阙一字）之（阙）征缮是图，（阙三字）府大体（阙）惟忠与孝，可谓大备。
    ☆于季友
    季友，赠太保ν子。尚宪宗女永昌公主，拜驸马都尉殿中少监。太和时出为明州刺史。
    ○阿育王寺碑後记
    此寺碑记，尝为寇盗隳坏，久无竖立。有好事僧惠印，录其旧文，藏於箧笥。又与老宿僧明秀、志诠寺主僧志（阙一字）上座僧栖云、都维那僧巨嵩会议，重建其碑焉，余美其乐善。会剡越间有隐逸之士曰范的，业文攻书，未遇于时，常萍泊云水间。余邀以书之，添圣境游观之一事。略记端由于碑後云。太和七年十二月一日，明州刺史于季友记。
    ☆卢宏宣
    宏宣字子章。开成中官给事中，累迁节度使，进太子少傅，封固安县伯。
    ○驳还郭钊嫡男仲文袭封郡公奏
    臣近访知郭钊妻沈氏，公主之女，代宗皇帝外孙，有男仲词，已选尚主。仲文不合假冒，自称嫡子。若仲文承嫡，即沈氏须黜居别室，仲词不合记尚贵主。伏以郭仲文尚父子仪之孙，太皇太後之侄，戚里勋门，无与俦比，婚姻嫡庶。朝野具瞻。夺宗之配，实黜风教。且仲文、仲词，既非同出，袭封尚主，不可并行。伏请付御史台追勘。
    ☆李启
    启，大和三年官中书舍人。
    ○请定仆射中丞途遇仪式奏
    伏奉敕旨，宜令左右常侍谏议大夫给事中中书舍人审同详议仆射与御史中丞以下街衢相遇仪式奏闻者。谨按仪制令，诸文武官隔品卑者皆拜，其准令应致敬而非相统属者则不拜。致敬之式，在途则敛马侧立。又按旧仪，仆射上日，除两省供奉官外，尚书省御史台及诸司四品以下，皆拜于阶下。盖以端揆之重，师长百僚，虽在别司，皆为统属，故用隔品拜礼，非为无据。臣续准元和七年二月七日敕，虽停拜礼，每至上日，台官就仆射厅事列班送上，与尚书省官不异，则途遇致敬，（阙一字）在不疑。臣等又按令文，属官于街衢相遇，隔品者致敬，礼绝者下马，无回避之文。杂令所言转避贵重贱者，谓迂直之间，各申逊让，非令藏匿。惟车驾出入，警跸行人，事关严上，不属臣下。但卑寮自後，多就他途，百姓无知，亦皆相效，道途回避，因此成例。就中台官以职在弹纠，人情畏奉，他官相遇，苟务推崇，始自私敬，渐为公礼。相循既久，将谓合然，宠街专道，止绝行旅，奔避不及，即以为罪。徵异说于前古，访近例于走卒，国章明具，不复检寻，遂于师长，亦欲均礼。臣等自奉敕详定，累牒礼部及太常礼院御史台，检详武德以来礼令制敕，各得牒报，并无台官於仆射合与司官不同之文。臣等议，伏请自今以後，御史中丞以下与仆射相遇，依令致敬，敛马立侍仆射过，仆射谢官日，大夫中丞与三院御史就幕次参见。其观象门外立班，既以後至为重，大夫中丞到班後，朝堂所由引仆射就立，传呼赞导，如大夫就列之仪。仆射朝退出宣政门，朝堂所由赞引至幕次，及兴化门侍与参从相得而退。御史大夫与仆射既隔品，自合分道而行。庶轻重得宜，典章不紊。
    ☆张模
    模，大和六年试左金吾卫兵曹参军。
    ○贞空寺经幢记
    维大仟宣妙有，鼓慈风，辟元理於虚空，拔众生於黑海。总持之力，妙不可论。故人天其域，敬其诚，贞其风，固乃本。像者法者，刹者幢者，继而修之，严而饰之。百千同归，群魔销迹。祥洽乎有无之际，庆流乎恍忽之中。宏之在人，扣无不应。帷此幢设，本乎当寺。宿老寺主，法号法峻。割净财，洗垢秽。琢石於蓝峰之顶，冥机于青莲之界。博考形胜，以选所安。叶愿契心，竭力兹地。则大悲之光景，巍乎可观也。速疾之法，其可测欤！若乃书幢空里，镌雕路隅。治尘者于以福生，休影者於焉罪灭。况能舍施专精，石幢可以延师之禄，滋师之福。美矣哉！演自金（阙一字）以贤人。门弟子等，咸能誓志，永慕玄风。法子法孙，庆尔多福。刊佛言，亦以益儒典也；镌佛顶，亦以敷国光也。
    ☆锺辂
    辂，文宗朝官崇文馆校书郎。
    ○前定录序
    人之有生，修短贵贱，圣人固常言命矣。至於纤芥得丧，行止饮啄，亦莫不有前定者焉。中人以上，罔有不闻其说。然得之即喜，失之则忧，遑遑汲汲，至於老死，罕有居然俟得，静以待命者。其大惑欤！余颛愚迷方，不达变态，审固天命，未尝劳心。或逢一时偶一事，泛乎若虚舟触物，曾莫知指遇之所由。推而言之，其不在我明矣。大和中，雠书春阁，秩散多暇，时得从乎博闻君子，徵其异说。每及前定之事，未尝不三复本末，提笔记录。日月稍久，渐盈筐箧。因而编次之，曰《前定录》。庶达识之士，知其不诬，而奔竞之徒，亦足以自警云尔。
    ☆陆瑰
    瑰，吴郡人，开成元年进士。
    ○沧浪濯缨赋（以“君子澡身及时”为韵）
    沧浪之水兮，伊楚之。汗漫荡漾兮，清泠ち沦。控三湘之浅浪，从大别而派分。澄澹清景，离披晓云。彼美人兮何其，独商歌以思君。睹斯水之洞彻，恶吾缨之垢氛。将濯其缨，亦洁其已。逐臣逋客，渔翁樵子。吟刈楚以激昂，咏伐檀而筮仕。哀灵均之濯足，笑许由之洗耳。载泛载浮，曷云其已。洎夫白日始，青天收潦。千寻湛而见底，万里净而犹扫。漾磷磷之浅沙，荡靡靡之纤草。萦纡浦溆，逦迤洲岛。兴既远兮情亦闲，缨再濯兮身亦澡。于彼濯矣，伊水之滨。于彼澡兮，君子之身。涤我滓秽，去我埃尘。且洁净以精微，又肆志而王神。孰与夫泽畔憔悴，空见悲於楚客。心之忧矣，匪兴刺於诗人。已焉哉！士生世兮，患于不立。朝闻夕死，道之所急。偶沧浪之且清，岂坎[
VDC]之能习。易载出处，诗称维絷，岁冉冉而不留，虽追悔而何及。辞曰：沧浪之兮徵《楚辞》，临清漪兮应昌期。濯吾缨兮有所思，幸我生兮及明时。进德修业兮已矣，拔茅汇征兮良在兹。
    ○曲水杯赋（以“曲水同醉乐如之何”为韵）
    丽景□暮，欢情奈何。水散循环之势，杯浮一勺之多。樽俎必呈，反本源於杯饮；歌钟合奏，起觞饮於流波；尔其洋溢折旋，从容娱乐。观滴沥以缭绕，将灌注而酬酢。袒裘解带笑沈醉以山颓。永日微风，期竭欢於水涸。狎玩未已，回环不穷。方醴泉之自异，念酒池而莫同。满座酡颜，尽染桃花之水；缘堤芳草，尚遗蒲杓之风。是以布令如流，娱情忽起。已控清流而引满，遂用销忧而饰喜。且异载沈而载浮，宁同以水而济水。情符泛爱，误比投醪之时；曲辨灵长，足见滥觞之始。尔乃负舟无力，载酒何如。波卷每观其泛蚁，钩深自致乎无鱼。成礼交欢，宁酒流而生祸；效奇行怪，岂杯渡以凭虚。所以上下随波，方圆在器。念缩茅而自别，比浮芥而亦异。献寿终叹於流川，如渑倍符於此地。已倾壶而扬觯，默尔无喧；方枕曲而藉糟，块然复醉。想夫饮流毕会，倒载为期。乘波而回疾，入曲而悠悠转迟。投辖留宾，自有清澄之色；污樽就饮，翻疑朴略之时。分巡而小大殊矣，绕座而左右流之。时也酒且已阑，景□暮促。惬兰亭之嘉会，散阳春之丽曲。宴已终而时移，但山高而水绿。
    ○冰赋
    大哉洪钧赋象，触类而生。或分气四序，配位五行。惟彼冰之坚质，包履霜之渐成，夫其体含上善，色侔晴雪。妍媸自明，表里虚彻。原其物也，则昏危应位；觇其时也，则元冥御节。阴气盛，阳晶灭。杀气鸿洞，严飙栗烈。当此时也。何水不凝，何潭不结。瞻山则万壑俱闭，归海则百川潜泄。谅造化之自然，羌难得而备说。佳其空冷愈坚，风凄益壮。汗漫棱层，委积亭障。交河则战士加守，合浦乃渔人迷望。况乎天道无私，所应多姿。云禽下覆，彰後稷之圣德；泉鱼出跃，表王祥之孝思。然而题周官，顺时令。皎皎雪聚，皑皑山净。盘重涧而疑壁，泻圆池而若镜。与海镜而混辉，将玉壶而相映。（阙）何层冰峨峨，形埋奔浪，势压冲波。坎位临时，则慎於马窟；离光再诞，示合於滹沱。岂直若斯而已哉，固见美於将来。其藏之也，黑牡黍以享候；其出之也，桃弧棘矢以除灾。取顺则人不天札，用逆则时多震雷。故以北陆而收，西陆将启。冬鉴秋刷，识寒暑之情；大盘夷盘，表君臣之礼。徒观其谦也每避燥而就湿，其让也亦背阳而向阴。伟何点之入喻，著豳诗而见钦，皎尔自安，同达人之守节；涣乎将解，若天道之无心。故先贤取危於履薄，作戒於临深。或曰众虽类而多名，曷方兹而至妙。明阴阳之本，为识时之要。可以羞之於王公，可以荐之於宗庙。傥水镜之一察，犹明暂於回照。重曰：深山穷谷凌人凿，颁赐从来天下闻。别有川池捐弃者，终思采斫献明君。
    ○垓下楚歌赋（以“汉师清歌遂统天下”为韵）
    昔汉兵未罢，师屯垓下。物格时变，威轻势寡。两雄较武，焉知刘氏昌乎；四面闻歌，是何楚人多也。且其秦以二世，汉之五年。当重围而外合，聆逸韵以初传。令肃辕门，如贯珠而有序；声环戎垒，闻弹铗以相宣。将清氛於兹夕，宁遏行云於远天。由是互变新声，复转馀弄，效巴人而四起，明汉祚之一统。宣於里巷，千门而群犬吠声；静入房栊，一夜而满城惊梦。尔其本秦人也。尽当秦声。爰作郢曲，以移楚情，将以表升平之道，引讴诵之清。威楚外虞，风急而鼓钲动地；曲终回顾，月上而旌旗绕城。楚王乃起自帐中，怃然悲惋。腰间之剑斯在，麾下之师已散。在昔割河渠，分理乱，东也为楚，西也为汉。乘时负约，情激愤以空深；言志增悲，意浮游而不断。但闻迭唱以继和，宁肯侧聆而屡叹。回首无计，虞兮奈何。汝起楚舞，吾将楚歌。弱冠举兵，霸世之名则振；穷途败绩，拔山之力空多。固知天命有归，雄图不遂。念绕梁之未阅，信创业之难致。战征七十，空传海内之名；子弟八千，谁返江东之地。已而楚幕旗偃，汉军角悲。虽溃围之远遁，终漏网以难期。便继遗声，可成功而作乐；果符先兆，乃献凯以旋师。呜咽奏之一曲，决雌雄於此时。
    ☆沈朗
    朗，开成三年进士。
    ○霓裳羽衣曲赋（任用韵）
    儒有悦声教以自勖，观至乐於实录。如元宗之圣代，制霓裳之丽曲。岂惟象德以饰喜，将以变风而易俗。原夫鼎湖道洽，薰弦思深。恶繁声以惑志，思雅乐以理心。调乎琴瑟之间，无非故曲；奏自云韶之下，尽是凡音。乃制神仙之妙响，是知郑卫之难侵。与钧天之潜契，冀瑶池之可寻。时也廷臣并观，乐品斯设。弦匏由是而居次，箫管因之而在列。假宫商之具举，成曲度之妙绝。变虚徐之歌态，始讶遏□；振飘遥之舞容，忽惊回雪。既应弦而合雅，亦投袂而赴节。已而乐自宸虑，备於太常。首琼殿之法曲，改梨园之乐章。配八佾以称美，旌九功而无荒。尽文物之全盛，致众庶之欢康．是知和平有因，雅正无比。既容与而在目，复周旋而盈耳．融融然节奏合度，ェ然周旋有旨。逸调奏兮既彻，嘉名播兮未已。今皇帝奕叶继代，明德是资，开元之圣运复启，羽衣之馀响宁遗。观两阶之舞干，既柔殊俗；睹三清之仙乐，复播明时。下臣就列以贡赋，喜闻韶而在兹。
    ☆韩昶
    昶，吏部侍郎愈子。大和元年进士。释褐州从事，试宏文馆校书郎，又为襄州从事，除高陵尉集贤殿校理，迁度支监察御史，拜左拾遗。牛僧孺镇襄阳，奏为支使。拜秘书省著作郎，迁国子博士，除襄阳别驾，检校礼部户部郎中。大中九年卒，年五十七。
    ○自为墓志铭（并序）
  </div>
  <div class="pagination">
   <a href="全唐文_page439.html">
    上一页
   </a>
   <span>
    ...
   </span>
   <a href="全唐文_page435.html">
    435
   </a>
   <a href="全唐文_page436.html">
    436
   </a>
   <a href="全唐文_page437.html">
    437
   </a>
   <a href="全唐文_page438.html">
    438
   </a>
   <a href="全唐文_page439.html">
    439
   </a>
   <span class="current-page">
    440
   </span>
   <a href="全唐文_page441.html">
    441
   </a>
   <a href="全唐文_page442.html">
    442
   </a>
   <a href="全唐文_page443.html">
    443
   </a>
   <a href="全唐文_page444.html">
    444
   </a>
   <a href="全唐文_page445.html">
    445
   </a>
   <span>
    ...
   </span>
   <a href="全唐文_page441.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
