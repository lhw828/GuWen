<!DOCTYPE html>
<html>
<head>
    <meta charset="UTF-8">
    <title>香艳丛书 - 第 328 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 328 页/共 467 页</h1>
    <div class="content">　　五十八回，将梨园女子，分派各房，画蔷之龄官，是死是生，作何着落，并未提及，似漏。 
　　六十三回，平儿还席，尤氏带佩凤、偕鸾同来，正在园中打秋千时，忽报贾敬暴亡，尤氏即忙坐车，带赖升一干老家人媳妇出城，凤、莺并未先遣回家，似觉疏漏。 
　　尤三姐自刎，尤老娘送葬后，并未回家，自应仍与尤二姐同住。乃六十八回，凤姐到尤二姐处，并未见尤老娘，尤二姐进园时，母女亦未一见，殊属疏漏。 
　　六十九回，尤二姐吞金，既云人不知鬼不觉，何以知其死于吞金？不于贾琏见尸时，将吞金痕迹，叙明一笔，亦欠密。 
　　七十七回，晴雯被逐，宝玉私自探望，晴雯赠宝玉指甲，及换着小袄，是夜宝玉回园。临睡时，袭人断无不见红袄之理，宝玉必向说明，嘱令收藏。乃竟未叙明，于情似不合。 
　　八十三回说夏金桂赶了薛蟠出去，虽八十回中曾有“十分闹得无法，薛蟠便出门躲避”之句，似不过偶然暂避，旋即回家。若多日不回，薛妈、宝钗岂有不令人寻找，听其久出之理？今写金桂同宝蟾吵闹，竟似薛蟠已久不回家，未免先后照应，不甚熨贴。 
　　一百十二回，贾母所留送终银两，尚在上房收存，以致被盗，则鸳鸯生前岂有不知？乃一百十一回中，鸳鸯反问凤姐，银子曾否发出，此处似不甚斗笋（榫）。 
　　一百十九回，宝玉不见，次日薛姨妈、薛蝌、史湘云、宝琴、李婶娘等，俱来慰问，惟李绮、邢岫烟二人未到。李绮或是已经出阁，岫烟与宝钗为一家姑嫂，且宝钗素日待之甚厚，独未见来，终觉欠细。 
　　黛玉虽是仙草降凡，但心窄情痴，以致自促其年。即返真还元，应仍为仙草，与宝玉之石头无异，才是本来面目。其生前情欲，不应即超凡入圣，遂为上界神女，至潇湘妃子，不过因其所居之馆，又善悲哭，借作诗社别号。且妃子二字，亦与闺媛不称，何必坐实其事！宝玉神游太虚幻境，似宜同尤三姐等，恍恍惚惚，似见非见，引至仙草处，仙女说出因缘，便可了结。末后绛殿请回侍者一段，转觉画蛇添足，应否删节，请质高明。 


　　大观园图说 

　　园在两府之中，东尽会芳园地，西就荣府旧园，及下人所住余房，归并而改建之，计周围三里半。正门五间，上面铜瓦泥鳅脊，门栏窗槅，俱细雕时新花样。并无朱粉涂饰，一色水磨砖墙，下铺白石台阶，凿成西番花样。左右雪白粉墙，其下虎皮石，随意乱砌，自成纹理。进门一带翠幢挡住，望去白石崚嶒，或如鬼怪，如猛兽，丛横拱立，其上苔藓斑驳，藤萝掩映，中间微露羊肠小径，从此径迤逦进口（上有镜面石一块，题曰“曲径通幽”），入石洞。佳木葱笼，奇花烂灼，一道清流，从花木深处泻于石隙之下。再进数武，渐次向北，平坦宽敞。两旁雕甍绣槛，皆隐于山坳树杪间。俯视则清溪泻玉，石磴穿云，白石栏杆，环抱沼沚。石梁跨港，为沁芳桥。桥有亭，为沁芳亭（联有“绕堤柳借三篙翠，隔岸花分一脉香”之句）。近怡红院，为园中出入所必经诸处总路也（宝玉与黛玉于此花下看《会真记》。赴探春招，于此接贾芸信。自芦雪亭回怡红院，于此见探春从秋爽斋来，一同出园。同宝钗、宝琴自薛蝌处回，于此遇袭人、香菱等看鱼。访黛玉，于此见雪雁领婆子送菱藕。受紫鹃气，于此发呆。遇岫烟，于此商写答妙玉帖。又小红往蘅芜院问莺儿取笔，于此遇李妈。又黛玉找宝玉，于此看各色水禽。遇傻大姐，于此言明娶宝钗事。又香菱以咏月诗送黛玉看，于此遇李纨等。又史太君还湘云席，于此小坐）。亭后有桃花山子石。山后黛玉葬花处。桥之西南，曰议事厅，即省亲时太监所起坐者也，后熙凤病，李纨等于此理事（额曰“体仁谕德”）。再西为梨香院，近荣府之东南角，为荣公养静之所，前厅后舍，另有门户通街。院之西南，有角门通王夫人正房，薛蟠母子初至居此，后入大观园，为教 
演女伶之所。出沁芳亭过桥，一带粉垣，数楹修舍，有千百竿翠竹，掩映门内，回廊曲折，婴武唤茶，阶下石子漫成甬道，上面小小三间房舍，两明一暗，窗映茜红，里间房内又有一门，外种大梨花并芭蕉，小退步二间，为后院，墙下开沟尺许，引泉一脉，灌入墙内，绕阶缘屋，至前院盘旋竹下而出，是即潇湘馆也（联曰“宝鼎茶闲烟尚袅，绿窗棋罢子犹凉”句）。馆侧有桥曰翠烟，由此达怡红院（小红往黛玉处借喷壶经此）。桥畔有亭曰滴翠，傍池而筑，四面游廓曲槛， 
雕镂槅子（四月二十六日饯花会，宝钗扑蝶，至此闻小红、坠儿说还帕事）。出潇湘馆而左，为秋爽斋，中曰晚翠堂（联云“烟霞闲骨格，泉石野生涯”。探春结社，于此同黛玉等赋海棠诗。贾母还史湘云席，于此摆饭。又名秋掩书斋）。院后种梧桐。此处从园之东角进，向北过沁芳桥亦便。近秋爽斋者曰荇叶渚（又名柳叶，亦作杏叶，贾母于此登舟，过花淑至蘅芜院。莺儿同蕊官至潇湘馆，于此折柳条编花蓝小坐）。由潇湘馆前行，青山斜阻，转过山径中，隐隐露出一带黄泥墙，墙上皆稻茎掩护，春日杏花百株，如蒸霞喷火，里面数楹茅屋，屋外以桑柘榆槿各色树之新条，随其曲折，编就两溜青篱，篱外土井一，旁置桔槔辘轳，分畦列亩，佳蔬菜花，一望无际，有石题曰“杏帘在望”，稍进则竹竿挑一酒幌子于树梢，树旁豢养鸡鹅鸭之类，步入茅堂， 
纸窗木榻，富贵气象，一洗而尽，是为稻香村（联云“新涨绿添浣葛处，晓云香护采芹人”）。出村过山坡，穿花度柳，抚石依泉，过荼蘼架，入木香棚，越牡丹亭，经芍药圃（内有小敞厅三间，即红香圃，宝玉、平儿、岫烟、宝琴同日生辰，探春诸人及鸳鸯、紫鹃等，于此摆酒祝寿），外即湘云醉眠处也。由芍药圃入蔷薇院，至芭蕉坞，盘旋曲折，忽闻水声潺潺，出于石洞，上则萝薛倒垂，下则落花浮荡，元妃赐名花溆。至此分水陆两路，由秋爽斋侧至紫菱洲（贾母还湘云席，从潇湘馆来，于此登舟，至秋爽斋比陆路稍近），自紫菱洲而左，曰暖香坞。东西两边，皆是过街门，门楼上里外都嵌石匾，西曰度月，东曰穿云。中有蓼风轩。此地近秋爽斋，亦云与稻香村邻近。意稻香圃畦本广，周绕而达此耳，否则已隔暖香、秋爽、荇叶渚处矣，何以复近乎（贾母从芦雪亭到此看惜春画大观园图，宝玉访惜春，见与妙玉下棋）？过暖香坞，穿入一条夹道，通藕香榭。榭盖池中，遥对缀锦阁，四面有窗临水，左右有回廊，跨水接峰，后面系曲折桥，编竹为之，行则有声，熙凤所谓隔支隔支者也（联云“芙蓉影破归兰桨，菱藕香深泻竹桥。”湘云请贾母等吃蟹，于此赏桂赋诗。贾母还席，亦于此，先命女优在此吹弹）。从竹桥过去，穿芦度苇，过一径，傍山临水，河滩之上，一带几间竹房，茅屋土壁，槿篱竹牖，推窗便可垂钓，四面皆是芦荻掩护，是为芦雪亭（李纨于此开社，同宝玉、宝钗等雪中联句，并赋红梅诗，熙凤、贾母先去，至惜春处看图）。此从花溆所分之水路也。陆路从山上盘道，攀藤抚树，第见水波溶荡，曲折纤回，池边两行垂柳，杂以桃杏，遮天蔽日，柳阴中露一朱栏板桥，过桥诸路可通，有一所清凉瓦舍，一色水磨转墙，清瓦花渚，大主山所分之脉，皆穿墙而过，门内迎面突出插天大玲珑山石来，四面绕旋各色石块，将所有房屋悉皆遮住，无一株花，惟种异草，牵藤引蔓，或垂山巅，或穿石脚，或垂檐绕柱，或盘砌萦阶，或翠带飘摇，或金绳盘屈，或实若丹砂，或花如金桂，称名不一，散见诸书，其房两旁皆抄手游廊，上面五间清厦，连着卷棚，四面回廊，绿窗油壁，清雅比他处不同，曰蘅芜院（联有“吟成豆蔻诗犹艳，睡足荼蘼梦亦香”句）。院侧桥曰蜂腰，以板为之，通怡红院（小红取笔，于此遇贾芸。宝玉于此遇李纨请熙凤之人）。出院不多远，则见崇阁巍峨，层楼高起，面面琳宫合抱，迢迢复道萦纡，青松拂檐，玉兰绕砌，金辉兽面，彩焕螭头，已是正殿（联曰“天地启宏慈，赤子苍生同感戴；古今垂旷典，九州岛万国被恩荣。”省亲前元妃先御正殿，贾政等男戚于月台下排班行礼，史太君等于月台上排班行礼，省亲后于正殿中开宴）。东面飞楼曰缀锦阁（阁上藏围屏桌椅船逢篙桨花灯之类，阁下史太君还湘云席，三宣牙牌令），西面有楼曰含芳阁。殿外玉石牌坊，龙蟠螭护，玲珑凿就，题曰“省亲别墅。”后面正楼曰大观楼。绕过西边至大主山，山峰脊上为凸碧山庄。庄有厅，厅前有平台，以备赏月地（中秋夜，贾母领贾赦、贾政及诸男暨王夫人等于此赏月闻笛）。山坡下为凹晶馆。从凸碧山下坡，湾曲一转即是。盖在池边，与凸碧一上一下，一明一暗，一山一水，遥相对直，通藕香榭路径（中秋夜黛玉、湘云、妙玉于此联句，同至栊翠庵）。过此至一大桥，水如晶帘奔入，此桥通外河之闸，引泉而入者，乃沁芳之正源。一路行来，或清堂，或茆舍，或堆石为垣，或编花为门，或山下得优尼佛寺，或林中藏女道丹房，其四面植红梅者，曰拢翠庵，为妙玉焚修地，小沙弥所居之达摩庵，女道士所住之玉皇庙，俱在此。或长廊曲洞，或方厦圆亭，不一而足。忽见前面又现出一所院落来，一径引入，绕着碧桃花，穿过竹篱化障，编就月洞门，俄见粉垣环护，绿柳遮堂，进门两边游廊相接，院中点衬几块山石，一边种几本芭蕉，一边种一株西府海棠，其势若盖，丝垂金缕，葩吐丹砂，上面小小五间抱厦，曰怡红院。其中收拾与别处不同，分不出间槅，四面皆雕空玲珑木板，或流云百蝠，或岁寒三友，或山水人物，或翎毛花卉，或集锦仿古，或 
万福万寿，各种花样，皆经名手雕镂，销金嵌玉。每一槅中或贮书，或设鼎，或安置笔砚，或供设瓶花，或安放盆景。其槅之式样，或圆或方，或葵花蕉叶，或连环半璧，真是花团锦簇，玲珑剔透。倏尔五色纱糊，竟是小窗；倏尔彩绫轻覆，竟如幽户。且满墙皆是随依古董玩器之形，抠成槽子，如琴剑瓶盂之类，俱悬于壁，而都与壁相平。地上砖面，皆碧绿凿花，转过一架玻璃镜 
后（此镜有机括可以开阖，掩过镜子内有门），两层纱橱（橱后为宝玉卧房），便是后院。院中 
满架蔷薇，过花障又见清溪前阻（此溪有八尺宽广，石头砌岸，上有白石一块，横架为梁，再去为月洞门，为花障，刘老老于此误入），此溪从闸起，流至洞口，从东北山坳，引至村庄，又开一道岔口，引至西南，总共至此，再南则仍合一处，从墙下出去。溪边大山阻路，由山脚下一转，便是平坦大路，忽然大门现于前矣。此从花溆来之陆路也。外为榆荫堂（平儿生日，于此答席），嘉荫堂（贾母八旬，于此摆茶请各王妃及诸浩命，又中秋夜，贾母于此焚香陈瓜果），俱在园中，未及细考处所，则惟备列之耳。又大门之旁，尚有聚锦门，在西南角上（史湘云病时，管事吴大娘于此领大夫进园）。东角门在东南角，后门五间（诸姊妹住园中，以此为内厨房，派柳嫂子管理，专司园中食用）。以上俱系元妃省亲时改建修造，一切经划布置，出老名工胡山子野手居多。此大观园之大略也，其详不得而考也。 
　　谨就十七回中。所载录出，间有增益，俱参全书而贯串之，但头绪纷如，良多挂漏，阅者谅焉。 


　　石头记论赞　清　涂赢 

　　红楼梦论 
　　性情嗜好之不同，如其面焉。不能强巢许为功名，犹巢许不能强尧舜为隐逸也。但能务实其实，各玉其玉，斯不负耳。然世俗之见，往往以经济文章为真宝玉，而以风花雪月为假宝玉，岂知经济文章，不本于性情，由此便生出许多不可问不可耐之事，转不若风花雪月，任其本色，犹得保其不雕不凿之天。然此风花雪月之情，可为知者道，难与俗人言，故不得不仍世俗之见，而以经济文章属之其，以风花雪月属之假。意其初必有一人如甄宝玉者，与贾宝玉缔交，其性情嗜好大抵相同，而其后为经济文章所染，将本来面目一朝改尽，做出许多不可阴不可耐之事，而世且艳之羡之，其为风花雪月者乃时时为人指摘，用为口实。贾宝玉伤之，故将异事隐去，借假语村言演出此害，为自己解嘲，而亦兼哭其友也。故写贾宝玉种种越人，而于断制处从无褒语，盖自谦也。写甄宝玉初用贬词，嫌其舆己同；后用褒语，明其舆己异也。然则作书之意，断可识巳。而世人乃谓讥宝宝玉而作。夫宝玉在所讥矣，而乃费如许狮子搏象力，为斯人撰一开天辟地绝无仅有之文，使斯人亦为开天辟地绝无仅有之人，是讥之实以寿之也。其孰不求讥于子？吾以知《红楼梦》之作，宝玉自况也。 

　　红楼梦赞 
　　自有天地以来，生其间者不知几恒河沙敷矣。开天明道有人，主治立极有人，扶持世教有人，羽翼经传有人，独闺阁无传心之谛，作养之人。造物有忧之，于是萃日之精月之华，花木之灵 
芬，山川之秀异，笃生一不道不德、不功不业、不雅不俗、不顽不灵者，为蛾眉调其气，为脂粉和其神。夫色爱易也，敬为难；亲易也，养为难。此处有急索解人不得者，是必由生知安行，加以尽性至命工夫，直造到人欲尽净，天理流行，然后一念之仁而众美各若其性，一念之义而来美各畅其情，一念之礼而来美各忘其形，一念之智信而众美各尽其才，各奠其位而巳也。乃如度花之风，意在花而不为花住，照花之月，意在花面不为花私，夫然后香温玉软，不摧于怨雨凄风，绿腻红酥，不侮于狂蜂醉蝶，于以主持巾帼，护法裙钗，极大块之文章，实人间之瑞事。 

　　贾宝玉赞 
　　宝玉之情，人情也，为天地古今男女共有之情，为天地古今男女所不能尽之情。天地古今男女所不能尽之情，而适见宝玉为黛玉心中、目中、意中、念中、谈笑中、哭泣中、幽思梦魂中、生生死死中，悱恻缠绵固结莫解之情，此为天地古今男女之至情。惟圣人为能尽性，惟宝玉为能尽情。负情者多矣，微宝玉其谁与归？孟子曰：“伯夷圣之清者也，伊尹圣之任者也，柳下惠圣之和者也。”读花人曰：“宝玉圣之情者也。” 
　　此龙门得意之笔也，不图于小品中见之。（梅阁） 

　　林黛玉赞 
　　人而不为时辈所推，其人可知矣。黛玉人品才情，为《红楼梦》最，物色有在矣。乃不得于姊妹，不得于舅母，并不得于外祖母，所谓曲高和寡者，是耶？非耶？宁语云：“木秀于林，风必摧之；堆出于岸，流必湍之；行高于人，众必非之，其势然也。”于是乎黛玉死矣。 
　　结句七字，无限感慨，无限深情，令古今天下才子佳人，英雄豪杰，一齐泪下。我欲哭矣。（梅阁） 

　　薛宝钗赞 
　　观人者必于其微。宝钗静慎安详，从容大雅，望之如春，以熙凤之黠，黛玉之慧，湘云之豪迈，袭人之柔奸，皆在所容，其所蓄未可量也。然斩宝玉之痴，形忘忌器，促雪儿之配，情断故人，热面冷心，殆春行秋令者欤？至若规夫而甫听读书，谋侍而旋闻泼醋，所为大方家者，竟何如也？宝玉观其微矣。 
　　微而婉，正而严，从知古今人不曾放松一个。（梅阁） 

　　史湘云赞 
　　处林、薛之间，而能以才品见长，可谓难矣。湘云出而颦儿失其辨，宝姐失其奸，非韵胜人，气爽人也。惟是遭际早厄，与黛玉共，不辰之憾，宜乎同病相怜矣。而乃佐袭人诋宝玉，经济酸论，厥人听闻，不免堕于窠臼。然青丝拖于枕畔，白臂撂于床沿，梦态萧散，豪睡可人，至烧鹿大嚼，裀药酣眠，尤有千仞振衣，万里濯足之概，更觉豪之豪也，不可以千古欤！ 
　　英雄本色，名士风流，文之不可揜也如此。（梅阁） 

　　探春赞（政庶出） 
　　可爱者不必可敬，可畏者不复可亲，非致之难，兼之实难也。探春品界林、薛之间，才在凤、平之后，欲以出人头地，难矣。然秋实春华，既温且肃，玉节金和，能润而坚，殆端庄杂以流丽，刚健含以婀娜者也，其光之吉欤？其气之淑欤？吾爱之旋复敬之，畏之亦复亲之。 
　　祥光缭绕，瑞气氤氲，文中之牡丹也。（梅阁 ） 

　　薛宝琴赞 
　　薛宝琴为色相之花，可供可嗅，可画可簪，而卒不可得而种，以人间无此种也。何物小子梅，得而享诸！虽然，芦雪亭之雪，非即薛宝琴之雪乎？栊翠庵之梅，非即梅翰林之小子梅乎？则白雪红梅，天然配偶矣。惜乎园中姊妹，修不到此也。爰醒其意曰，玉京仙子本无瑕，总为尘缘一念差，姊妹是谁修得到，生来只许嫁梅花。 
　　清微淡远。（梅阁） 

　　平儿赞 
　　求全人于《红楼梦》，其惟平儿乎？平儿者有色有才，而又有德者也。然以色与才德，而处于凤姐下，岂不危哉？乃人见其美，凤凤姐忘其美；人见其能，凤姐忘其能；人见其恩且惠，凤姐忘其恩且惠。夫凤姐固以色市、以才市，而不欲人以德市者也，而相忘若是，凤姐之忘平儿欤？抑平儿之能使凤姐忘也？呜呼！可以处忌主矣。 
　　汉之留侯，明之中山，差足以当之。真能一粒粟现大千世界者。（梅阁） 

　　鸳鸯赞 
　　司马子长有言，死或重于泰山，或轻于鸿毛。若是乎死之必得其所也。鸳鸯一婢耳，当赦老垂涎之日，巳怀一致死之心。设使竟死，何莫非真气节。然古今来以此自裁，卒湮没而不彰者，何可胜道！彼鸳鸯何以称焉？则泰山鸿毛之辨也。死而有知，不当偕母入贾氏之祠乎？他年赦老来归，将何以为情也？ 
　　史云：大家夫妇，未知死所。死固有所，但恐求之不得耳。若鸳鸯者，殆郑子产所谓“得其所哉，得其所哉”。（梅阁） 

　　紫鹃赞 
　　忠臣之事君也，不以羁旅引嫌；孝子之事亲也，不以螟蛉自外。紫鹃于黛玉，在臣为羁旅，在子为螟蛉，似乎宜与安乐，不与患难矣。乃痛心疾首，直与三闾七子同其隐忧，其事可伤，其心可悲也！至新交情重，不忍效袭人之生，故主深恩，不敢作鸳鸯之死，尤为仁至义尽焉。呜乎，其可及哉！ 
　　可以教孝，可以教忠，令人正襟危坐读之。（梅阁） 

　　芳官赞 
　　芳官品貌似宝玉，豪爽似湘云，刁钻似晴雯，颖异似黛玉，而其一往直前，悍然不顾之概，则又似鸳鸯，似尤三姐。合众美而为人，是绝人而为美也，人间那得有此？然不有鹰鹯之王夫人，其堕落亦未可究竟，夫人之狂暴，夫人之慈悲也。不识佛如来，其母能容否？ 
　　无端幽緖，一片慈音，文生情耶？情生文耶？（梅阁） 

　　晴雯赞 
　　有过人之节，而不能以自藏，此自祸之媒也。晴雯人品心术，都无可议，惟性情卞急，语言犀利，为稍薄耳。使善自藏，当不致遂死，然红颜绝世，易启青蝇，公子多情，竟能白璧，是又女子不字，十年乃字者也，非自爱而能若是乎！ 
　　节短韵长，列赞中有数文字。（梅阁） 

　　金钏赞 
　　金钏答簪井之对，与汉高祖对楚霸王龙驹龙驭之喻相仿佛，顾霸王不杀高祖，而王夫人已杀金钏。是暗哑叱咤之雄，尚慈于持斋念佛之妇也。于是乎杀机动矣，大观园之祸亟矣。读《红梦楼》者，且不暇为金钏惜也。 

　　惜春赞（敬出） 
　　人不奇则不清、不僻则不净，以知清净法门，皆奇僻性人也。惜春雅负此情，与妙玉交最厚，出尘之想，端自隗始矣。然玉不去则志终不决，恐投鼠者伤器也。非大有根器，而能为若是乎？彼夫柳怒而花嗔，莺谗而燕妒者，真尘且俗耳，奇僻何负于人哉。或云妙玉之去，惜春与知之。 

　　迎春赞（赦庶出） 
　　才者造物之所忌也，则德尚矣。然女子无才，谓之有德，若迎春者，非其人耶？何所遇之惨也？说者以为非贾赦遗孽不至此。由是言之，婚姻之故，虽曰天命，非人事哉。 

　　妙玉赞 
　　妙玉之劫也，其去也。去而何以言劫？混也。何混乎尔？所以卸当事之责，而重劫盗之罪也。何言乎卸当事之责，而重劫盗之罪也？妙玉壁立万仞，有天子不臣、诸侯不友之概，而为包勇所窘辱矣，其去也，有恨之不早者矣。而适芸林当权，劫盗闹事之日，以情论，失物为轻，失人为重；以案论，劫财为重，劫人为轻。相与就轻而避重，则莫若混诸劫。此贾芸林之孝，妆点成文，而记事者故作疑阵也。不然其师神于数者，岂有劝之在京，以待强盗为结果乎？且云以胁死矣，而幻境重游，独不得见一面，抑又何也？然则其去也，非劫也。读花人曰：“殆《易》所谓‘见几而作，不俟终日者欤？’其来也，吾占诸凤；其去也，吾象诸龙。” 
　　语云：“天若有情天亦老”吾易之云：“地若无陷地长平”，此翁吾患其易老也，此心吾见其常平。（梅阁 ） 

　　秦可卿赞 
　　可卿香国之桃花也，以柔媚胜，爱牡丹者爱之，爱莲者爱之，爱菊者爱之，然赋命群芳为至薄，女子忌之。故谈星相者，以命带桃花、面似桃花为病。可卿获于人而不获于天，命带之乎？亦面似之也。爱可卿者，并怨桃花。 
　　风雅绝伦。（梅阁） 

　　香菱赞 
　　香菱以一憨，直造到无眼耳鼻舌心意，无色声香味触法，故所处无不可意之境，无不可意之事，无不可意之人，嬉嬉然莲花世界也，其殆袁宝儿后身乎？何遇之奇也？然一为炀帝妃，一为呆霸王妾，帝之与王，其号虽殊，其名实一也。且安知今之王，不即古之帝欤？嘻嘻！ 
　　似哭似歌，究竟是哭是歌？吾欲哭矣，吾不能歌矣。（梅阁） 

　　侍书赞 
　　以词令见长者，除熙凤俚俗外，如黛玉之新颖，湘云之豪爽，探春之壮丽，平儿之端详，类皆一时选。然总不若侍书对黄善保家数语，尤为珠圆玉润，味腴韵辣，使人受不得，辞不得。窃谓黛玉近于骚，湘云近于策，探春平儿近于史，若侍书寝食于盲左者乎？可与康成婢抗衡矣。 

</div>
    <div class="pagination">
<a href="香艳丛书_page327.html">上一页</a><span>...</span><a href="香艳丛书_page323.html">323</a><a href="香艳丛书_page324.html">324</a><a href="香艳丛书_page325.html">325</a><a href="香艳丛书_page326.html">326</a><a href="香艳丛书_page327.html">327</a><span class="current-page">328</span><a href="香艳丛书_page329.html">329</a><a href="香艳丛书_page330.html">330</a><a href="香艳丛书_page331.html">331</a><a href="香艳丛书_page332.html">332</a><a href="香艳丛书_page333.html">333</a><span>...</span><a href="香艳丛书_page329.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
