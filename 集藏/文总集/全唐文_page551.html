<!DOCTYPE html>
<html>
<head>
    <meta charset="UTF-8">
    <title>全唐文 - 第 551 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 551 页/共 603 页</h1>
    <div class="content">    ☆司马承祯
    承祯，字子微，河内温人。为道士，事潘师正，传其符及辟导引服饵之术，止天台山。武後闻其名，召至都，降手敕赞美之。景□二年，睿宗复召之，固辞还山。开元九年十五年，元宗两召之，敕於王屋山建阳台观以居。卒年八十九，赠银青光禄大夫，谥“贞一先生”。
    ○请五岳别立斋祠所疏
    今五岳神祠，山林之神，非正真之神也。五岳皆有洞府，有上清真人降任其职。山川风雨，阴阳气序，是所理焉。冠冕章服，佐从神仙，皆有名数。请别立斋祠一所。
    ○坐忘论
    夫人之所贵者生也，生之所贵者道也。人之有道，如鱼之有水。涸辙之鱼，犹希升水，弱丧之俗，无心造道。恶生死之苦，爱生死之业；重道德之名，轻道德之行。喜色味为得志，鄙恬素为穷辱。竭难得之货，市来生之福，纵易染之情，丧今身之道。自云智巧，如梦如迷，生来死去，循环万劫。审惟倒置，何甚如之？故《妙真经》云：“人常失道，非道失人。人常去生，非生去道。”故养生者慎勿失道，为道者慎勿失生。使道与生相守，生与道相保，二者不相离，然後乃长久。言长久者，得道之质也。经云：“生者，天之大德也，地之大乐也，人之大福也。道人致之，非命禄也。又《西经》云“我命在我，不属於天”。
    由此言之，修短在已，得非天与？失非人夺，扪心苦晚，时不少留。所恨朝菌之年，已过知命；归道之要，犹未精通。为惜寸阴，速如景烛，勉寻经旨，事简理直。其事易行，与心病相应者，约著安心坐忘之法，略成七条，修道阶次，兼其枢翼，以编叙之。
    △信敬
    夫信者道之根，敬者德之{艹带}，根深则道可长，蒂固则德可茂。然则璧耀连城之彩，卞和致刖；言开保国之效，伍子从诛。斯乃形器著而心绪迷，理事萌而情思忽，况至道超於色味，真性隔於可欲，而能闻希微以悬信，听罔象而不惑者哉！如人有闻坐忘之法，信是修道之要，敬仰尊重，决定无疑者，加之勤行，得道必矣！
    故庄周云：“隳肢体，黜聪明，离形去智，同於大通，是谓坐忘。”夫坐忘者，何所不忘哉？内不觉其一身，外不知乎宇宙，与道冥一，万虑皆遗。故庄子云：“同於大通。”此则言浅而意深，惑者闻而不信，怀宝求宝，其如之何？故经云：“信不足，有不信。”谓信道之心不足者，乃有不信之祸及之。何道之可望乎！
    △断缘
    断缘者，谓断有为俗事之缘也，弃事则形不劳，无为则心自安。恬简日就，尘累日薄，迹弥远俗，心弥近道，至神至圣，孰不由此乎？故经云：“塞其兑，闭其门，终身不勤。”或显德露能，来人保己；或遗问庆吊，以事往还。或假修隐逸，情希进；或酒食邀致，以望後恩。斯乃巧蕴机心，以干时利。既非顺道，深妨正业。凡此之类，皆应绝之。
    故经云：“开其兑，济其事，终身不救。”我但不唱，彼自不和；彼虽有唱，我不和之。旧缘渐断，新缘莫结；醴交势合，自致日疏。无事安闲，方可修道。故庄子云：“不将不迎，为无交俗之情故也。”又云：“无为名户，无为谋府，无为事任，无为知主。”若事有不可废者，不得已而行之，勿遂生爱系心为业。
    △收心
    夫心者，一身之主，百神之师，静则生慧，动则成昏。欣迷幻境之中，唯言实是；甘宴有为之内，谁悟虚非。心识颠痴，良由所之地，且卜邻而居，犹从改操，择交而友，尚能致益。况身离生死之境，心居至道之中，安不舍彼乎？能不得此乎？所以学道之初，要须安坐，收心离境。住无所有，不著一物，自入虚无，心乃合道。故经云：“至道故之，中寂所有。”神用无方，心体亦然，源其心体，以道为本。但为心神被染，蒙蔽渐深，流浪日久，遂与道隔。今若能净除心垢，开释神本，名曰“修道”。无复流浪，与道冥合，安在道中，名曰“归根”。守根不离，名曰“静定”。静定日久，病消命复，复而又续，自得知常。知则无所不明，常则永无变灭。出离生死，实由於此。
    是故法道安心，贵无所著。故经云：“夫物芸芸，各归其根。”归根曰“静”，静曰“复命”，复命曰“常”，知常曰“明”。若执心住空，还是有所，非谓无所。凡住有所，则自令人心劳气发，既不合理，又反成疾。但心不著物，又得不动，此是真定。正基用此为定，心气调和，久益轻爽。以此为验，则邪正可知。若心起皆灭，不简是非，永断知觉，入於盲定；若任心所起，一无收制，则与凡人元来不别。若唯断善恶，心无指归，肆意浮游，待自定者，徒自误耳。若遍行诸事，言心无染者，於言甚美，於行甚非，真学之流，特宜戒此。今则息乱而不灭照，守静而不著空，行之有常，自得真见。如有时事或法有要疑者，且任思量。今事得济，所疑复悟，此亦生慧正根。事讫则止，实莫多思，多思则以知害恬，为子伤本，虽骋一时之俊，终亏万代之业。若烦邪乱想，随觉则除，若闻毁誉之名，善恶等事，皆即拨去，莫将心受。若心受之即心满，心满则道无所居，所有闻见，如不闻见，则是非美恶，不入於心。心不受外，名曰“虚心”，心不逐外，名曰“安心”。心安而虚，则道自来止。故经云：“人能虚心无为，非欲於道，道自归之。”内心既无所著，外行亦无所为，非静非秽，故毁誉无从生；非智非愚，故利害无由至。实则顺中为常，权可与时消息，苟免诸累，是其智也。若非时非事，役思强为者，自云不著，终非真觉。何邪？心法如眼也。纤毫入眼，眼则不安，小事关心，心必动乱，既有动病，难入定门。
    是故修道之要，急在除病，病若不除，终不得定。又如良田，荆棘未诛，虽下种子，嘉苗不成。爱见思虑，是心荆棘，若不除翦，定慧不生。或身居富贵，或学备经史，言则慈俭，行乃贪残，辩足以饰非，势足以威物，得则名己，过必尤人。此病最深，虽学无益。所以然者，为自是故。然此心由来依境，未惯独立，乍无所，难以自安，纵得暂安，还复散乱。随起随制，务令不动，久久调熟，自得安闲。无问昼夜，行止坐卧，及应事之时，常须作意安之。若心得定，但须安养，莫有恼触，少得定分，则堪自乐，渐渐驯狎，唯觉清远。平生所重，已嫌弊漏，况因定生慧，深达真假乎？牛马家畜也，放纵不收，犹自生鲠，不受驾御。鹰野鸟也，被人系绊，终日在手，自然调熟。况心之放逸，纵任不收，唯益粗疏，何能观妙？故经云：“虽有拱璧，以先驷马。不如坐进此道。”夫法之妙者，其在能行，不在能言，行之则此言为当，不行则此言为妄。又时人所学，贵难贱易，若深论法惟，广说虚无，思虑所不达，行用所无阶者，则叹不可思议。而下风尽礼，如其信言不美，指事陈情，闻则心解，言则可行者，此实不可思议，而人不信。故经云：“吾言甚易知，甚易行。天下莫能知，莫能行。”夫唯不知，是以不吾知也。
    或有言火不热，灯不照ウ，称为妙义。夫火以热为用，灯以照为功。今则盛言火不热，未尝一时废火。空言灯不照ウ，必须终夜然灯，言行相违，理实无取，此只破相之言，而人反以为深元之妙。虽则惠子之宏辩，庄生以为不堪，肤受之流，谁能科简？至学之士，庶不留心。或曰：“夫为大道者，在物而心不染，处动而神不乱，无事而不为，无时而不寂。今犹避事而取静，离动而之定。劳於控制，乃有动静二心；滞於住守，是成取舍两病。不觉其所执，仍自谓道之阶要，何其谬耶？
    述曰：“总物而称大道。物之谓道，在物而不染，处事而不乱，真为大矣！实为妙矣！”然则吾子之鉴，有所未明。何则？徒见贝锦之辉焕，未晓始抽於素丝；才闻鸣鹤之冲天，讵识先资於っ食。蔽日之，起於毫末；神凝之圣，积习而成。今徒学语其圣德，而不知圣之所以德，可谓见卯而求时夜，见弹而求炙。何其造次哉？故经云：元德深矣远矣，与物反矣。然後乃至大顺。
    △简事
    夫人之生也，必营於事物，事物称万，不独委於一人。巢林一枝，鸟见遗於丛苇；饮河满腹，兽不吝於洪波。外求诸物，内明诸己，知生之有分，不务分之所无；识事之有常，不任非常之事。事非常则伤於智力，务过分则弊於形神，身且不安，何情及道？
    是以修道之人，要须断简事物，知其闲要，较量轻重，识其去取。非要非重，皆应绝之。犹人食有酒肉，衣有罗绮，身有名位，财有金玉。此并情欲之馀好，非益生之良药，众皆徇之，自致亡败，静而思之，何迷之甚？故庄子云：“达生之情者，不务生之所无，以为生之所无。”（生之所无以为者，分之外物也）蔬食弊衣，足延性命，岂待酒食罗绮，然後为生哉？是故於生无要用者，并须去之。於生虽用有馀者，亦须舍之。财有害气，积则伤人，虽少犹累，而况多乎？今以随侯之珠，弹千仞之雀，人犹笑之，况弃道德，忽性命，而从非要以自促伐者乎？
    夫以名位比於道德，则名位假而贱，道德真而贵，能知贵贱，应须去取，不以名害身，不以位易道。故庄子云：“行名失已，非士也。”《西经》云，抱元守一，至度神仙。子未能守，但坐荣官。若不简择，触事皆为，则身劳智昏，修道事阙。若处事安闲，在物无累者，自属证成之人。若实未成，而言无累者，诚自诳耳。
    △真观
    夫观者，智士之先鉴，能人之善察，究傥来之祸福，详动静之吉凶。得见机前，因之造，深祈卫定，功务全生。自始之末，行无遗累，理不违此，故谓之真观。然则一餐一寝，居为损益之源；一言一行，堪成祸福之本。虽则巧持其末，不如拙戒其本，观本知末，又非躁竞之情。
    是故收心简事，日损有为。体静心闲，方能观见真理。故经云：“常无欲以观其妙。”然於修道之身，必资衣食，事有不可废，物有不可弃者，当须虚襟而受之，明目而当之，勿以为妨，心生烦躁。若见事为事而烦燥者，心病已动，何名安心？夫人事衣食者，我之船舫。我欲渡海，事资船舫。渡海若讫，理自不留。何因未渡，先欲废船？衣食虚幻，实不足营。为欲出离尘幻，故求衣食，虽有营求之事，莫生得失之心，则有事无事，心常安泰。与物同求，而不同贪；与物同得，而不同积。不贪故无忧，不积故无失。迹每同人，心常异俗。此实行之宗要，可力为之。
    前虽断简，病有难除者，且依法观之。若色病重者当观染，色都由想耳，想若不生，终无色事。若知色想外空，色心内妄，妄心空想，谁为色主？经云：“色者全是想耳。”想悉是空，何有色耶？又思袄妍美色，甚於狐魅。狐魅惑人，令人厌患，身虽致死，不入恶道，为厌患故，永离邪淫。ビ艳惑人，令人爱著，乃至身死，留恋弥深，为邪念故，死堕地狱，永失人道，福路长乖。故经云：“今世发心为夫妻，死後不得俱生人道。”所以者何？为邪念故。又观色若定是美，何故鱼见深入，鸟见高飞？仙人以为秽浊，贤士喻之刀斧。一生之命，七日不食，便至於死。百年无色，翻免夭伤。故知色者非身心之切要，为性命之雠贼，何乃系恋，自取销毁？若见他人为恶，心生嫌恶者，犹如见人自杀，己身引项，承取他刃，以自害命。他自为恶，不遣代当，何故引取他恶，以为己病？又见为恶者若可嫌，见为善者亦须恶。夫何故？同障道故。若苦贫者，则审观之，谁与我贫？天地平等，覆载无私，我今贫苦，非天地也。父母生子，欲令富贵，我今贫贱，非由父母。人及鬼神，自救无暇，何能有力，将贫与我？进退寻察，无所从来，乃知我业也，乃知天命也。业由我造，命由天赋。业命之有，犹影响之逐形声，既不可逃，又不可怨。唯有智者，因而善之，乐天知命，不觉贫之可苦。故庄子云：“业入而不可舍为自业。”故贫病来入，不可舍止。经云：“天地不能改其操，阴阳不能回其业。”
    由此言之，故知真命，非假物也。有何怨焉？又如勇士逢贼，无所畏惧，挥剑当前，群寇皆溃，功勋一立，荣禄终身。今有贫病恼害我者，则寇贼也。我有正心，则勇士也。用智观察，则挥剑也。恼累消除，则战胜也。湛然常乐，则荣禄也。凡有苦事，来迫我心，不作此观，而生忧恼者，如人逢贼，不立功勋，弃甲背军，以受逃亡之罪，去乐就苦，何可愍焉？若病者，当观此病，由有我身，我若无身，患无所。故经云：“及吾无身，吾有何患。”次观於心，亦无真宰，内外求觅，无能受者。所有计念，从妄心生，若枯体灰心，则万病俱泯。若恶死者，应念我身，是神之舍。身今老病，气力衰微，如屋朽坏，不堪居止。自须舍离，别处求安，身死神逝，亦复如是。若恋生恶死，拒违变化，则神识错乱，自失正业。以此生受气之际，不感清秀，多逢浊辱，盖下愚贪鄙，实此之由。
    是故当生不悦，顺死无恶者，一为生死理齐，二为後身成业。若贪爱万境，一爱一病，一肢有疾，犹令誉体不安；而向一心万疾，身欲长生，岂可得乎？凡有爱恶，皆是妄生，积妄不除，何以见道？是故心舍诸欲，住无所有，除情正信，然後返观旧所痴爱；自生厌薄。若以合境之心观境，终身不觉有恶，如将离境之心观境，方能了见是非。譬如醒人，能知醉者为恶；如其自醉，不觉他非。故经云：“吾本弃俗，厌离人间。”又云：“耳目声色，为予留愆。鼻口所喜，香味是怨。”老君厌世弃俗，犹见香味为怨。嗜欲之流，焉知鲍肆为臭哉。
    △泰定
    夫定者，尽俗之极地，致道之初基，习静之成功，持安之毕事。形如槁木，心若死灰，无感无求，寂泊之至。无心於定，而无所不定，故曰“泰定”。庄子云：“宇泰定者，发乎天光。”宇则心也，天光则慧也。心为道之器宇，虚静至极，则道居而慧生。慧出本性，非今有，故曰“天光”，但以贪爱浊乱，遂至昏迷，澡雪柔挺，复归纯静，本真神识，稍稍自明，非谓今时，别生他慧。慧既生己，宝而怀之，弗为多知，以伤於定。非生慧之难，慧而不用为难。自古忘形者众，忘名者寡。慧而不用，是忘名者也，天下希及之，是故为难。贵不能骄，富不能奢，为无俗过，故得长生富贵。定而不动，慧而不用，德而不恃，为无道过，故得深证常道。故庄子云：“知道易，勿言难。”知而不言，所以之天，知而言之，所以之人。古之人天而不人，慧能知道，非得道也。人知得慧之利，未知得道之益。因慧以明至理，纵辩以感物情。与心徇事，触类而长，自云处动，而心常寂，焉知寂者，寂以待物乎？此行此言，俱非泰定。智虽出众，弥不近道，本期逐鹿，获兔而归，所得盖微，良曲局小。故庄子云：“古之修道者，以恬养智。”智生而无以知为也，谓之以智养恬。智与恬交相养，而和理出其性，恬智则定慧也，和理则道德也。有智不用，以安其恬，养而久之，自成道德。
    然论此定因为而得成，或因观利而见害，惧祸而息心，或因损舍涤除，积习心熟，同归於定，咸若自然。疾雷破山而不惊，白刃交前而无惧，视名利如过隙，知生死若溃痈，故知用志不分，乃凝神也，心之虚妙，不可思也！夫心之为物，即体非有，随用非无，不驰而速，不召而至。怒则元石饮羽，怨则朱夏殒霜，纵恶则九幽匪遥，积善则三清何远。忽来忽往，动寂不能名；时可时否，蓍龟不能测，其为调御，岂鹿马比其难乎？太上老君运常善以救人，灵台而演妙，略二乘之因果，广万有之自然，渐之以日损，顿之以不学，喻则张弓凿户，法则挫锐解纷。修之有途，习以成性，黜聪隳体，嗒焉坐忘，不动於寂，几微入照，履殊方者，了义无日，由斯道者，观妙可期。力少功多，要矣妙矣！
    △得道
    夫道者，神异之物，灵而有性，虚而无象。随迎莫测，影响莫求，不知所以不然而然之，通生无匮谓之道。至圣得之於古，妙法传之於今，循名究理，全然有实。上士纯信，克己勤行，空心谷神，唯道来集。道有至力，染易形神，形随道通，与神为一。形神合一，谓之神人。神性虚融，体无变灭，形与之同，故无生死。隐则形同於神，显则神同於形，所以蹈水火而无害，对日月而无影，存亡在已，出入无间。身为滓质，犹至虚妙，况其灵智益深益远乎！故《灵宝经》云：“身神共一，则为真身。”又《西经》云：“形神合同，故能长久。”然虚心之道，力有深浅，深则兼被於形，浅则唯及其心，被形者则神人也。及心者但得慧觉而已，身不免谢。何则？慧是心用，用多则体劳，初得小慧，而多辩，神气散泄，无灵润身，生致早终，道故难备，经云“尸解”，此之谓也。
    是故大人含光藏晖，以期全备，凝神宝气，学道无心。神与道合，谓之得道。故经云：“同於道者，道亦得之。”又云：“古之所以贵此道者，何不日求以得，有罪以免耶。”山有玉，草木因之不雕；人怀道，形体得之永固。资薰日久，变质同神，练神入微，与道冥一。散一身为万法，混万法为一身，智照无边，形超有际，总色空以为用，合造化以为功，真应无方，信惟道德。故《西经》云：“与天同心而无知，与道同身而无体，然後大道盛矣！”而言盛者，谓证得其极。又云：“神不出身，与道同久。”且身与道同，则无时而不存；心与道同，则无法而不通。耳则道，耳无声而不闻；眼则道，眼无色而不见。六根洞达，良由於此。至论元教，为利深广，循文究理，尝试言之。夫上清隐秘，精修在感。假神丹以炼质，智识为之洞忘。道德开宗，勤信惟一，蕴虚心以涤累，形骸得之绝影。方便善巧，俱会道源，心体相资，理逾车室，从外因内异轨同归。该通奥赜，议默无违，二者之妙，故非孔、释之所能邻。其馀不知，盖是常耳。
    ○太上元消灾护命妙经颂序
    天尊示见三略，慈悯四生，开众妙之门，救无极之苦。是以垂文元教，曲奏妙音，俾未闻者闻，令未悟者悟。此经者，盖太上元元老君之所作也。其旨也，即妙性之本，万法之宗焉！文虽简略，理实渊深，一毛吞四海之波，巨黍纳无鞅之众，神明莫测，智识难诠。不可以声求，不可以色见，远而无外，近而无亲，追之不见其前，伺之不来其後。无上之上，不可阶而升也；元之又元，不可得而闻也。混先天而不古，历浩劫以长存。尊而无名，贵而无位，逡巡万变，倏忽无边。照耀则日月有亏，覆载则乾坤不仑，随机化导，对境忘心，抉疑网以入元宗，引轮回而归觉路，散余一气，毓彼群生。失我则逝水以俄倾，保我则後天而不老，毁之者持巨帚以扫昆仑，究之者类鸿鹄之饮沧海。所以元言莫畅，圣道难彰，纵有修行，徒多读诵，朝闻夕死，未见其人。不揆斐然，辄为颂云。
    ○上清含象鉴图序
    夫四规之法，独资於神术；千年之奇，唯求於乌影，含光写貌，虽睹其仪；尚象通灵，罕存其制。而鉴之为妙也。贞质内凝，湛然惟寂，清晖外莹，览马遂通。应而不藏，至人之心愈显；照而徵影，精变之形斯复。所谓有贞明之道也，有神灵之正也。捧玩之宝，莫先兹器。既可以自见，亦可以鉴物，此鉴所以外圆内方，取象天地也。中列爻卦，备着阴阳也。太阳之精，离为日也。太阴之精，坎为月也。星纬五行，通七曜也。雷电在卯，震为雷也。天渊在酉，兑为泽也。□分八卦，节运四时也。此表天之文矣，其方周流为水，以泻四溟，内置连山，以旌五岳，山泽通气，品物存焉，此立地之文也。词铭四句，理应三才，类而长之，可以意得，此寄言以明人之文也。故曰“含象鉴”，盖总其义焉。勒书於匣，详观制器之象矣。
    ○天地宫府图序
    夫道本虚无，因恍惚而有物；气元冲始，乘运化而分形。精象元著，列宫阙於清景；幽质潜凝，开洞府於名山。元皇先乎，象帝独化。卓然真宰，湛尔冥寂，感而通焉，故得琼简紫文，方传代学，琅函丹诀，下济浮生。诚志攸勤，则神仙应而可接；修炼克著，则龙鹤而有期。至於天洞区畛，高卑乃异；真灵班级，上下不同。又日月星斗，各有诸帝。并悬景位，式辨奔翔。所以披纂经文，据立图象，方知兆朕，庶觌希夷。则临目内思，驰心有诣，端形外谒，望景无差。乃名曰《天地宫府图》。共天元重叠，气象参差。山洞崇幽，风烟迅远。以兹缣素，难具丹青，各书之於文，撰《图经》二卷。真经所载者，此之略备。仙官不言者，盖阙而未详。
    ○天隐子序
    神仙之道，以长生为本，长生之要，以养气为先。夫气受之於天地，和之於阴阳。阴阳神虚谓之心，心主昼夜寤寐，谓之魂魄。如此人之身，大率不远乎神仙之道。天隐子吾不知其何许人，着书八篇，包括秘妙，殆非人间所能力学。观夫修炼形气，养和心虚，归根契於伯阳，遗照齐於庄叟，长生久视，无出是书。承祯服习道风，惜乎世人夭促真寿，思欲传之同志，使简易而行。信哉！自伯阳而来，唯天隐子而已矣。
    ○景震剑序
    夫阳之精者，著名於景；阴之气者，发挥於震。故以景震为名，式（阙）备气之义。是知贞质相契，气象攸通，运用之机，威灵有应。神代形之义，已睹於真规；收鬼摧邪之理，未闻於奇制。此所以剑面合阴阳，刻象法天地。乾以魁罡为杪，坤以雷电为锋，而天罡所加，何物不伏？雷电所怒，何物不摧？佩之於身，则有内外之卫；施之於物，则随人鬼之用矣。
    ○陶宏景碑阴记
    大哉道元，万灵资孕。其自然也，忽恍不测。其生成也，氤氲可知。若夫禀习经法，精思通感，调运丹液，形神炼化，归同一致，异三清，自古所得，罕能尽善。兼而聚之，鉴而辩之，静而居之，勤而行之者，实惟贞白先生欤！盖特禀灵气，胎息见龙之梦；卓秀神仪，骨录表鹤仙之状。心若明镜，洞鉴无遗；器犹洪钟，虚受必应。是以天经真传，备集於昭台；奥义微言，咸诀於灵府。纂类篇简，悉成部帙，广金书之凤篆，益琅函之龙章。阐幽前秘，击蒙後学，若诸真之下教，为百代之明师焉。睹先生写貌之象，则道存目击；览先生着述之义，则情见乎辞。纵逾千载，亦可得之一朝矣！至於思神密感之妙，炼形化度之术，非我不知，理难详据。敬以修身德业，受书道备。按夫科格，固超真阶，命分殊途，显然异轨。应从解景，不事登晨，冥升上清，弗可得而测识已。然隐几云化，虚室仍存；代剑未飞，阴邱尚闭。道尊、德贵，终古不渝；披文相质，今无睹。朝代累革，年世转睽，永怀仙烈，久增诚慨。子微将游衡岳，暂憩茅山，与诸法义，聚谋刻石，邵陵撰制，美具当年。今以书勒，言全往行，因运拙笔，聊述真猷，纪於碑阴，式昭年世。时大唐开元十二年甲子九月十三日己巳书。
    ○上清侍帝晨桐柏真人真图赞（并序）
    夫得道成真，有隐有显；跻神化质，多术多途。大茅君辞亲入岳，仙业备而归来，坐致ユ舆，白日轻举。高邱子解形避世，丹药就而不返，行驭龙鹤，Т景潜。见灵妙者，以奖诸道学之勤；混<攴冬><攴卒>者，以息其生离之望。或命分有照冥之异，事不可违；或性乐有语默之殊，理从自。古仙出处，兼此显晦；时人记传，罕能详测。故迹有再三，述有前後，会通机变，方知至妙焉。
    桐柏真人王君，即周灵王之太子子晋也。按《史记》云：“太子圣而早卒。”据《列仙传》曰：“隐而登仙。”两说不同，盖有由矣。司马公述乎国史，刘子政验以道书，国史戴其前卒之踪，道书著其後仙之事。真仙相反，尚见异於同时；彼我相违，况与悬於数纪？且其特禀灵气，已积习於前生；假孕人胎，暂应身於此世。幼而通圣，是习性之久也；诞而有髭，是身貌之昔也；炼神入微，讠仙促限，知宾帝之一举，期师旷於三载。说宾帝乃冲形之旨，岂肯沈魂；诫师旷慎不寿之言，明知弗夭。良以早毙人间，遽还仙境，轻此储位，重彼真仙，游洛川以伫怀，畅笙歌之逸韵，感浮邱而降接，传出世之奇方。故能蜕形示终，隐山学道，振羽之日，谢时冲天，其初卒後仙，亦不足疑怪也。是以京陵之墓，经古启而剑飞；缑氏之祠，迄今立而神在。化之致，事理昭然。
    承祯早处嵩岳，慕山林之抗迹，每谒堂庙，钦影响之馀灵。对风景而虚心。怀七日之如昨；瞻□天而悠思，仰三清之又元。复以玉晨策命，当侍弼之荣秩；金庭宰职，赴桐柏之名山。五岳是司。群神所奉；八洞交会。诸仙游集。周紫阳受素奏之符，夏明晨禀黄水之法，密契者传密诀於同道，归诚者告幽Т之殊庭。灵墟信奇，丹水济成神之域；福地旌异，黄□霭不死之乡。林宇岩房，存诸栖憩。石梁峰阙，纪其登游。所以负笈幽寻，为室静处，希夷尚，视听罕通。乃观仙传，追伊洛之发迹；复披《真诰》，慕华阳之降形。轻运丹青，敬载图象，敢为赞述，庶表诚心。方以焚香启玩，窥天洞於素牒；听气内思，奉光仪於绛府。自以在世，迄於真。凡有一十一图，纂成一卷。
    图画周朝宫阙，作洛二水相合而斗，稍毁宫城处，人夫负土欲壅此川。作太子具冠服立於灵王前谏事。赞曰：
    禀神幼圣，继明英聪。咨谏壅水，切争饰宫。如何不纳，更事修崇。预言祸败，果致卑穷。（第一）
    图画东殿宇，作太子坐处与叔誉，师旷问答事。其师旷乃举躅其足。赞曰：
    学聚该洞，辩物谈述。叔誉斯穷，师旷匪诘。隐妙神性，谬测声质。宾帝有期，瞑臣讵悉。（第二）
    图画太子吹笙游於伊洛间，道士浮邱公降接之事。赞曰：
    位寓储宫，字著仙阁。志凌□汉，迹厌城廓郭。学凤调篁，思真伫洛。浮邱降授，解形是。（第三）
    图画宫殿作太子卧卒形，群臣颦泣事。及太子共浮邱公东南行向嵩高山事。赞曰：
    剑杖有术，符药多方。代形未化，蜕质默详。寻师道长，辞亲爱忘。隐山自逸，瘗墓徒伤。（第四）
    图画嵩高山作修学岩林居处，岩中有经书丹灶，浮邱公坐在其中。岩前作坛，王君坐在坛上烧香精思事。又王君出於山次，见桓良共语事。赞曰：
    栖山隐迹，学道炼形。年淹数纪，业契群灵。告期七日，将迈三清。桓良返报，周国待迎。（第五）
    图画王君乘鹤驻在缑氏山头，举手谢时人，并作周国帝王仪仗，及时人众等望不得到，及王君控鹤天事。赞曰：
    倾人国内，驻鹤山巅。遥谢举手，永绝归年。留情数日，冲景三天。孤轩畅远，众被悲旋。（第六）
    图画天上上清宫阙、作道君形像，仙真侍卫，作二童侧立共捧案，案上有玉策，并作一真人侧立宣付王君。赞曰：
    形声入妙，道备登真。奉朝金阙，禀策玉晨。德业爰叙，职位攸遵。二仪齐奉，万劫凝神。（第七）
    图画王君乘□车羽盖，仙灵侍从旌节导引龙鹤飞翔，从天而降，欲赴桐柏山洞宫事。赞曰：
    班锡所禀，羽仪咸备。□景浮轩，龙鹤骋辔。ユ节导从，□仙会萃。自天乘阶，瞻山赴位。（第八）
    图画桐柏山作金庭洞宫，王君坐在宫中，众仙侍卫，并五岳君各领佐命等百神来拜谒。赞曰：
    山有玉洞，宫曰金庭。九天通象，三晨伏精。侍帝斯任，弼王所贞。领司五岳，统御百灵。（第九）
    图画真人周季山作道士服於桐柏山见真人王君，王君以左手执素奏丹符欲付周君。周君长跪而受之。作夏馥著古人衣遇见王君，王君把一卷书欲付馥。馥长跪举两手受之。其周夏二人皆作山人装束，各作一笈解在其人边石上，皆跪於王君。王君作真人衣服，并有三五个仟人侍在左右。赞曰：
    周君访道，丹符见授。夏氏求仙，黄水之究。炼形奇术，非师不就。幽感爰通，冥期可候。（第十）
    图画茅山杨君学道坛宇处。王真人降，见着芙蓉冠绛衣白珠缀衣缝带剑。杨君把纸笔附前而书。其衣作真仙之制，其剑<肖皮>依经中样式。赞曰：
    真仙匪遥，感通惟密。应彼幽志，降兹灵质。诫训著言，咏歌兼述。见景非久，冲真返一。（第十一）
    ○含象鉴铭
    天地含象，日月贞明。写规万物，洞鉴百灵。
    ○龟镜铭
    龟自卜，镜自照。吉可募，光不曜。
    青盖作镜大吉昌，巧工刊之成文章。左龙右虎辟不祥。朱鸟元武顺於旁，子孙富贵居中央。
    ○素琴传
    桐琴字清素，临海桐柏山灵墟之木也。其先自开辟之初，禀角星之精，含少阳之气，昭生厚土，挺出崇岳。得水石之灵，育清高之性，擢端秀，抽枝扶疏。盘根幽阜，藏标散木，经亿万岁，人莫之识，唯凤从之游，以栖荫焉。神茂灵嗣，子孙弥远。承先胄之乔者，聚於鲁郡峄山之阳，分株徙植，略遍诸岳。既因地受气，亦殊体异材，□和空桑，冬夏异奏，绕梁焦尾，世代奇声。昔伏羲氏之王天下也，以谐八音，皆相假合，思一器而备於律吕者，编斫众木，得於梧桐，制为雅器，体名曰“琴”。琴者禁也。以禁邪僻之情，而存雅正之志，修身理性，返其天真。
    夫琴之制度，上隆象天，下平法地，中虚合无外响（阙）晖晖有十三，其十二法六律六吕。其一处中者，元气之统，则一阴一阳之谓也。而律管有长短，故晖间有赊促，当晖则鸣，差则否，亦犹气至灰飞，时移景正。神理不测，其在兹乎？上为人颈人肩，取其发声之位也。中为凤翅，取其来仪之音也。末为龙，取其幽吟之感也。其馀形制，各因用立名。施以五弦，绳缲有差，品以五音，调韵成弄。於是奏之，通神明之德，合天地之和。黄帝作清角於西山，用会鬼神。虞舜以南风之诗，而天下理。此皇王以琴道致和平也。故曰“琴者乐之统”，君臣之恩矣。师旷为晋平公奏清徵，元鹤二八，降於廊门。再奏之，引颈而鸣，舒翼而舞。瓠巴鼓琴，则飞鸟集舞，潜鱼出跃。师文各叩一弦，乃变节候，改四时。总诸弦，则景风翔，庆□浮，甘露降，醴泉涌。此明闲音律者，以琴声感通也。黄老君弹□和流素之琴，真人拊□和之琴，《内经》号“琴心”，文涓子著《琴心论》，此灵仙以琴理和神也。孔子穷於陈蔡之间，七日不火食，而弦歌不辍。原宪居环堵之室，蓬户瓮牖褐塞匡坐而弦歌，此君子以琴德而安命也。许由高尚让王，弹琴箕山；荣启期鹿裘带索，携琴而歌，此隐士以琴德而兴逸也。伯牙鼓琴，锺子期听之，峨峨洋洋，山水之意，此琴声导人之志也。有抚琴见螳螂捕蝉，蔡邕闻之，知有杀音，此琴声显人之情也。是知琴之为器也，德在其中矣。琴之为声也，感在其中矣。无成与亏，雅量贞固；有操而作，响应通变。至於五性有殊，习之而愈励，则箕子以全忠，子夏以明孝。六情有偏，听之而更切，则景公之酣乐，汉祖之伤心。与夫冥寂之士，怡闲之居者，希音通於反听，太和冲於浩然，则孙登之神游宇外，稷公之道长邱中。猗欤！夫子之所玩也。宏矣深矣！
    予以癸卯岁居灵墟，至丙午载，有桐生於阶前。迨壬子祀，得七岁，而材成端伟，枝叶秀茂。松竹为林，坚贞益其雅性；飙涧为友，清泠叶其虚心。意欲留之栖凤，而凤鸟未集；不若采以为琴，而琴德可久。候琼霜之既降，俟叶之凋去，定阴阳之向背，揆长短之尺寸。尔乃取其元，不暇待其孙枝，以甲寅年，手操斤斧，自勤斫削，重其清虚，外运力思。然琴之体，既有人肩，而无其首。尚象之义，将为未备。斯所以圆其首，曲其翅，方其肩，短其足。自馀改制，颇殊旧式。七月丙戌朔七日壬辰造毕。於是施轸珥，调宫商，叩其音韵，果然清远。故知彼群山之常材，此台岳之秀气，用白贲之全质，施绿绮之华彩。遁世无闷，有心之所；寂虑怡神，得导和之致。与其游灵溪，登华峰，坐皓月，凌清飙，先奏《幽兰白雪》，中弹《蓬莱操白雪引》，此二弄自造者。其木声也，则琅琅锵锵，若球琳之并振焉。诸弦合附，则采采粲粲，若□雪之轻飞焉。众音谐也，则喈喈雍々，若鸾凤之清歌焉。因时异态，变化不穷，触类通神，幽兴无已。非丝桐之奇致，何感会之若是？取声之入神者清角清徵，体之全真者素也。故云“见素”，字以厥义，式表其德。敬而友之，期乎益矣！
    夫木之为用也多矣，乐之为声也众矣，未若以桐制琴之为也。何者？咸池率舞，资八音之协；箫韶来仪，备九成之奏。而桐树自延於丹凤，琴声乃降诸元鹤，为感通之所致。斯在乐之特优，岂不以其象法天地；其音谐律吕，导人神之和，感情性之正者哉？自古贤人君子，莫不操之以无闷，玩之而无攵。左琴右书，盖有以也。清素者，以山名桐柏，而桐树生焉。地号灵墟，而灵气出焉。故有将遽长佳材，则成雅器，调高方外，弄送邱中。同心之言，得意於幽兰矣！岁寒之操，全贞於风松矣！相与为冥寂之友者，淡交於琴乎？
    ●卷九百二十五
    ☆吴筠（一）
    筠，鲁中儒士。举进士不第，乃入嵩山依潘师正为道士，传正一之法。元宗闻其名，遣使徵之，令待诏翰林。天宝中，李林甫、杨国忠用事，坚求还山，不许。乃诏於岳观别立道院。禄山将乱，求还茅山，许之。终於越中。
    ○思还淳赋
    伊太素之玄风，迨羲轩而浸隐，虽朴散以成器，暨唐虞而未泯。淳化日以沦亡，及殷周而殆尽，唯挺生之尼父，睹浇漓而致悯，乃修诗书制礼乐以救崩ㄨ，将驱末驾以旋轸。元元彼流沙，遗《道德》於关尹，信文约而义赜，俾浮竞以返本。固天运之推迁，虽圣人亦不能扶其颠陨。五霸既没，七雄交驰，爰至暴秦，儒残道隳。皇汉底定，人怀缉熙，孝文御宇，所向无为，刑法几措，欢心秉彝。孝武好夫征伐，亦兼崇於典仪，虽纯懿未举，而文章载施。元、成懦弱，政教陵迟，彼苍生息肩之日，在世祖中兴之时。何孝明之匪德，为袄梦之所眩，创戎神之祠宇，遵恍惚之妄见。始涓涓於滥觞，终浩瀚以流羡，历三国而犹微，更五胡而大建。华夏之礼废，边荒之风扇，气悖以兴行，人心疯以倾变。遂侮君亲，蔑彝宪，髡跣贵，簪裾贱，事竭思以徼福，劣含疑而惧谴。上发迹於侯王，下无劳於奖劝，尊之金狄，列峥嵘之紫殿。伐千亩之竹，不足纪荒唐寓言；倾九府之财，焉能充悃款诚愿？於是宝树琼轩，凌□照日，铿窈窕，不可谈悉。越章华之宏壮，罗区宇而比栉，栋宇以来，未有俦匹。重贝叶讹谬，轻先王典籍，钦刑残鄙夫，宴广厦精室。使白屋终劳，缁门永逸，自国至家，祈虚丧实。虔而是者，则绐之以嘉祥；沮而非者，则欺之以罪疾。故中智以下，助成其奸宄之术，可谓至真隐，大伪出。以{薛女}党妖徒，此焉游息，储不因耕，衣不俟织，诱施冒货，鲸吞蚕食。若蛟螭之在水，犹豺豹之附翼，罔不假小善以外慈，藏深邪而内贼。岂止一时之封豕，乃为万代之蟊贼，足使宵人得意而傲睨，上士伤心而悯默。於戏！天道乎？人事欤？天道远而难晓，人事近而可详，虽孽自天启，亦ビ由人彰。斯乃锺刘石之两羯，偶符姚之二羌，凭胡书之诙谲，资汉笔以阐扬。道安讨论於河洛，惠远润色於江湘，图澄挟术以鼓舞，罗什聚徒以张皇。迹无徵於班、马，理唯窃於老、庄，褒蛮陬为中土，贬诸夏为偏方。务在乎噬儒吞道，抑帝掩王，夺真宰之柄，操元化之纲。自古初以逮今，未有若斯之弊，逆天暴物，干纪乱常。爰自晋宋，迄於齐梁，靡不兴之者灭，废之者昌。竟流遁而不返，终取悔以危亡者，其故何哉？盖蓼虫忘辛，习其久玩，将助其理，反增其乱。若运穷数极，则君悟臣断，亿兆不谋而密移，神应感而冥赞，山川为之澄穆，日月为之炳焕。自然朝思文明，野冀贞观，譬层冰之坚积，非阳春不能使之剖泮。当是时也，太上有命，爰徵万灵，敕司奸以纠慝，遣执法以详刑。五帝合符，三皇同征，乃命天将，总天丁；伐天鼓，扬天旌；挥金镶，掷火铃；使列缺，激迅霆；出昭旷，入杳冥；捕无影，搜无声；获妖师，歼氛兵；正太阶，埽枪。荡遗ビ於千载，流惠泽於八，班师下土，功归上清。然後人伦可以顺化，神道可以永贞，变讹僻之俗，为雍熙之。亻宁淳风之克复，吾乃鼓腹击壤於岩，吟咏柏皇与骊连大庭而已矣！
    ○岩栖赋
    感元圣之垂训，悟已亲而名疏，言可放而从默，身应卷而勿舒。爱鹪鹩之巢林，在一枝而有馀，性所悦而难违，兹山以结庐，果栖迟而我惬，即逍遥之灵墟。观其缭崇峦，横峻谷，激泌泉，罗森木，後巍峨以萦纡，前参差而耸伏。追阴壑之夏凉，偃阳崖之冬燠，美劲节於松筠，玩幽芳於兰菊。虚籁清耳，□莹目，因海鹤以警夜，任鸡以知旭，虑静於无扰，神恬於寡欲。於是歌《考》於诗人，讽《嘉遁》於大《易》，远浮俗之艰险，消毁誉之损益。蹈方外之坦途，信可免於兢惕，既即阴以息影，由不行而灭迹。虽区中之末计，实世表之长策，人所弃而已收，故处约而恒。览无见以收视，听无声以黜聪，和非专於旨酒，乐奚必於丝桐。焚清香以炼气，启玉检而击蒙，期遣滞於昭旷，庶近真於感通，鉴太虚之有象，覆妙用之非空。朝天甚简，采药多暇，形犹资於吐纳，意已迸於将迓。知道无废兴，而物有存谢，故挹生本而常生，体化宗而不化。萧萧绝尘，谁与为邻？迹远而朋游益广，机忘而鸟兽可驯。韵靡叶於当时，心常依於古人，仰由皓之逸轨，咏羲农之化淳。师黄老之元奥，友松乔之道真，惭无功之逮物，良独善於吾身，所幸其自得，敢韬精於隐沦。
    ○登真赋
    悟世促而道永，知名疏而体亲，遂忘机而灭迹，方炼骨而清神。道不予欺兮感通象罔，天必我鉴兮保合元真。阴滓落而形超，阳灵全而羽化，惟九仙之奕奕，降八景而来迓，何霓旌之悠扬，吾其整此霄驾。持造化之系，出存亡之表，远四野之冥冥，近三辰之皎皎，涉虚寥之浩旷，觉宇宙之卑湫。龙鸾竦兮，升我於元都，流玉音於至寂，散金光於太无。星官後从，□将前驱，使八威於六领，荡遗ビ於天衢，麾百魔以震伏，总万灵以游娱。翠旄纷纷兮，拂重霄而凌厉，入阊阖之九关，过太微而一憩。倚华盖而招真，登紫庭而谒帝，饮予以沆瀣，乐予以玄钧。左盼夫郁仪，右瞻乎结，信巍巍以荡荡，肃肃而振振。享燕斯彻，遨嬉未已，泛匏河之广流，搴析木之芳蕊，灵香霭而八冲，宝□沓而四起。谅兹境之足悦，乃此情之匪留，扬玉轮以迳进，更冉冉而上浮。控三气而高举，何万夫之足越，觐元始於玉晨，谒虚皇於金阙，真朋森而无算，咸顾予以致悦。於是凝而为有，散而为宗，见不以察，闻不以聪，视极於无际，听周於无穷。动不因心，飞不假翼，与浩劫而灵长，视万椿为一息。或跻绮合之榭，或宴圆华之房，蹑太汉之清迥，弄明霞之煌。仰瑶岭之嵯峨，俯碧津之汤汤，罗绛树之杳蔼，激神风之琳琅，何至乐之靡极，永逍遥以为常。
    ○洗心赋
    尝甄道以谋己，考往哲之所经，资忠孝兴仁义，保存殁之令名。伊周功格於皇天，孔墨道济於生灵，始崇崇於可久，终寂寂而何成？唯闻松乔之高流，超乎世表以永贞，意禀受之使然，固修炼之所得，奚稽疑以究理，庶仿佛乎遗则。斯乃御太易之祖先，体虚和之宗极，出变化之机范，离阴阳之动息。知成我者神，则我者人，神符性以契道，人应情以丧真。彼昭然而独见，乃萧邈以殊伦，故能积精微而显着，乘一气以日新。昔予感夫前修，良反俗於壮齿，捐区中之末驾，骋方外之逸轨，收当世之所遗，贱时人之所伟。俯沧海以渊澹，仰赤霄以耸峙，人耽厚味与华饰，吾不知其所美也。於是远尘境，栖□岑，洁其形，清其心，方冀睹杳冥之状，闻虚寂之音。真人居高以流惠，正气无远而见寻，鉴双景之皎皎，翼万灵之森森。莹丹宫之神光，漱玉池之灵液，修五纬以飞奔，蹈七元而纵历。阳晶煜以景萃，阴滓涣而冰释，体因用而弥和，心有存而转寂。味元旨以永日，讽灵篇以自怡，虽天路之辽，庶通感而可期。何逆虏之干纪，集兵戈於洛师，畏巢焚以鸟逝，聿投迹於江湄，忧虞匪遑於专静，吾道於是乎中亏。使清虚恬淡乖其致，为垢浊喧嚣之所欺，遂荏苒以忘返，将十年而迨兹，惜流光之不驻，鉴华发以兴悲。噫嗟进有驰车升邱之难，退有转规入谷之易，萦尘务以汨没，皆近习之所致。徇人情之所取，必神道之我弃，理无往而不复，思挺然以释累。污可以洗，浊可以澄。俾疏堕之情废，则精勤之思兴，代甘芳以淳淡，易浮荡以瞄凝。合抱生於毫末，履霜至於坚冰，孰谓希夷之无物，吾必知恍惚之可凭也。乃复拂衣长林，从其夙尚，近宗仙经，远禀真匠。机已忘而气正，战复胜而神王，庶斯道之有恒，喜勿药於无妄。夫造物者结虚而为实，致道者反粗而至精。所以齐天地之悠远，叶日月之昭明，哀众人沦胥以徂谢，吾方独务於长生。
    ○庐山□液泉赋（并序）
    筠所居之东岭，其侧有泉，洪纤如指，冬夏若一。山少凡石，至多□母，其水色白，味甘且滑。此则□母滋液所致，因名“云液之泉”，乃结宇其旁，引於轩庑之下。既饮既漱，永玩无攵。今兹夏季不雨，至於十月，江河耗，井涧涸。此泉泠泠，不减平昔。懿其若是，爰以作赋。
    坤元孕气，潜畅成泉，冠五行之首，为万物之先。爰有清流，出此山侧，处蒙险而难和，犹井渫之不食。我搜灵秘，载披载登，见其地僻至洁，源深有恒，Ё寒不为之损，暑雨不为之增。乃考室就饮，而乐在枕肱，甘侔元玉之膏，滑乃□华之液。疚可蠲，生可益，引充狎玩，惟意所。悬之则洁素，壅之则澄碧，昼浮光以悠扬，夜含响以淅沥。阴阳为灾，水旱失节，不雨炎夏，暨乎元月。汪汪洪波久已竭，耿耿瀑布今亦绝，挫江湖之浩荡，沈涧谷之微劣。斯泉秉彝，毫纤无亏，虽远不г惠，而近有所滋，彼氵崩霈於畴日，岂不惭涓涓於此时。夫醴泉无源而易涸，丹溜乍见而难挹，曷若止以为鉴，酌焉取给。何异神仙之瀵，帝台之浆，涌异域之表，湛无人之乡，兹亦标奇於绝境，真可谓灵而长者也。
    ○竹赋
    惟神灵之播育，何备物之实繁，伟兹竹之标挺，得造化之清源。契道合虚，表贞示节，叶森散以翠错，茎鲜修而琼洁。尔其和风流畅，万汇昭陈，扬葩煜其密苑，荑柳蔼於通津。不郁馥以启曜，但葳蕤而有筠，亦未之为异也。至如杀气凌厉，凝霜萧瑟，览平楚之苍茫，窥众林其如失。冒冰霜之涸Ё，逾青荧以郁密，则殊可重焉。故《诗》曰“如苞”，《书》称“厥贡”。猗兹淇园，美彼□梦。昔在轩後，肇官阴阳，俾伶伦於ㄍ谷，伐修竹之珍篁。裁六律以协气，调八风而顺常。然後成竽以备乐，其声滥而弥长。笙镛以间，鸟兽跄跄，谅自然之纯粹，曷群材之可方。若乃渭川千亩，山阳数林，会稽方润於碧玉，罗浮比色於黄金。上[
NXI]々以□翳，下泠泠而风吟，祛赫曦之燠景，纳凄清之凉阴。王子所以啸咏，嵇生为之幽寻，召嘉宾及令友，畅酝与鸣琴，美游盘之逸趣，清寂寞之远心。若乃夹沧江，倚丹，蓄水雾之沈沈，摇岩烟之漠漠。湘妃有挥涕之感，楚谣兴防露之作。或挺鼓吹之，或垂天门之旁薄，皆鸾凤之所翔集，孔翠之所栖。岂独婵娟於广漠之壤，亦有璀璨於蓬莱之峰，结实珠粒，敷花紫茸，拂皓粉以飞雪，摧绀茎以韵钟，固列仙之攸玩，匪吾人之所从也。亦有化雉吴国，成龙葛陂，舍人，育虫桃枝。一笋明其允嗣，三节获乎婴儿，荣灯纂以感孝，茂窗棂以表奇。冢坛以尘灭，环石床以荫滋，皆灵变之谲怪，良难得而备知。尔其众汇非一，则有[
</div>
    <div class="pagination">
<a href="全唐文_page550.html">上一页</a><span>...</span><a href="全唐文_page546.html">546</a><a href="全唐文_page547.html">547</a><a href="全唐文_page548.html">548</a><a href="全唐文_page549.html">549</a><a href="全唐文_page550.html">550</a><span class="current-page">551</span><a href="全唐文_page552.html">552</a><a href="全唐文_page553.html">553</a><a href="全唐文_page554.html">554</a><a href="全唐文_page555.html">555</a><a href="全唐文_page556.html">556</a><span>...</span><a href="全唐文_page552.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
