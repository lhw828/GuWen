<!DOCTYPE html>
<html>
<head>
    <meta charset="UTF-8">
    <title>香艳丛书 - 第 267 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 267 页/共 467 页</h1>
    <div class="content">　　一日有客访其师，展秤对奕。师令侍坐观局。卜素不喜此，而下子甚迟，久之昏然欲睡。目少合，即见童子奉师命来召，恍惚中若忘所为，即从至云房。见师坐石上，谓曰：“汝向欲求道，今已及时。”遂出一卷相授：“此金蝉脱壳秘诀，虽不能历亿千万劫，而朝真拜佛，不难作游行仙也。”卜拜受教。急归，研学三日后，忽尔贯通，豁然大悟。于是驾云控鹤，所欲从心。遂上朝玉清，注名仙籍。帝赐宴云霄宫，白凤青麟之脯，灵芝元菜之醴。天乐铿锵，众仙列坐，浮邱挹袂，洪崖拍肩，皆拱手而称道友焉。会蕊宫九公主下嫁，众仙往贺。有赠霞裳者，有贻云帔者，有送明珠履、紫锦囊者，卜独赋诗八章，为催妆词。其诗云： 
　　逡巡莲步出瑶台，月貌端凝宝扇开。 
　　一样娥媌天女妒，十分羞涩侍儿催。 
　　绮情暗注乘龙梦，慧业应怜倚凤才。 
　　拚教双眉通半笑，见郎心怯尚徘徊。 

　　翠羽明珰画里人，掀帘几度唤真真。 
　　琼枝娇小香犹涴，绣阁温柔气亦春。 
　　吴氏彩鸾天下色，赵家飞燕掌中身。 
　　莲花丰致原清绝，出水亭亭不染尘。 

　　脂痕红媚照芙蓉，月府偷窥一笑逢。 
　　镜里花枝皆绰约，宫中环佩自从容。 
　　蛾眉细簇秋山远，鸦鬓轻拢宝髻松。 
　　千万呼卿难自主，一回欢喜一羞侬。 

　　世间国色已堪怜，况是清虚窈窕仙。 
　　上界妆成无妙相，美人修到有情天。 
　　不妨萧玉联佳偶，但祝刘樊驻少年。 
　　珍重荒唐云雨梦，恐防织女妒双眠。 

　　第一仙人第一娇，东风杨柳斗宫腰。 
　　钏声细碎金条脱，钗影迷离玉步摇。 
　　万顷情波通碧海，二分明月嫁红萧。 
　　梨涡笑口樱桃艳，再把双眉按谱描。 

　　元英好梦住华清，卅六天中播艳名。 
　　满院棠梨藏紫玉，群仙珠翠拥双成。 
　　楼头坐月熏香暖，云里飞莲落瓣轻。 
　　若向苍苍征色界，广寒深处最多情。 

　　妙冠诸天殿众芳，冰肌谢却麝兰杳。 
　　镜中宝相燕支湿，帘底新妆翡翠凉。 
　　九极家声传粉史，两行宫使列霓裳。 
　　遥知他日卿夫婿，定学樊英拜女床。 

　　盈盈仙蕊尚含苞，雪藕泥沾果孰教。 
　　羞态矜持双颊际，欢情融洽两眉梢。 
　　锦云百结鸳鸯带，绣玉连床蛱蝶巢。 
　　最恼轻狂诸姊妹，人前故意苦相嘲。 
　　诗成，传诵群曹，以为佳话。帝知之，恶其淫艳，欲贬其职。幸蕊宫王妃爱其才，竭力斡旋，得保无恙。 
　　明年，举天试，取后，即放各处城煌神。前列者授纠巡使，或役狐鬼，或察神祗。题为“误国庸臣、贪贿赃吏死后如何定罚议”，“推广十八狱说”，“募建银桥渡星河启”，“蓬岛看云、蕊宫宴月、瑶池拜母、金王各七律一首”。仙班中有不能文者，往往倩卜捉刀。榜出，卜以第二人授泰山司，职掌群狐。到任后，狐仙供奉，各以雌来，献媚争妍，惟恐勿当。卜恐被谴，不敢纵。司院狐严叟有幼女阿凤，貌冠等伦，卜爱之甚，而终为职守所拘。一夕月明如洗，情思悄然，手录《催妆词》，高吟曼诵。忽窗外细声切切，若有窃听者。启窗视之，则阿凤也。相见惊疑，凤即遁去。次日狐媪至，稽首笑恳，谓：“小女阿凤，敬慕仙才，愿求姻好，幸勿以异类屏弃。”卜踌躇不允。媪曰：“倘势或难从，请充姬媵。”卜终以天谴为辞，峻色相拒。媪无奈何，怀愤而去。越数日，闻阿凤病。卜知为己，而无可慰藉。夜，媪率数婢舁凤至，置榻上，形色惨淡。媪愤谓卜曰：“人病如斯，即铁石心亦当少怜惜，莫作高枕无事者。”遂汹汹去。卜视凤气若悬丝，泪承于睫，而花容憔悴，益觉可怜。心大动，不复顾考成，偎颊低呼，接唇吐舌，以仙液鼓其丹田。凤心大快，少间霍然而起，盈盈拜床下。卜抱置膝头曰：“得卿如此，谴责亦所甘心矣。”凤曰：“妾聆仙吟，爱极竟忘贱陋。承郎不弃，愿此后教之。”卜入袖摩娑，滑如凝脂。接其吻曰：“真妙人，非卿而谁。恐合德温柔乡，无福消受也。”遂解衣就寝，备极绸缪。次日女暂回母家，约三日后料理妆奁再至。卜亦寓书于严，殷殷奖饰。 
　　至期凤果率仆婢运妆至，谓卜曰：“二姊阿燕、表姊紫羹，及姨姊碧云，今晚来贺，宜少作东道。此亦供奉辈，郎无庸避也。”遂遣仆而留婢。至晚银烛高烧，婢报紫姑至。即见紫蕤艳妆入，笑曰：“阿凤默不言，嫁如意官人。我欲看新郎君，究如何丰致，遮莫令人想煞。”遂致礼入座，端视卜曰：“新郎大好，无怪痴婢子相思不置。”言未已，阿燕又至，年十六七。顾紫曰：“吾来邀汝，婢言才已去。恁性急不少待，看妹夫直尔高兴，将欲向阿凤分杯羹耶？”紫曰：“汝自迟迟，令人待久不能耐。汝不嫁姊夫，恐姊夫未必放汝，只怕先弄大姨，后弄小姨耳。”燕笑起以扇击其背，嗔曰：“婢子利喙，愿祝将来嫁一口吃婿，期期艾艾，尔时不闻一快语，苦处不知向谁诉也。”言次，碧云亦至，年十八九。以锦荷囊赠卜曰：“幸托宇下，苍卒无可致贺，此物妾亲制。闻凤姊大喜，两日于灯下赶成，手腕欲脱，请收之，勿背人齿冷。”卜大悦展玩，极赞其工。紫曰：“碧云妹手段益妙，阿姥尝谓当今薛夜来。惜妹夫不良，不怜妹苦，终日聒絮。近日妆奁中，又不知花消几许钱也。”碧云闻之，默不一言，而闷气填胸，遽以绣巾拭双眼。燕曰：“今对新贵人，止可谈风月，无得道心中事，令人不欢。”因问曰：“姊来何迟？”云叹曰：“苦命人所遭，不知从何处说起。箧中典质一空，衣无一袭。去年阿母添制新衫，渠夺去，不知赠谁家婢子。昨日向阿母辗转借得，适才送至，欲速亦不能速也。”言已又泣下。凤及燕不欲闻，以他语乱之。重复欢笑，洗盏更酌，夜半始散。 
　　卜以碧云遇人不淑，心不能安，遂召其婿，面加斥责。婿不服，反唇以讥，谓：“仙司政祗从公，何与人家事。”卜怒削其籍，充发阴山。迎碧云归，与凤同住。婿故强项，脱绁遁，以夺妻奸宿上控天庭。帝查确，飞遣功曹系卜去。凤、云惊惶求赦，宛转娇啼。卜留恋多情，不觉大恸，随施法拒天使。使怒，飞巨锥击之，适中其脑，痛甚而仆。凤及云大哭曰：“郎君死矣，奈何！” 
　　惊乱间，觉身在师旁。客落子迟回，局尚未毕。而凤、云娇哭之声，犹在耳畔也。心中疑讶。俟奕毕，问之师。曰：“魔由自生，我何能解？”卜不能再问，仍出事樵。 
　　一日小憩山麓，忽钦使至，哗然曰：“犯在此矣！”竟捕之去，解赴廷讯。上责之曰：“朕待汝不薄，乃违命私逃。倘天下皆效所为，将置君父于何地！不可不一警戒。”即命廷杖。卫士数人，持盘龙棍，朱漆装金，其粗如臂。击十数下，血肉黏糊，痛不能声。既而下棍愈猛，“拍达”一声，股骨竟折。隐闻卫士启奏股折，卜则惊悸魂离。忽若梦觉，己身尚在黑狱中向壁而卧也。小鹿攻心，久之神定，始知以前所历，皆是幻境。遂复安心忍气，以俟冥罚。 
　　会中元，九幽鬼犯，皆得放出，受生人拯济。倘得天牒，罪重大者可转生。卜随众出，有鬼吏监守之。共至一处，见高僧十数人，设盂兰盆会。管箫铙鼓，入耳快心。坛上一僧袈裟跌坐，顶上现圆光一缕。光中一僧，虽小不盈尺，而神光四射，宝相圆融，持天牒，上作龙蛇文，向空飞射。坛上下金刚神四名，高丈许，甲胄而立，状貌狞恶，须眉毕张。鬼不敢近，近则以巨杵击之。俄有一牒至，堕怀中，卜藏之，众鬼皆拱手贺。会散，得牒者五人，别有鬼使引见冥王。验牒已，王曰：“卜某罪重，奈何？”吏查例进曰：“可罚作驴，劫后再转人身。”王颔首。 
　　 役即引卜至一厂，空中架木如梁，大逾数抱，轮辐亦广数亩，香气氤氲，光烛霄汉。鬼跃登者数万计。旋幢幡数人，引一妇至，虽鸠形菜色，而檀芬馥郁，首射金光。卜亦欲从之登，鬼怒目拽之曰：“此天神道，皆忠孝节义之人。汝何得俱旋！”又一轮转至，鬼役抱而升之。足随轮转，遍体清凉。惊顾间，已为小驴，卧鸡栖豚栅之旁。母驴舌舐其毛，若甚爱惜。主人来视，亦甚喜。驴渐长，教令耕作，负重致远。而性甚劣，往往受鞭挞，性终不改。主人有女甚美，心好之，偶来试骑。驴俯首承以背，行亦稳，恐其颠也。自此工作，皆不受羁勒。惟女至则驯，摇尾受范，爱惜备至。主人见其劣，售之去。驴不食死，见冥王。怒曰：“汝已畜，尚淫心未改耶？罚作豕!”及宰片片脔割，痛苦无量，呼叫哀啼。忽若梦醒，闻娇唤曰：“相公被魔耶？”启眸，则卧素霞怀中，粉脸相偎，香息犹微闻鼻际也。 
　　卜遽起四顾，默想定神，咄咄称怪。霞亦起，见神情怪异，急问何故。卜诧曰：“仆今为宰相耶？”霞笑曰：“相公入阁三年，尽职无想，显荣已极，何作此险怪语。”卜再一思维，不觉失笑，因述所梦。霞日:“幻梦何凭。相公心血过劳，以致如此。”即自起斟参窝汤以进。卜食其半，馀则霞自饮之。再觅高唐，欢然狎抱。次早欲觅刘氏告之，霞曰：“夫人前月告归，相公已忘之乎。”卜转想爽然曰：“一枕邯郸，何健忘如此。”因冠带入朝。未午即退，与诸姬围双陆。次姬方氏素贤，每谏，卜勿听，且疏远之。至是自缢，报至，并呈遗书，有“怠政耽淫，不忍见君覆没”等语。卜颇心凛，命厚葬之。霞夺书火之曰：“丙吉不问牛喘，无为而治，何独渺视相公耶？”卜亦粲然。 
　　无何，边敌有警，入某关，省城被陷，大吏死之。上知卜能军，以大经略率羽林一万往讨。卜妖姬美妾，不忍别。素霞涕泅相留，泣不能仰视。卜善言譬慰，霞牵袂不释。无已，携妾从军，恐招私议，乃令易男子装。着小蛮鞾，锦袍雉尾，丰致益佳。星夜驰去。时敌氛正炽，闻卜至，相顾失色。潜议以子女金帛数十车赂卜，愿请成退师。卜首肯，遂不备。敌夜袭之，王师大溃，杀戮无算，霞亦死于军。贼更猖撅。卜痛心惧罪，悔念交萦。未久，有代者至。囚卜解京，道路传闻“有劾卜携妾入营，贪贿纵敌者。”既至京，略一勘问，奉旨斩决，即絷赴市曹。已设别宴，陪者同僚数人。卜无心食味，泣下悲歌，觉相对冠裳，黯然无色。宴已，谢恩就戮。 
　　青锋一激，魂魄都飞。惨哭一声，觉有拍其肩者，呼曰：“茶熟矣，何沈醉不醒耶？”惊惶不定，举首瞻顾，则在萧条斗室中。妻煎茗于鼎，正作苍蝇鸣也。凝神良久，呆若木鸡。妻不解所为，莞尔问故。卜详告梦境，又旁瞩侧睨，携妻而熟审之。妻疑其醉，卜曰：“非也，恐仍是梦中耳。”因趋至庭中，巨跃大呼，仰视月轮，皎洁当空，不觉哑然。乃入室详志前由，遍告同志。自此安贫乐天，不作妄想。惟笔耕以糊口，与妻酌酒吟诗而已。刘氏有《绣馀小草》，诗词娟秀，苏蕙左芬，无以过也。后附卜生《梦缘》一卷，其所自述如此。 

　　淞滨琐话十一 
　　燕台评春录（上） 
　　余友第九洞天樵者，客居燕台，时作绮游。南旋遇余于蓬莱仙岛，酒酣谈洽，出示《评春录》曰：“此北方之雪泥鸿爪也。”余因为采录二三，花天酒地中，亦足觇其一斑矣。 
　　潘藕仙行五，维扬人，舵师女。失风泊津门修艌，三月，贫不能归，因鬻院中。貌娟秀，性和蔼，举止温婉。客至瀹茗治具，事事精办。都事与举子相识，多厚索赠遗，金珠绮绣，皆取给焉；稍不满，则招之不复至，独藕仙不效丁娘十索歌。与诸暨周孝廉善，时过所居。言及身世飘零，未尝不哭失声。值吴会沦陷，南中音耗不通，周与余相对长愁，不能以斛珠赎，惟于酒边灯下，把袂拭涕而己。 
　　李菊如，本良家女，居杨梅竹斜街。为邻子所诱，已而金吾羽林监史椽奴窥其艳，争求识面。李悔之，不能复拒，惟闭匿不甚见客而已。滇南何君，制府之介弟，一致于露君家。肌肤洁白，秀目长眉，弓鞋纤瘦如指。性沈静，寡言语。是日荷花生辰，主之者花铃洞天樵者，与李水部共宴于种玉圃。诸姬谐笑甚欢，菊如终夕不发一语，俯首微粲，丰姿媚绝。 
　　贾纫秋貌妍艳，声价甚重，室中陈设都丽，流苏绣褥，异香喷溢。性嗜睡，尝隐纱枕囊，春梦沈酣。汉皋子为作《海棠春睡图》，题者多一时名士。 
　　钱桂卿与藕仙同院居，髫年丰润。潘工愁，桂卿潇洒自喜。蓄英石一枚。癸亥复来，则藕仙已嫁，桂卿亦他徙，未几于潘秋琴家见之，憔悴不似昔时，见之几不复识。桂卿笑曰：“君不记供石人耶？”始恍然悟。缅述乱后情事，回忆昔游，真如梦寐。黄垆邀矣，岁月如流，可胜慨哉！ 
　　京师三曲，多在城外。胡畹芗，居宣武门内，年甫十六，靓好如处子。王丽君，粤东人，丰神清朗，而举止落落大方。周冬郎集揉秋栊，端坐笑言，娓娓作清谈，洒脱可听。都中妓多皖齐燕代产，莲径竹西，绝无仅有，至珠江春色，亦于此一见云。 
　　韦桐仙，小字凤儿，年十七，小鬓窄褙，风致楚楚。与林公子有锲臂盟，欲贮之金屋，而假母方以奇货居之。公子阴令人讼诸司城，托给谏落其籍，竟辗转得之。林官秦中，挈之去。林死潼关，姬遂琵琶别抱。洞天樵者赠以楹联云：“桐阁香芭巢翠凤，仙源麻饭比红儿。” 
　　马露君，丰靓秀丽，眉目间朗朗如玉山照人。慷爽自喜，好豪饮，每倚醉捉耳灌客。滇南花铃，本蒙诏世家，少豪侈，下笔警绝，并习拳勇刀剑弓槊事事精妙。入赀为郎官，上自公卿邸第，下至舆台役隶，无不知其名。不二年，挥霍十余万金。以斗促织罢官。出从大帅征皖，语不合归，狂歌斫地，益无聊。与予游，往来露君家，酒酣缘撞舞剑，想见壮心欲裂也。予出都后，花铃再遭蜚祸，几陷大辟。昭雪复起，为京秩。予亦九死一生，幸脱贼刃。霜雪关山，得复见，悲喜交集。花铃悔少年孟浪，余亦痴瞋自忏，相对意气都消。问露君，亦不知何往矣。 
　　潘爱琴，姑苏人。少鬻甬上为妾。夫亡有开阁之命，遂还白下，已而转入京师，堕落平康间。长眉压黛，秀靥承颧，虽齿少长，而风致嫣然。操吴音，绵丽可听。庚申夏秋，南道隔绝。余愁思坌集，每相对谈浙东景色，辄复黯然。癸岁复见，秋娘老矣，而风情如故。未几，珠损玉化，惜哉！潘后改字秋琴，余集《文选》赠以楹联云：“秋芳自赏，琴德最优。” 
　　岑雅仙，性情温厚，某太史尝称之曰：“见雅仙醰醰有味，如饮越中女儿酒，不自知其心醉。”雅仙能唱南曲，弹琵琶，此他处所弗能逮也。盖南中妓悉能刻宫引征，竹肉相宣，令人听之忘倦，都下多不知歌管。予初至时，置酒尚有肴馔，伎出局承应，尚系裙侍饮，尚行令拇战，近概蠲免。予戏曰：“实事求是，悃愊无华。谓之讲学家可，登之卓异荐牍亦可。然多见士大夫，举止大方，是其所长也。” 
　　金月卿颇泠然有豪气，不屑屑作儿女态。西贾挟巨金啖之，夷然不顾。其风格如此。 
　　高春痕纤瘦波俏，体若凝脂，秉性简默，而意韵沈穆中，风度遒逸。庐陵欧阳伯子赠以诗。叙有“钞延瓜蔓，熛烽碎铁汉之魂，梦别桃花，铅水下铜人之泪”句。为一时所传诵。 
　　曹蓉芗行三，以琵琶著名。性轻佻，数从人，恒以不合放归。而豪华自喜。贵介英俊，无不倾倒。都中伎近日鲜解音律，独丁月卿以箫称，李竹仙以笛，高三以阮咸，莲仙以琴，蓉芗、雅仙俱以琵琶得名，盖所谓庸中佼佼者，余多肉屏风矣。 
　　张韵珊初依兄避难淮上，嫁一游客，相从入都，始知为人所渔猎。既至院中，常郁郁不得志。性卞急不能容物，昵之者多失欢去。然貌瘦秀，玉骨纤腰，甚都雅，故名冠章台。庚夏月卿嫁后，所遇无当意者，得韵珊甚惬，曾赠以楹联云：“闲翻韵府寻诗料，醉把珊枝当酒筹。”其年秋七月，津门事棘，踉跄出都。某帅勤王至，以油壁车迎往天宁寺，宠甚。已而帅下狱，珊亦退老，寻嫁作商人妇。呜呼！大树萧骚，残花飘泊，与雍门琴响有以异乎？或传韵珊轶事者，甚可笑。一日出眺户外，有子女丐食者，问之，曰：“吾瓜步人。父母同入京访戚里，适是人以事去。南旋，抵王村，父病死，赀斧罄，草草藳葬，复折归，母又卧病，无可为计，故偕行乞耳。”珊怜之，慨然曰：“吾乡显者未知耶？奈何无桑梓情！”出十金贻之曰：“将去作小贩，勿乞也。苟不足，当再相告。”予嘉其义，欲解囊畀之，则艴然曰：“吾行吾志，岂望君佽助乎？” 
　　钱畹芗，年十五，秀冶天生。一日与友人同饮摩云阁，有客新授观察，颇扬扬有骄色，钱甚鄙薄之，隽词冷语，尖刻异常，合座为之大快。 
　　张芝卿，行九，母兰仙，素负重名。嘉道中，六街禁令严，歌郎比户，而平康录事不敢侨居，士大夫亦恐罹不测，少昵妓者。至咸丰初年，有兰仙、竹仙、蕙仙，一时名噪都下，朝绅争联镳诣之，金吾令亦少弛矣。蕙仙能诗画，兰仙工歌曲，竹仙善弈。余见芝卿时，蕙仙已死，竹仙已嫁，独兰仙在，亦谢客为大豪所主。秋夕至其家，闻唱《絮阁》一折，风雨凄凄，蕉声满耳。听《念奴》一曲，真不知人世有愁思也。芝卿貌亦娟媚。李竹仙以工笛故，取子渊“愿字洞箫”之意，清韵拔俗，亦都中一名辈也。潘孝廉至京，一见昵之，几于无竹仙不欢。揭晓日，醉卧其家。比明，婢媪市登科记付之竹仙，则潘已获隽。相传为佳话。 
　　韦芸香，貌极艳，唇下有红痣，余尝戏之曰：“此洛花中一捻红也。”癖爱画，凡一册一卷，收藏若拱璧。后嫁一贵官去。 
　　韦素云擅名北里，车马骈集于门。素云性尤骄矜，闽中某太史纳之。太史南旋，留都下。会笞婢死，事发，下狱，银挡铁索，如阎幼芳之备受笞楚矣。 
　　钱素卿行四，本回鹘种，柔情多态，与花铃生极昵。花铃从军淮上，姬绣小影，并作二十三札寄之。花铃亦刺臂血书长歌以报，歌凡三千余言。 
　　王盼云颇妖丽，饮馔居处甚华腆，五陵裘马少年，趋之若狂。余为画宫纨，题有“莫谓薄命人写此一幅桃花照”语。盼云捧扇汍澜，因感怅竟日。 
　　金小雪卿，团靥长颈，肌理白哲，足趺春妍可爱。自以颇有名都知老，举间倨甚，一时采声誉者，争以得见颜色为幸。癸亥复至，则所居已易主，门前车骑暄阗如故，而春风环佩杳然人世矣。 
　　何月仙，皖籍。和平雅素人也。容姿妷丽，双眸炯然，殆古之所谓佳侠含光者也。性豪迈，缠头到手，辄挥霍去，殊不甚惜。或有规之者，必笑为“守钱虏”。生平极爱文士，见有贫不能自振者，辄资之。莲溪生，京师中巨贾也，偕其友张茂才往，天甚寒欲雪，张犹着单布袍，谈吐生风，绝无瑟缩态。继送之出，挺立朔风凛冽中，若毫不知冷者。月仙甚奇之。时张欲南旋应秋试，慨然出二百金赠之。明年张捷南宫，鸣驹过访，立倾囊中金为之脱籍，鼓乐迎归，居然为正室云。 

　　燕台评春录（下） 
　　余素素，皖人。丰姿旖旎，通书史，见篇章词曲，辄爱玩不忍释。癸亥重见，求为画江梅帧子，往来甚欢。素能绘兰，案积缣纨，不得暇，每倩予代作。一夕微醉诣之，摘髻上晚香玉相赠。有时解罗襟、出香囊相视。午寝晨妆，情款颇昵。会友人有妒者，踪迹遂疏。秋末，客或招饮，别泐笺见寄，深衷密意，殊可感也。贻以楹联云：“余怀同静寄，素愿结芳馨。”甲子余入秦，素从何员外。何没，复归袁明府。自都中携所画乞词，睹其用笔益古淡，填《玉京谣》一阕，凄楚之思，溢乎言表矣。尝忆癸亥五月，骤雨如注，慕君驱车相过，约同访素素。值有客，欲出。素急止之。须臾客去，方共谈谐，而召佐酒者数辈。素留予少待，因与慕共论词曲。素归问曰：“久憩闷耶？作何消遣？”予告之，曰：“《会真记》藻采奇丽，妾夙好读，顾所赏何等也？”慕曰：“《闹简》神奇变化。”余曰：“不如《哭宴》至性淋漓。”素曰：“《拷红》浏亮伉爽。”慕以素与余独以文字相知，举“我有翡翠衾”一节讽之。素顾余微笑。予曰：“你便知我一天星斗焕文章，谁可怜我十年窗下无人问？令千古文人一齐拭泪。”素曰：“小姐可怜我为人在客。”相与欢笑。已而客麋至，比宴集阑珊，东方既白，遂同载归。今素不得见，而慕宦东粤，卒于官，悲夫！ 
　　崔小韵香，赋性便娟，善解人意。甲子秋，避雨其舍，遂相识。戊辰春，试复时，过之。雅以才调见重，虽富商豪家，视之蔑如也。姬工笔札，尝畀余一缄云：“一日不见，邈若三秋，况今三旬耶？不奉颜色，思何可支？病魔相侵，委顿床褥，近已小愈，枯坐无聊，烹茗延俟，过我作清谈何如？” 
　　周小卿，居爱莲堂院中，以弦子六呼之，妙于筝阮，能鼓琴。余西迈日，客有饯于周者，群姬未至，枯坐无聊，听弹《湘妃》一曲，觉泠泠然有凌波出尘之致。曲终，纵谈人间世，出语超脱，时杂禅悟，亦不愧一时名都知也。小卿虽系裙钗，性权谲而险，或赠以楹联云：“小坐得酒座琴言之趣，卿情在秦关蜀道而还。”盖讥之也。 
　　燕仙张姓，眉目秀澈，行蹲蹲，类飞燕，故以为字。所居堂曰睇春。能画花卉，喜作蕙草海棠，调粉晕色，终日不倦。所作妩媚秀逸，一望而知为闺中手笔也。自恃其长，不轻为人下笔，以故知之者少。与阮孝廉极相得。阮困逆旅，燕仙厚赠之，绝无德色，爰以女郭解称于时。翁民部书法妙天下，燕仙求楹帖，略少凝思，答曰：“得之矣，然病割裂：‘轻燕受风，众仙同日。’如何？”北人读日如入，媾也。闻者为之哄堂。 
　　阿妮，苏州人，或云越产，宦裔也。某京卿者，理学名儒，闻为故旧女孙，急欲赎之，为脱乐籍。而中州相国子方昵之，反为所诬，京卿几得祸。在诸角妓中，甚负盛名。未几去，止沪渎，易名珊珊，艳帜高张，一时趋之者若鹜，门前车马，盛于都下。某太史颇昵之，欲与订啮臂之盟，而阿妮视之，殊落寞也。某京卿悉其踪迹，讽地方官逐之去，不知所终，或云发狂疾死。姬明眸皓齿，其秀在骨，吐属亦复雅隽，时出妙语，令人作十日思。乃既已堕溷飘茵，又复香销玉碎，世间薄命女子，如姬者，其尤哉！ 
　　白芷姓李，亦行院之翘楚。慧丽能歌，粗解文字，每见客之娴诗词者，必以歌曲中字义相询，僻典难字，必根究其源流。一日以“祆庙火”问魏叔恒，魏不能答，即笑曰：“余今日难倒魏孝廉矣！姬考祆庙之由来，原本盲左谓古有雎水之神，杀人以祭，即此是也。相沿至六朝，其风尤盛，波斯火教，殆其遗习。”魏聆其言，面为頳。然姬所知，不识闻自何人？北里间传为韵事。 
　　潘梅卿洁白丰润，姿首颇佳。洪量善饮，绮筵一开，辄喜拇战，必先以十觥为率，当之者无不辟易。所居幽邃，曲折回廊，环植紫竹，清风徐来，韵如戛玉。深闺密室，小径通幽，帷帐鼎彝，陈设都雅，时人比之顾横波、李贞美焉。自奉亦侈靡，厨人一日畀十金，尚嫌无下箸处，后卒以穷死。余当其盛时，常诣其阁中小饮，姬必为谋精粲。三爵既毕，必为之作画书字，缠头之值弗计也。记尝贻以楹联云：“梅影月移香欲笑，卿情春懒梦初甜。”又云：“梅是几生修到，卿真明月前身。”姬谓第二联雅近自然。 
　　董小莲香，貌韶秀，性恬淡，不喜谐笑。画兰师杨龙友法，多藏弆名人墨迹。徐公子一见爱之，赠以五百金，卒不能得其欢。同时有故家子，憔悴风尘，一官潦倒。莲香愿身事之，虽衣布茹素，弗悔也。会隔阂不果。去官之日，莲香饯别于长亭，私以数百金置其橐中，挥鞭竟去，其人不知也。行百里，解装逆旅，白镪累累堕地。莲香之深于情，近日所不可多得者也。 
　　北韦胡兰芬，亦能画兰，初甚劣，余笑曰：“此蒜葫耳，岂九畹香草若是耶？”胡闻大恚，遂专心肄习，不数月，业大进。其颖敏若此。性通脱，待客无生熟，一以诚。客馈以物，感其意，不轻掷。与余相识三年，缠头之外，无所赠贻，而姬待余益厚，视丁娘之十索，盖有间矣。 
　　张慧卿行一，扬州人。自云访戚不遇，遂流落曲中。貌清癯微麻，而态度温柔，不类倡女。能绘梅竹，善弈，工吟咏，自题其稿曰《剪愁吟》。庚午春初，余始识面，友朋闻之，相邀置酒，名遂大噪。已而病，归其家。及于役长安，夜往言别，通宵不寐，赠书画数事。慧卿亦作诗相送，竟凄然挥泪去。辛未复自都门寄书问讯，情词斐亹。今岁访之，云去夏从人出京，至黄村而没。每一念之，辄为肠断。芳魂艳魄，其知耶否耶？余尝赠以楹联云：“慧性解诗评画格，卿情在秋水春云。”慧卿亦字绣珠，赠行诗书于绿笺，字有褚河南法。其一曰： 
　　别君蓟门西，思君灞陵道。 
　　天涯送行人，无情是芳草。 
其二曰： 
　　可惜芳时别，偏逢旧识人。 
　　应怜今日意，泪下湿罗巾。 
其三曰： 
　　使酒休狂态，封侯及早归。 
　　殷勤重属付，莫负少年时。 
其四曰： 
　　军中异苦乐，眠食慎自保。 
　　一语达君知，寄书且宜早。 
时作诗送者七八人，皆以此为真挚也。辛未仲冬，蜀人丁某寄慧卿书，来书曰：“违侍芝辉，瞬经半载，燕台云树，徒怅离居。忆春明结契，晨夕追陪，荷雅意之殷拳，实鄙私之萦感。濒行复蒙惠赠佳什，缠绵悱恻，情见乎词。每一展读，辄为魂销。相见何时，不胜于邑！遥想戎幕宣勤，军中辛苦，惟珍卫起居为请！草檄夜阑，亦曾念及鄙人否？绣虽弱质菲材，素性颇耽笔墨。近时偶有吟咏，然苦无师承，兼以俗冗相逼，终不能潜心学习，故于此道，尚未解悟。画则时时间作，似稍有进境，然亦不足供方家一噱也。贱躯较前颇好，境遇亦复如常。知关爱念，聊以附闻。伏惟惠照，千万珍重！临楮不胜依依。重阳后三日，绣谨白。”慧卿好读相人书，感予意，愿侍笔砚，顾龙钟犹昔，念之惘然。 
</div>
    <div class="pagination">
<a href="香艳丛书_page266.html">上一页</a><span>...</span><a href="香艳丛书_page262.html">262</a><a href="香艳丛书_page263.html">263</a><a href="香艳丛书_page264.html">264</a><a href="香艳丛书_page265.html">265</a><a href="香艳丛书_page266.html">266</a><span class="current-page">267</span><a href="香艳丛书_page268.html">268</a><a href="香艳丛书_page269.html">269</a><a href="香艳丛书_page270.html">270</a><a href="香艳丛书_page271.html">271</a><a href="香艳丛书_page272.html">272</a><span>...</span><a href="香艳丛书_page268.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
