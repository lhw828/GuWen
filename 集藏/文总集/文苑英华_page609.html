<!DOCTYPE html>
<html>
 <head>
  <meta charset="utf-8"/>
  <title>
   文苑英华 - 第 609 页/共 634 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文苑英华 - 第 609 页/共 634 页
  </h1>
  <div class="content">
   文苑英华巻九百二十二
　　钦定四库全书
　　文苑英华巻九百二十三　宋　李昉等　编职官三十一【刺史五】
　　安州刺史杜鹏举碑一首
　　泗州刺史李孟犨碑一首
　　晋州刺史髙武光碑一首
　　安州刺史杜公神道碑　　　杨　炎
　　受正性者徳之元纂重侯者业之盛君子体仁以合徳积厚以感通着于神明光于祚者其惟杜公乎公讳鹏举字某其先京兆人也七代祖讳模后魏为濮阳守卫人宜之子孙世居东郡故今为濮阳人夏有豢龙之官周封唐杜之国世载侯伯勲蔵晋鲁周公锡命旗火龙拯三代之衰参五覇之业斯保姓之始也汉有建平侯防定中兴晋有当阳侯克并南夏其食酆鄗盛西郊之黻冕其分荆濮祚东国之山河斯不朽之宗也濮阳生陈留太守讳亮陈留生髙祖北齐胶州刺史竟陵公讳嘉竟陵生曽祖隋鴈门太守讳保鴈门生大父唐苏州司马讳义寛苏州生皇建平侯荆益二州大都督府长史讳慎行洎贞孝公秉哲以辅先朝今黄门戴天以成大业自魏七代以方岳登闻在唐两朝以台衡致理斯迈种之仁也公贞孝之兄黄门之考天修其爵地富【一作学赋】其才神抱虚廓智蔵蓍蔡口目河海仪型嵩华学可以掌邦教词可以宣国风少与范阳卢蔵用隠于白鹿山以太夫人有疾与清河崔沔同【阙】医于兰陵萧亮声色之微以诚达疵疠之祥以气变属先府君作镇荆楚有诏门子亲侍禁闱起家修武县尉嵗满以书判超等授济源尉以正议登朝拜右拾遗升玉堂以谒圣君陈格言以利天下黄门侍郎张廷珪国之髦硕洛州长史皇甫知常人之标凖美公志行尝与请交公精义入神洞究奥赜初睿宗践祚防感祥符覩期于化元啓成命于幽教人所以伫非常之运天所以归亿兆之心宗时在东宫表公所言请编史册时应令赋诗御札批云毕公之任谅【一作亮】借伊人思入风雅灵通神鬼后以亲累出为岐州司仓转同州司士开元初上以中都稍食省河漕之徭大农器用赋晋山之铁牧马于归兽之野考室于迎春之宫闗中始置疏决盐铁长春宫三使诏以公为判官明年天子东行河隄阹格兽之塲开濯龙之沼停銮上苑留宴天泉酒酣乐过公献赋以讽于是有采章之锡迁著作佐郎太子左赞善大夫都水使者邠王府司马丰王府长史中散大夫安州刺史公为政在上位畏于上贞一以守之斋庄以莅之其始也居右正词王侯向慕其终也疏通简易礼化兴行方将坐周召之堂陈歌训之典法象魏登天庭而明徳夀于中年壮图悲于下国命矣以某年月日终于官舎明年二月塟于夀安之南原遵遗命也夫人河南郡君尉迟鄂国之孙邛州刺史之女也抱含一之徳友于君子受降神之祥克生元辅天寳四载终于山阳别业其终祔焉从周礼也长子灵琼陈州太康主簿绍家祚而命夺其禄次子奉遥有异学而天防其文荀陈同徳顔闵齐化季子山南劒南道副元帅特进黄门侍郎同中书门下平章事卫国公鸿渐身负苍旻气和鼎饪以符合斯运以道佐唐虞文系训谟化齐混象大勲格于皇极厚宠于祖考某府君先赠大常再荣师保夫人旧封宜阳増号某郡三锡桓公之命是尊孟母之贤惟公主忠孝根仁义事亲有极致之道执防有寜戚之哀威废鞭笞愠忘诮让其立身也防观天理合含幽鉴强志通于众艺敏行求于古人考声教观厯象动合灵柢之赞居顺隂阳之和其达诚也忧喜极中权利交防歴官十二逺悔吝之形春秋七十抱纯精之气其保终也君子谓探命厯诚也专药膳孝也补衮职仲山之志也颂王风吉甫之才也济美栾武之徳也有后臧孙之庆也宜乎正训百代垂鸿千古存被先公之冕服没为天子之元老勒钟鼎建庙堂金石以颂声邱陵以表隧乃假词末学观徳将来铭曰
　　于赫太师徳音孔遐道之气象物之精华文学邹鲁羽仪邦家选于帝庭帝庭有仪闻于宫府宫府允厘明晦光耀际含天机识真紫极建旟青蒲熊负金印虵蟠朱组时哉功名海变今古精魂归复宜阳之下我有家嗣为王寳臣徳【一作宠】延没世功被生人崖谷磅礴邱陵故新苍苍颂石万世遗尘
　　泗州刺史李君神道碑　　　　李　轸
　　夫崇孝悌者必竭力以事亲厚忠贞者亦尽心以奉上故圣人广而教之以劝遐裔至若马迁续太史之纪安国传夫子之书潘氏家风谢公别传内足以贻厥后昆外足以锡祉尔类小子不敏仰希前哲窃述类本用表流光君讳孟犨字公悦其先乃太上元之系五代祖景皇帝始封于唐髙祖讳亮至徳初追册郑王諡曰孝曽祖讳神通武徳初以佐命元勲封淮安郡王开府仪同三司尚书左仆射諡曰靖烈祖讳孝义武徳初封永安郡王贞观中改封胶西郡公银青光禄大夫司农卿上柱国袭胶西郡公至徳初追赠平阳太守皆斧藻至徳琢磨令范仁经义纬敦教易俗理化勲庸备详史牒君纯懿灵粹得之自天先府君贬南州也以正直忤物为邪丑正【一有辛字】已告终于官舎君未弱冠号天踊地浆勺不入礼过成人寮吏赗赠一无所受扶护艰险泣血万里提携防稚尽室获全以某月日迁茔配庙礼物无阙由是以纯孝闻服阕调补梁州参军转右卫录事参军相王府戸曹以清干称恩诏特加朝散大夫出宰郃阳猗氏三原徳风洽闻香声逺茂君之临猗氏也莱田数十里上蔽荆榛下辟舄卤逋逃夜【一作暝】聚豺狼晓嘷公曰糓不足者地有遗利食不足者人有遗功长其荆棘孰若树其禾稼聚其豺狼孰若利其贫窭乃寻斧于拱木疎凿于涑州化草莽为陂塘变硗确为坟壤人民胥恱工亦子来虽史起决漳郑国开白亦何加也人荷其徳邑茂其功建颂立碑迄今斯在后中使抚循防按嘉公丕绩荐为邓州司马兼陆门堰稻田使君廼谿白水之口壅樊阳之陂筑埇云屯叠石山积树建立则截流施扃制蓄泄之门为水府之权分血脉之经纬为农夫之司命条流百道浸润七邑疆畦绮错稼穑龙鳞田畴之歌何独子产中使举以郎署擢授礼部员外属东封扈跸转虞部员外郎出牧泗州清明简肃治行第一而地接吴楚气候卑湿因之痁疠辞以疾归开元十九年十一月十九日终于大梁旅舘享年五十有五权厝太行山至徳初累赠宋郑二州刺史季子翼自衡卾转运使兼汉南租庸从事爰适上国分途啓扈奔就吉辰以大厯元年十一月十四日迁窆于京兆万年县之毕原先夫人崔氏称祔焉礼也今夫人清河人也父讳惟明累迁海沂等州司马兄镜邈隠居太行累辟不起弟国辅秀才擢第制举登科歴补阙起居礼部员外郎夫人冲和备体柔顺居中出起仰茂先之箴闺门遵大家之诫自府君捐世庶务亲临存孤抚稚有妨禅寂是以通大乗顿悟门挹沆瀣饵花香而又现举止之异者有二凡于宴坐口吐舎利香骨顶生如佛螺髻惊闻中外得未曽有翼等以额珠外见意寳内明释氏前言今为见世遂感涕捧戴归于故园起塔瞻奉莫之测也及天寳末随子权赴陜郡司马属狂贼犯阙中原鼎沸权负板舆自农蓝田值潼闗失守朝野震惊扶长携防潜避山谷重壑固隂深林酷冷因之违裕至于弥留以其年九月二十九日薨于终南山【一作所】居享年七十有三有子六人长曰权故金州刺史次曰衡故洺州清漳尉次曰枢故检校虞部员外兼侍御史次曰轸歙州别驾次曰房故渭南令季曰翼陜府长史兼侍御史丞陜府都防御观察陜虢等使惟轸与翼永号孤苦松楸斯拱铭碣未彰感奉遗范惧深失坠敬尊典故不慙以文其词曰
　　于赫大祖蝉聨我王梦兰异感剪叶殊祥择贤建徳立社封疆肇分枝族贻厥其昌淮安忠党英灵倜傥率众闗西济师江上胶西酷似文武不坠运属休明化流抚字烈考谪官遭罹艰时酷吏深文天下共悲君之岐嶷生知敏识磨砻节行韬晦仁徳钟罚蛮貊膺填气塞天之辅护日茂嘉声参卿发迹语掾驰名宰邑佐都事明理贞为郎起草后范规程出守泗滨明徳惟馨继疏蹑陆修身知止福亮未极壑舟旋徙猗那夫人性合天真心逰志道迹弃喧尘嘉偶君子敬待如宾衣冠之族礼乐之门词林翰苑金友玉昆垂芳后叶流庆无垠令闻不朽贞石斯存
　　御史中丞晋州刺史髙公神道碑
　　卢　防
　　大厯七年冬十有二月辛酉御史中丞前晋州刺史髙公薨呜呼天柱折地维缺岂止梁木其壊太山其頽乎中书令汾阳王闻之衣及于寝门之外至哀不哭仰天久之曰天丧余俾余曷所依律茍在饮公之化食公之徳莫不叩心絶气行号巷哭其月乙亥天王使中使来归我公之赗赠潞州大都督诏曰狐裘濯冠勤固无歇闭阁留牍尽瘁有终谓公有古人之风故贶公以古人之节传曰知臣莫若于君岂虚也哉公讳武光字淑贞其先渤海人也曽祖正初隋左金吾卫中郎将祖翰皇中散大夫常州长史皇考庄皇左骁卫将军代济忠贞保乂王室累膺熊罴不二之心佐盛徳之后必有达者惟公生焉公则将军之嗣子也在厥初生自贻哲命弱而干父长乃克家耻雕虫而不为喜从龙而或跃故能事亲克谐于纯孝弼主必着其大忠忠孝并全社禝之卫也以申警之勤首职洛交郡安昌府别将昭忠信也由是公忠壮自笃勤劳日宣为国爪牙在帝左右美尔攸绩于嘉乃勲累迁至忠武将军守左清道率洎天寳末防幽燕阶祸公密奏辨疑袭履霜之渐叩血流地上溅御衣虽涉【阙】之谏不从而竭忠之诚克见帝嘉乃节拜右羽林将军知军事及乱作公待罪阙下曰臣始知之不能麋碎身首啓沃圣聪俾贼猖狂药而不暝谁之咎也敢忘其死帝遽锡公杂防二百叚瓶副焉曰子言无隠朕甚嘉焉言而不从朕之过也惟今之谋言姑将以为亲其年公陷贼境为贼所得贼议焚太庙与清渠之役中使孙知古遇贼若为衅鼓之事公节由义感忠以力成危言勃如贼尔咸若是嵗国庙不焚中使复命公之力也其有金镞淫夷南冠系俘咸頼迓续以永其命者可胜言哉其时贼议公本我唐之荩公也不可以握兵之要恐通内外之言贼遂黜公出典故绛绛人闻公之至也公来其苏公之牧绛也我躬则阅虽外困贼命而内绥我人亿兆协心和乐且孺卒使苞茅之贡日臻乎行在及王师大来公志克遂坠城归命乃享无疆之休易曰女子贞不字十年乃字其是之谓乎入朝肃宗诏复位羽林是嵗年糓不登长安饿死相属公飏言于上请出禁卫之米以攽饿者上多之乃俾公司出纳之令翌日饿复苏人頼家给时谓之公致君迈于尧舜不然何博施之道广耶越月除奉先是邑也有不腆之赋戸人逋其邑三千公戾止未防户人复归如初属虏难未已时奴刺防我凤州皇上类能俾公康乂公于是乎始有剖符之寄公之始至克黜戍难靖安西入【疑作人】逾月政成封内大理俾其祻【疑】之盖及身于仁夀之域矣其年秋有诏迁梁州刺史充山南道观察初商人吏那延西人之子也懋迁负来遇疾而卒遂殚所得之资备送终之礼明日死徒数百人咸造公庭曰今有以见死者之幸我如此不如此无其如字人之恤饮水之洁不书可知也君子曰髙公荷天之百禄永终无斁由是汾阳王美公之政无度寳应初以今上之命命公救濯于绛加银青光禄大夫绛人喜公其来如见父母戎首师干光皇甫太冲率徒数千居郡之南山食人牛马夺人妻妾渴日为恶不弥防刘洎公之下车句时克浸仁风率复淳化封域之内密如也虽晋用随防羣盗出奔舜举咎繇不仁者逺曷【集作何】以为比俄而汾晋阻兵闗东渐弊脇权相灭鲜克胥匡以公独固大节仗大顺初诱之以髙位不从又逼以白刃不从身防见危节终不夺可谓风雨如晦鸡鸣不已上徐闻其忠状也加特进守左金吾卫大将军又转开府仪同三司试大常卿封渤海县开国公食邑一千五百户加一【疑衍】朝散大夫间嵗遇汾阳王论晋倒悬之急若涉水之不济由是上将公为舟檝克济其难公自是以利往为晋康侯加御史中丞夫晋陶唐之旧也介二大都之间达四康衢之要贼臣之所讐敛工师之所蹂践室尽閴尔田其荒兮其有彼积之苗美哉之奂则为武臣所有其秋兴履亩之役行比屋之积抚弱惸独不畏强御晋人沐公之惠如庆云也一年逋逃复二年田畴辟三年之外中和之咏甘棠之颂洋洋乎盈耳哉三年秋汾阳王复以公勤绩克闻于上上俾公以尹河府浃辰之内然有声留人思公遗爱铭颂贞石经始有典不日成之覩而思仁堕泪于下汾阳王闻之复闻于上上诏公再造其晋加安乐郡开国公公之至也大耄鼓腹而歌羣黎投杖而拜武人揔戈以驰乐正交鼓而和罗公既喜迓如云人亦沐公如雨风生草偃政简人和陶然日遂其性矣以明年冬汾阳王以秦陇不闗借公以筹其防公罢侯于晋克西土之烈无何遘疠虐疾遂归休于宣平私第病日臻既弥留银青光禄大夫兼绛州别驾赵公防公之爱壻也素知其为人名节清峻气宇冲邈临终之日托以后事而誓言于公曰呜呼余不天余之性也克艰难昔往蹇之际不克抗臣节以死王事繄老母之故赖皇鉴之明以汾阳王灵不汝疵瑕获保首领以免今死丧荐至逃逭无所汾阳王生成之恩不得而答太夫人罔极之徳何阶而报天乎天乎谁察余之心乎言终饮恨而殁享年六十有五夫人陇西李氏柔克宜家坤仪训内享年不永先公而逝大厯八年正月五日诏赠郡夫人夫人以其月乙酉合祔于万年县凤楼北原礼也公六典大郡三掌禁兵清俭以立身贞而获殁谁谓髙氏无君子斯焉取斯太夫人陇西李氏回已断之伤就终焉之礼夫人天水赵氏誓同穴之志为未亡之人嗣子长曰升次曰昱咸在童龀集蓼茹荼哭不絶声尽而继之以血也防沗吏末曽工为文受命于爱壻赵公俾光昭公之令徳逖聴遗爱搦札而书不觉涕之沱若跪而铭曰
　　天赞皇明而公克生钦若王事有终于成干干惕厉謇謇忠贞三主禁兵六牧专城于穆性情【疑】洋洋颂声九有作程惟皇之祯胡不终吉今天降疾祸升福黜幽啓明室佳城郁郁备物秩秩送终于毕不思其出陇月宵吊郊云曙密吁嗟髙公千秋此室






　　文苑英华巻九百二十三
　　钦定四库全书
　　文苑英华卷九百二十四　宋　李昉等　编职官三十二【刺史六】
　　黔州刺史薛舒碑一首
　　常州刺史独孤及碑一首
　　房州刺史杜元徽碑一首
　　温州刺史裴希先碑一首
　　黔州刺史薛舒神道碑　　　韦　建
　　名位所以宠贤爵禄所以驭贵徳盛者庆逺源深者流长垂裕后昆啓迪前烈今见其人矣薛氏之先奚仲为夏车正仲虺为汤左相与滕争长薛实先封佐汉登台因而胙土河东冠族代不乏贤五代祖道衡隋吏部侍郎内史侍郎隋文帝创造霸图发挥纶翰变当时之文体髙祖収皇朝行台金部员外天防府学士我太祖之经纶王业专掌诏檄擅经国之词宗凡所事业着于史传曽祖原超皇朝户部尚书中书令汾阳县开国男丹青景化金玉王度訏谟载于盟府故事畱于台阁祖毅皇朝鄜州洛交县令大子舎人父儒童皇朝京兆府醴泉县丞赠梁州都督潜徳养蒙晦眀蔵用位不克量道屈安卑武子之徳在人太丘之徳益茂府君讳舒字仲和醴泉府君之长子也元和诞灵纯粹时秀覃訏有异敏惠夙成闻诗礼之义方深仁眀之正性读书知王霸大体览史纂名臣髙节脱畧细务经济逺图铨衡赏擢年十九授华州司士参军従累士也转相州司法参军又迁岐州司功参军邺郡旧都扶风左辅掾曺之选必先才地以儒学饰吏以明察涖官筮仕之初有令名再命而伛不忘循墙之恭三语故称则闻趋府之誉堆案之下析滞无虞天寳初寰宇升平典刑攸叙旁求端士以授法官拜大理寺丞敬尔繇狱有郡吏抵犯议合惟轻台臣作威俾令従重伏念累日至于旬时茍有动摇必将颇类彰书厥状实曰非辜初秉直而不移终忤权以获罪贬青州司户参军君子曰守法不回正也移官无愠达也道不可屈身屈何伤无何授金州司马迁夷州刺史举淹滞择防平也至徳初迁渝州刺史西通楚道北控汉中山镇缙云峡通明月歌来暮于巴俗愿借畱于梁境升课最矣君理行第一所居必闻冉季膺政事之科龚黄获循良之首累迁巫溪二刺史兼少府监殿中侍御史溪洞杂类蛮夷徼外绶有素服小有底宁言语之所不通抚柔之化风靡寳应初皇上以四郊多垒五谿未安乃拜黔州刺史黔中经畧招讨官观察处置盐铁选补等大理卿兼御史中丞黔中者禹贡荆州之域秦开武陵郡其啓土也大其货殖也殷有廪君之土舟擅寡妇之丹穴惠化所感无思不服昆明夷者西絶域开池习战汉所未通逺闻徳政翻然琛賮尤物来献于重译紫泥寳书屡荣于手诏寻加金紫光禄大夫御史大夫河东郡开国伯赏茂勲也十郡土气百域异俗轻剽啙窳奸宄矫防示之以威信兴之以礼让华风变于夷裔膏雨浃于殊壤方将作镇藩翰永为长城天不憗遗人将安仰以大厯十年四月二十五日薨于溪州之公馆春秋六十有八勤王事也魏阙将朝来展韩侯之觐荆州罢市深懐叔子之仁百蛮感恸三军雨泣惟君孝悌之性始于闺门忠义之诚闻于邦国少有大量幼而考成结绶勤王敬恭朝夕精识可以应务眀断可以析疑每推是心以接于物魏其庑下金尽散人汜毓室中衣无常主而雅好文酒醉犹温克陶然忘机傲然自得傥来轩冕曽不在懐此则山简之疎旷庄周之造道贵而不骄谦逊每推于寮友寛而能恕喜愠不见于家人信大雅之保身中庸之蹈道况乎负才器以身许国剖郡符简易之风政行于南国者二纪领藩镇者十年凡所条奏上简圣心汝实专征尝受元戎之钺我惟共理兼荣副相之印充国之功宣右地伏波之式是南邦遗爱去思古今一揆君外祖故中书令逍遥公韦嗣立先朝硕徳叔父故陈畱郡太守河南采访使江童当代著名贤季弟前吏部侍郎今宣州刺史宣歙等州观察使邕朝之俊茂既【疑】隋朝至今掌纶翰者四叶天寳之后膺方面者三人中外相门奕代文学阀阅之大莫与之京夫人京兆韦氏故工部尚书东都留守虚心之次女琬【疑作婉】淑之徳早映图史柔明之姿动成师范方保荣于韩乐奄追悼于潘诗以永泰二年三月殂逝巫州官舎追赠扶风郡夫人従夫贵也长子长卿贡明经安亲次子左金吾卫兵曺安国早成训遵皆成器业才行之美孝友彰闻友志不时相次沦夭三子永王府参军安郡髫稚之嵗执亲之丧致毁而终人逾【疑】所痛卜云其吉列兆先茔不忘孝也第二女故梓州射洪县令杜滔妻至孝纯深提携孤幼江山险阻扶防言归诚孝所通筮协吉丧事不敢不勉备物必诚必信圣恩震悼赠礼部尚书赙物三百疋仍令中使监防吊祭仪仗礼优常等饰终之典回日月于佳城诏塟之仪濡雨露于泉隧以大厯十一年七月二十日合祔于万年县栖凤原礼也季子大常寺奉礼郎遵诚协律郎遵诲太祝【一作常非】遵训等七人童丱而孤孺慕罔极松楸已拱地迩先君棣萼前雕茔连爱子封之若斧尚行夫子之规坎不及泉自合延陵之礼余沗内弟早荷周旋传盛德而备详叙髙行而无愧词曰汾水源长条山连冈鼎气发祥大族其昌车正仕夏钧衡佐汤赣君法令内史文章德厚庆逺才优道彰中书政本纶合传芳时称茂绪代济业祉学小申韩艺通坟史邦有良翰朝推端士拆滞列曺申寃大理三黜无愠九迁兹始州县蹔劳云霄则迩西南重镇实倚长城夷落风变蛮陬化行驻车决遗揽辔澄清赤舄命服朱纶错衡霜飞宪简露温戎旌絶域输【一作纳】欵殊方献诚牙璋既备介圭方觐仁则宜夀天胡不憗迢遰江山悲凉旅榇震悼宸扆哀痛藩镇诏使防丧同盟执引哀哀孝子防防令铭徳叙功庶乎传信
　　常州刺史独孤及神道碑　　崔祐甫
　　昔刘向称贾谊言三代与秦乱之意其论甚美达于国体虽古之尹管【文粹作吕】未能逺过又称董仲舒有王佐之才虽伊吕无以加管晏之属殆不及也乌【文粹作于】戏二君以伟才当盛汉之崇而位止于下国二千石祐甫闻于先君仆射曰主恩非臣下之所图天命岂生人之所制有唐硕量深识之士曰独孤常州讳及字至之河南洛阳人皇朝左千牛元庆之曽孙蔡州刺史思暕之孙殿中侍御史赠秘书监通理之第四子仕而遭时鹄立于朝建旟东夏三着嘉绩呜呼痛乎奄忽捐馆其时也大厯十二年夏四月二十九日其地也常州之路寝其夀也五十三年凡朝士公素见知者后进之士闻义向风者洎濠舒常三州之百姓莫不揕【集作填】膺流背不宴不相浃辰弥月厚而惜之者往往失声出涕沱若公有子朗郁等年未齓厥兄检校水部员外郎兼侍御史泛方佐淛河【集无此字】东帅闻丧来奔半旬而至毒之甚情【二本作如】不欲生既受吏人宾客之吊乃忍死【集作哀】谋事以六月六日引使君之柩去常州归洛阳其年嵗次丁已十月朔七日葬我使君于河南府夀安县其原先秘监之茔以夫人博陵县君崔氏祔焉礼也水部曰天之降灾害【二字集作割】于我家仲叔季尽矣吾将老矣吾弟常州之子未立今不刻石表墓则常州之令名何以传于后乃托我故人叙而铭之常州禀元和以生幼有成人之量秘监府君亲授以孝经常州一览成诵秘监问曰汝志于何句对曰立身行道名于后世是可尚【二字文粹作志】也自是徧览五经观其大义不为章句学成童丁秘监忧勺饮不入口者累日先夫人同郡长孙氏谕以不可灭性之义由是微进饘粥杖而后起免丧加于人一等乡族称其孝焉长孙夫人髙行明识训导甚至至常州渐教成器卓然有立着延陵论君子谓其评议之精在古人右天寳末以洞晓经对防上第超拜华隂县尉着古函谷关仙掌二铭格髙理精当代词人无不畏服俄属中原兵乱避地于越丁太夫人忧毁瘠过礼既外除江淮都督使戸部尚书李【阙】奏为掌书记授左金吾卫兵曺参军旅之事非其所好未防返初服今上即位下诏収俊茂举滞淹政之大者以公为左拾遗凡所谏诤直而不讦婉而不挠削藁诡词【文粹作属稾训词】不传于外迁太常博士时新平大长公主之子裴防尚永清公主初以太子少傅裴遵庆为婚主将行五礼公实相焉中使口宣诏防易之大长主后夫姜庆初常州曰婚姻之礼王化之阶以异姓之人主之不可甚矣某不奉诏中书令汾阳王时为五礼使从焉又百官薨卒定諡之际综覈名实皆居其当与严河南郢训答吕荆州諲諡议博而正当时韪之迁尚书礼部员外郎受诏考第吏部选人词翰旌别淑慝朝野称正上方大防黎庶精选牧守以公为濠州刺史平其徭赋恤其寃弱课绩闻上加朝散大夫迁舒州刺史舒【集有之字】境濒江傍山羣盗所聚或【阙】　林薮或趦趄城市公惠以柔之武以詟之释矛服耒尽为良俗其他如在濠之政居一年玺书劳问就加尚书司封郎中锡以金章紫绶属江南旱歉比境之人流移甚众公忠【集作悉】心以抚舒独完安天子闻而休之擢拜常州刺史常州当全吴之中据名域沃土兵兴之后中华剪覆吴中州府此焉称大故朝之选牧恒属意焉公宣中和平易之教务振人毓德之体百姓蒙化迁善不知所以安而安吏不忍欺路不拾遗余粮栖亩膏露降之【集作庭】公平生闻人之善必揄之气尽与之不啻若身得之后进有才而业未就者教诲诱掖之惟日不足公之文章大抵以立宪诫世褒贤遏恶为用故论议最长其或列于碑颂【文粹作碣】流于咏歌峻如嵩华盛如江河清如秋风过物邈不可逮公有集二十卷行于代若夫赞尧舜禹汤之命为诰为典为谟为训人皆许之而不吾试论道之位【集作任】宜而不涉前是公之仲兄季弟伯姊三年之间继殁执天伦之丧如荼如蓼竟以无禄天何不仁然则贾与董名位不尽其才吾先君之叹主恩天命斯见矣其铭曰
　　常州之徳【二本无此字】孝行为大烝烝翼翼以敬以爱友于兄弟如捧如戴常州之义笃于朋【二本无此字】友用之有恒行之可久【集作故之曰如一恒之曰可久】扶危拯溺尔身我手常州之才施于有【二本无此字】政扶柔三部谦以为柄龚遂国侨千古迭映常州之文究其元【二本无此字】本质取其深【文粹作】艶従其损在星之纬在衣之衮常州之年止于【二本无于字】身深去昭昭之盛世与万鬼而为隣白马江上青鸟洛滨鹡鸰在原嗟尔元昆缞绖【二本作在】霑血长号诉寃纂述遗美谓余不谖我见【二本作觏】之子将二十年相投药石胡疹不痊譬我于池子为之泉譬我于桐子为之荣不独遂难不只全如何淑明推馥碎坚敛衣楚挽徘徊墓田望之不见赴之无縁貍首斑如女手拳拳如天如天泣涕涟涟【二本作貍首斑如女手拳如天如天如泣涕涟如】
　　房州刺史杜府君神道碑　　刘大贞
　　茂天爵者薄人秩韬真机者庇世道是有草莱缨组尘埃声利位始阶而身退名始存而迹逺者见之府君矣府君杜氏讳元徽字金刚京兆人也宗啓周封业光鲁史层源演派叠萼舒英以地则因人斯大以世则令郡望族至若骤谏兴王飞谋战国垂康汉之绪着平吴之功咸宠冠往贤爵华前载斯粗举而未能也曽祖良府君银青光禄大夫国子祭酒赠左仆射祖士伦府君大中大夫左卫大将军考隠府君游击将军商州栒水府折冲上柱国或遵儒风或宣肆武烈方传学省勲在戎府俾昌而裕毓我今人府君贞量居体中和成性孝慈根于素风明敏彰于覊贯惟道素是味唯还丹是慕浮碧落而云髙立秋江而鹤逺既而宗族喻良弓之业亲朋示博带之义事感于中勉而筮仕解巾暑部戎校金吾左翊府寻授左监门卫长史晁错才识始従掌固雄词赋仍闻执防滞脩鳞于污渎栖逸翮于榆枌摩重霄跃洪澜将有日矣然而雅好翰墨尤工弧矢援毫露垂舎拔星落脩倒薤以偕极掩穿杨而称妙造次于是专精无怠况素以饰智于是隳身徇物则儒墨两忘也匪江湖而闲匪仁义不修则朝野一致也是用齐荣贱混淹速嵗星逾所名秩乃徙人不堪其望我则莫之屑其链性存神逺希彭羡犹初志也府君之従父昆弟有悬王官宿债者简书烟交司空星至悉责薄产殆将不给且家人嗷嗷泉壤贻惧府君忧攒于貌事甚在己遂鬻所居之业而代偿焉卜迁于西郊之别墅又有至自西州者官游既久田屋斯变陶园兼松菊己荒江宅与桑田俱尽府君复推别墅以居之其仁爱之厚多此类也属虏起幽都兵交中原二京弛禁六龙偏幸府君心壮血愤志图家国乃激劝亲族纠率子弟木砺金有车一乗督责遣之曰吾闻救时者无险易赴难者无逺迩况文武继代食君之禄者乎吾夙有林栖之契又齿发将暮不有处者谁保家属汝曺行乎吾欲兼济遂提老襁幼集于终南时勲武争抟齐人大扰战血殷野伤魂啸林丁壮济师妇姑行饷府君深居事外适与静合身絶鼙角目无锋刃天下鼎沸云卧恬然伊昔汉臣择日而不去秦客縁原以忘返屯往泰还我无凝滞由是故放荡形役徜徉家林州闾归仁疆理息讼儒书仙録开卷自得鹤侣鸿俦风期相许实清防上人也以乾元二年夏四月十八日遘疾终于长安居徳里私第春秋六十有四夫人渤海郡太夫人髙氏媛懿淑茂柔贞惠和含贞乐道合府君之志以贞元四年秋九月庚午合葬于咸阳之洪渎原礼也长子前河北招讨都统领兵马使银青光禄大夫检校太子詹事兼御史中丞上柱国建安郡王食实封一百五十户季玭宣茂绩于邦家施湛恩于祖考忠诚好谋深毅能断当禁卫之心膂总兵符于掌握皇威于外臣节固于中勲庸大来爵位斯集朝廷以府君重【疑作垂】裕道至贻谋庆深下诏褒宠用光幽穸赠房州刺史次子冠军大将军兼试太常少卿季璘探赜兵谋妙通剑术致身环列亦着殊名惟伯与仲孝心罔极莫不切追逺之情循聿修之防爰托图篆式昭令徳其词曰
　　休祉锡美元淳毓灵是曰哲人惟道之英风质简逺音词淑清优游下秩想象高防谋能图国射足观徳药霜书池水墨义自情感仁非教植鬻业推居宗亲翼翼当夷乱华髙蹈云崖子弟従师防勲王家艰难既平吐纳元和玉貌虽全促龄如何诜诜令嗣忠武济世位崇银章权总舆卫是降褒赠载光幽竁攒【疑】词休昭示来裔
　　故朝议郎使节温州诸军事温州刺史充静海军使赐绯鱼袋河东裴府君神道碑
　　权徳舆
　　春秋时贤卿大夫皆叙其代功旧徳章明以续【集作绩】盖黄流玉瓒之寳产于深山清庙夏屋之材秀于中林其或为珩为佩为节为棁无非礼神用备崇构洪河之东裴氏在焉自魏晋迨今忠贤辈出士林以为领袖史臣披于简防而又奕代降休且公侯上嫔王姬领方州者可得而言以刻金石曰君讳希先字某四代祖懐节皇给事中工部侍郎荆杨二州【集无二字】大都督府长史洛州刺史諡曰定曽祖昭歴司门度支二郎中卫尉太府二守卿祖确歴左右卫左右金吾卫四大将军太府卿太子詹事平阳郡开国公諡曰贞自定公至贞公皆银青光禄大夫以至烈考怦仕至鄜【集作麟非】州刺史太子仆赠绛州刺史凡四代贵仕左曺二千石四卫九列副冬官尹东朝【集作明非】礼及易名恩深追逺代修其业钟美于君君寛裕博厚恭俭庄诚资性端直词气闲雅于经书泛为疏达而不穷章句于吏道通于理述而不求闻问自解巾而至于捐馆凡歴十一官无疵政无违徳祗守家法奉以周旋仕于宫殿始为仆寺进洗马中允再为家令仕于国王歴济陈蜀三府初为骑曺掾次为长史次为傅其初又为夀安丞后牧临卭乃迁永嘉班宣六条抚柔二郡恵和所被夷越向方其在朝也以晁错之智王阳之道而滞于散地括于久次其分符也仁慈爱利而必易【集作不茍】简奉法循理亦不细苛居三年以疾受代贞观六年冬十一月没于钟陵【集作林非】之私第享年若干明年八月返葬于长安少陵原之旧茔以夫人永年郡主祔焉礼也惟郡主宗之孙今皇帝之従祖姑也储是庆灵生而洵淑窕窈徳象婉娩听従备柔嘉之行成肃雍之道初天寳十三年诏选资地才令以府君有安仁武子之美而下嫁焉齐庄以主中馈和乐以宜姻族作配君子礼同家人严祭祀服澣濯者三十六年而没春秋五十八嵗贞元五年也钟陵之守臣以闻上不视朝率礼有加呜呼以公之率履永年之仁淑宜其繁祉夀考子孙绳绳而生不极其道殁无主其后此伯道之痛硕人之诗所由作也遗命以兄之子某为副乃列其祖代官伐请刻丰碑辞之不获乃系词曰
　　河东右族蕃衍绍绩代功世禄昌而炽兮乃生永嘉剖符承家实而不华谕于义兮二邦静谧礼之善物朱轓赤茀亦为贵兮有齐永年作俪仁贤佩玉鎗然四徳备兮天汉之尊平王之孙烂其盈门恭祀事兮返彼壤少陵之上终古凄怆金石识兮















　　文苑英华卷九百二十四
　　钦定四库全书
　　文苑英华卷九百二十五　宋　李昉等　编职官三十三【长史一】
　　周陇右总管长史赠太子少保豆卢永恩碑一首唐同州长史宇文珽碑一首
　　唐齐州长史裴府君碑一首
　　周陇右总管长史赠太子少保【本传及碑中止云赠少保】豆
　　卢公神道碑　　　　　　庾　信
　　君讳永恩字某昌黎徒何人本姓慕容燕文明帝皝之后也朝鲜微子之封孤竹伯夷之国汉有四城秦为一侯其先保姓受氏初在栁城之功开国承家始静辽阳之乱自天市星妖连津兵覆尚书府君改姓豆卢筮仕于魏祖代左右将军魏文皇帝直寝父长少以雄畧知名不幸早世周朝以公兄弟佐命义存追逺保定二年有诏赠柱国大将军涪陵郡公是知春雨润木自叶流根西伯行而【疑】推存及殁公以山岳精灵星辰秀异气侔钟鼎声感风云观于秦兵尚称童子对于楚战犹在青衿太祖文皇帝乗时拨乱奄有覇业颍州【一作昌】従我旧爱无望舂陵故人相知惟有普泰二年闗西建义授殄防将军奉迎大驾赐封新兴县伯邑五百户开新安之郡还移杨仆之闗觧农之围更入刘昆之郡援桴并辔并预前驱大统三年有沙苑之战四年河桥之役介胄虮虱戎马生郊公应【一作灵】变愈长风颷更勇隠若敌国强人意授龙骧将军中散大夫八年授直寝右亲信都督寻转大都督加通直散骑常侍十六年授使持节车骑大将军仪同三司魏元年授骠骑大将军开府仪同三司邓隲以汉朝亲戚始授中台黄权以魏国功臣初登上将公频烦宠授朝野为荣三【周书作二】年都督成州诸军事成州刺史寻加侍中外揔连帅振威百城内叅常伯荣髙八舎于时陇坻黠羌时穿上谷榆中郡贼或聚渔阳公巻甲星驰长驱千骑回洛凶徒望风草靡州豪杰束手归军后魏元年改封龙支【乃抱防郡也周书作来】县侯三年朝廷使大将安政公随突厥【一有天子二字】吐蕃【一作谷】浑归国河鄯二州属当路首公领骑八千以为戎防南通丹粟西望白兰闗塞无虞公之勲也周元年授都督鄯州诸军事鄯州刺史其年改封沃野县公増邑千户二年授陇右总管府长史武成元年都督利涉汶三州诸军事利州刺史五千兵破文州阳阵蛮仍平泸水以保定元年【一有遣】将兵破巴州恒獌獠度泸五月葛亮有深入之兵长坂九回王尊有忠臣之路霜雹不惊水草无乏天幸将军斯之谓矣其年授司防八法斯掌九赋是均事总嵗成功参日要三年还授陇右总管府长史公屡弼英蕃频相大府北海入朝仰以对问东平谒帝因而定礼遂使马首懐燕不无乐毅蕃臣拟汉或多因【疑作田】叔兄楚国公以参和挹让庄赞乐推建国开都奄荒南服求以先封武阳郡三千户益公沃野之封朝廷以兄弟相让不无前史推恩分邑有诏许焉増邑并前合四千七【周书作五】百户既而六气相犯五声相触灵夀不终游魂且变薨于官舎春秋五十八【周书作四十八】诏赠少保幽翼定相等五州诸军事幽州刺史諡曰敬公礼也天和元【一作六】年二月六日葬于咸阳洪渎州大夫墓树以柏诸侯坟高于雉呜呼哀哉公资忠履孝蕴义懐仁直干百寻澄波千顷留心职事爱玩图籍官曹案牍未尝烦委【一作拥】戎马交驰不妨余裕兄弟公侯国朝亲戚宜春有汤沐之盛濯龙无流水之机渭南千亩之竹尚惧盈满咸【一作池】阳二顷之田常思止足立身则十世可有遗子则一经而已刺史贾逵之碑既生金粟将军卫青之墓方留石麟乃为铭云
　　朝鲜建国孤竹为君地称髙栁山名密云辽阳赵裂武遂秦分寳珪世胄雕戈旧勲名称宾实言谓身文挺此含璋降兹岐岳有犯无隠王道正直唯爱唯敬永成恱色枕籍礼闱留连学植【左传作殖】策参帷帐功披荆棘韩阵挥戈齐城凭轼豹防乃建龙韬同啓校战岐阳申威陇坻城垒画地山林聚米上马谕书临戎习礼贾复开营防公屈礼従容传防占对造请用此防平终兹寛猛緑林兵息潢池盗静名振赤山威髙青岭兽浮河飞螟出境灾气出陇毒水侵泾朝倾地镇夜落台星石坛承祀丰碑颂灵渭城前柏昌陵下庭湏知地市为读山铭唐同州长史宇文公神道碑　杨　炯
　　诸侯计功其铭曰仲山甫诫【集作诚】于百辟大夫称伐其铭曰正考甫恭于【集作于】三命所以其先祖所以示其子孙上古之初刋于礼乐之言中年以降述于宗庙之祖【集作碑】文质既殊条流遂广山河永配金石长存或旌原氏之阡或表滕公之墓观百林之字者孝防之旧业于是乎不愆不忘读黄鸟之词者文范之余风于是乎可久可大公讳珽字救珉河南洛阳人也宇文归之逺派宇文翰之余秩龙火【集作烛龙】昼夜于钟山【集作东山】鹏云南北于溟海自中州圯坼上国崩离魏氏赐【集作忘】其寳图齐人弄其神器则天有成命周虽旧邦天下以业重三分昭事上帝武王以功成八百隂隲下民车书混一于域中子弟星罗于海内方于刘泽乃【集作即】天汉之懿亲匹以曹洪即当途之近属及其【集无此字】隋室迁鼎重运握符固亦坛社仍存山河不替曽祖显和后魏将【集作冠】军【本传作冠军将军】朱衣直阁东夏州刺史车骑将军散骑常侍长广郡【本传作县】公周赠使持节开府仪同三司延丹绥三州诸军事延州刺史周书有传对天命保乂王家霍去病初封冠军周亚夫始为车骑剖符之重任在于六条建国之荣礼髙于五等祖神举使持节骠骑将军开府仪同三司京兆尹柱国大将军并潞肆【隋地里志属鴈门郡】石四州十二镇诸军并州总管东平郡公赠少保周书有传材优辅弼业赞云雷晋则羊祜仪同楚则若【集作共】敖柱国王章之拜京兆天子闻其直言郭伋之涖并州诸童符其恩信考谊隋文皇帝挽郎皇朝益州青城瀛州清苑二县令钩深致逺直道之词不汲汲于富贵每干干于日夕广都蒋公琰非无社禝之能太邱陈仲弓自有闭门之徳公庆成弧矢气袭芝兰州则赤山之精照牵牛于北列【集作斗】鼎则黄云之寳入天驷于东方资大孝而立身蕴中和以【集作而】成徳词参变化稽百代之阙文学富图书阅三冬之旧史司徒袁粲许之以栝柏豫章处士祢衡目之以椅桐梓漆初任国子生擢第授道王府参军兼郑州参军事横经太学射防王庭高阳才子宣慈恵和之誉武公新邑济河洛颍之间兼摄务殷参卿位重王徽之任达国士行车刘简之博闻中郎寓直秩满授遂州司户参军事天开并洛地泄江源财【集作才】雄翕习于外区栋宇相望于近甸尹子【集作兴】为政知陆续于赋人黄谠临官识包咸于数子寻迁绛州翼城令大梁星野少泽封圻城故绛以深其宫都新田以流其恶实惟繁剧载伫循良鲁国有司无擅徴之事南阳郡吏罢休沐之娱州府状闻乡亭颂徳亦由礼让之化绵竹于是乎作歌风俗之夷浚仪于是乎刊石稍迁符玺郎寻奉勑检校鸿胪本官如故环济要畧掌天子之符玺刘熙释名表京师之心腹是分麾节式赞王侯国信不差郊迎有序迁尚书职方员外郎夏书禹贡辨其川泽周礼职方明其物土清晨伏奏防承题柱之恩闲夜洁斋惟有张灯之宿诏除朝散大夫晋州司马寻迁长史平阳旧县姑射灵山玉印仍存瑶城未改习凿齿之逢宜武三命而践侍中管公明之谒冀州四见而登别驾诏迁同州长史河西辐辏渭北膏腴秦地之下邦汉京之左辅使君何以为政端右宜其得人江统知贤直言则陈晋阮宣子唐彬【集作林】荐善通理则汝南王叔度王祥纠合屈公辅之宏材荀羡逸羣杜冲天之劲翮享年六十有五以永淳元年六月二十一日终于华州之别业呜呼哀哉公元亨利贞文行忠信礼乐之君子儒林之丈夫当在顔冉中求自是风尘外物友于之义伯淮与季江同寝朋従之道鲍叔与管仲推财优游大学之中籍甚平台之下辎车就烈【疑】化洽于二同油轼当官政成于半刺道尊徳贵而大位不跻有志无时而天年不永即以其年十月迁窆于郑县安乐乡之西源嗣子某官等诗礼预闻箕裘早学生则尽其养刘殷积粟于七年殁则致其哀唐颂絶浆于九日占白鹤相青乌郑伯所封有咸林之采地晋侯所辂有河外之城邑其川渭水而玉璜其镇华山而金石沓习【集作习习】旟旐纷纭【集作纷纷】野田范巨卿则素车来哭韩元良【集作长】则缌麻设位大夫受梁鸿之命终陪烈士之坟妻子従田豫之言竟托神人之墓【集作冢】呜呼哀哉铭曰
　　国日东【集作有】部承家【集作家承】北平遂荒中县奄有神京时逢日漙运改天正二王之后三代之英【其一】惟宗惟祖有典有则大魏将军隆周相国于穆显考其仪不忒礼乐宣恩闺门表徳【其二】五才钟秀百福与贤蜀都【集作郡】曽子汉代顔渊公之广学其积如山公之大辨其流如川【其三】亲则郕霍地居周郑人物防同歌謡鼎盛设官外职天子有命束髪登朝参卿军【集作改】政【其四】江汉之流【集作表】河汾之都礼优悬榻任重前枢【集作驱】六玺为贵皇天降符九州为广益地开图【其五】平阳土守下部风俗秦晋闾阎山河轨躅缇油之化海沂之典始聴鸡晨行复骥足【其六】长筮短吉往防来宾朋永诀徒御相哀华馆无家【集作象】堂不开青龙水曲白马车回【其七】漠漠古墓郭门之路槭槭寒桐平林之东天光少日地气多风凡生物而必死唯君令始而善【集作令】终【其八】
　　唐齐州长史裴府君神道碑　李回秀
　　盖闻仲弓之徳太邱播其英声休徴之道琅琊阐其茂绩是知利之所博非待殖林而贵名之所遵无假列爵而重若乃地兼崇禄门擅清华迈掲氏之五公冠张侯之七叶森森栋干闻谢树之生庭落落瓌竒见韦珠之照乗其于裴府君具之矣公讳希惇字防实河东闻喜人也有若颛顼遵昌源于长流有若大费啓洪基于敷土后子保河汾之邑非子据汧渭之封千乗由其克昌三牢【疑】所以能覇至如司空领袖吏部清通势压八王名髙百秩家风祖徳亦何代无其人哉曽祖静虑【世系表作澄字静虑】后魏著作郎谏议大夫散骑常侍金紫光禄大夫汾州刺史諡曰文仪刑雅淡籍甚当时业茂烝鼎功标彛器祖尼后魏给事中奉车都尉通直散骑常侍赠辅国将军隋州刺史道着岩廊功光朝野属词留于骑省追旌彼【疑作被】于外台父之隠【按世系表希淳乃之爽之子隠乃之爽之兄】隋侍御史上仪同三司驾宪二部侍郎扶风河南二郡赞治皇大仆司农二少卿武安郡太守始州刺史通直散骑常侍益州长史防稽县开国男諡曰安望重缙绅荣兼出内寄隆咨岳任切象河八命遵其衮裳五等列于蒲谷公承积庆之繁祉禀中和之正性清光初廸照金玉于灵台雅量甫成郁松筠于识宇逺慕先王之道继通贤哲之徳止水以待物仰髙山以立身涯涘莫窥宫墙罕测谈谐讽席业优学肄然则幽林之芳必荐于三阁井里之宝自运于十城解褐授普安郡丞转蓬州别驾君山该博屈伏六安之丞仲举峻清来従誉州之辟方义比徳千载一时除冀州南宫县令两河旧殊常之地中冀为絶北之野民俗昌阜政化大行肥野防问而识贤孔丘及庭而称善徙瀛州乐夀县瀛壖之境风壤所接人民知方不言自理稍迁雍州鄠县令王畿之地帝京是属子羽舍困于栎阳无伯祈星于缑氏防能之化复如在昔拜齐州长史歴下咽喉华泉襟带州将欣其四见王化合于万里公铨藻品第股肱拜国百姓乂安一变邹鲁奏课连最己申考功之名奉计京师遽有永明之拜既留郡邸遘疾弥留上药难逢莫触【疑作蠲】二竖之害中使罕遇不赌十全之术以永徽元年三月四日终于长安春秋六十三至景龙年中纉戎帝箓礼穆王姬以公嫡孙迁尚主之故乃下制追赠使持节商州诸军事商州刺史魏后恱平叔之才晋皇贪司空之族宠成外馆荣被宗祔惟公豪迈不羣风韵弥邵澄清内英华外发辨防言泉韬光于若纳之防学该书围晦迹于惟疑之地总六艺之隅奥括百行之枢机质负珪璋门维轩盖祖孙流誉聚颍川之徳星乡邑称髙载平舆之月旦威仪棣棣声望雅雅犹邓林之徙植若咸池之疏派公之宰乐夀也既去之后吏人追思美政遂为立碣不其颂歌无间于刊勒榆次纪石止事于身后歴职着闻皆此类焉夫人京兆韦氏赠扶阳郡夫人祖恭故上大将军隋州刺史建安公父仁基故绵州别驾龙州刺史殷伯兆其绵构楚传开其茂绪朱绂隆可【疑】及之晖黄金着经艺之绩夫人笄纚式典遵寝门之雅训匜盥有行叶宜家之缛礼言容孔备国史聿脩堇荁是奉苹藻无匮加以深悟空寂大阐迦维究随顺理开决择分六姻景行九族式瞻有妇徳焉有母仪焉以干封二年十一月二日终岐州司士官第春秋六十七粤以景龙二年十月二十六日合塟于咸阳之北原礼也嘉耦是合未穷绛县之夀同穴终窆遽开京兆之阡勅万年县令卢齐卿监防塟事并给帐幕手力羽仪鼔吹仍送至墓所赠授制莽【疑】率礼加于兹日轻车介士盛仪方于昔年有子六人长曰思进位隋县令赠蒲州长史大仆卿次曰思约位荣州威逺县令次曰思礼位宋州谷熟县令次曰思政太学生次曰医王位太子仆少曰思温太学生荀氏八龙且知慙徳东莱千里不足方驾懐仁服义海内所推曳组簮缨朝中归美并父従运惟未及卜宅风烟销歇霜露霑濡嫡孙选鸿胪卿驸马都尉上柱国魏郡开国公行极天经才为世出门题金榜家振玉箫雕轩绣毂结彻于平阳之第青巾紫绶交错于沁水之园当年之盛如此永慕之心如彼夫计功称伐里蔼于旧闻勒铭刊颂义炳乎来裔岂可使恂栎靡述衞鼎无声爰访世亲俾叙鸿烈其词云
　　惟霍之镇积玉含章彼汾之水神鼎敲光岂独灵异亦诞贤良培风直上籋影髙骧家声祖徳川流岳峙家声伊何载于国史祖徳伊何冠乎人纪翕习交映芬芳不已公之生也克壮其猷胜衣志立弱嵗名遒华如琬琰絶代莫俦郁若兰蕙亦孔之休如登之堂月将日就词髙文苑理穷辨囿研味风骚掎摭科籒一日千里一年三秀筮仕之班应务陟歴为邑累谏列郡成绩忘其忮求晦兹矫敌令闻令望知柔知锡【疑作如金如锡】蔵舟易失传薪不停未闻九转俄怆百龄功着口实徳范明经安仁愿诔子玉思铭黑水西流黄山东出季武成寝滕公见日烟隧苍茫风柏萧瑟人世虽谢徳音可述











　　文苑英华卷九百二十五
　　钦定四库全书
　　文苑英华巻九百二十六　宋　李昉等　编职官三十四
　　扬州长史王公碑一首　果州刺史李公碑一首桂府长史程府君碑一首
　　梓州司马杨公碑一首　溜州司马郑公碑一首陇州司马杨志诚碑一首
　　扬州大都督长史王公神道碑　苏　颋
　　生甫及申思皇多士必訏谟以亮采惟肸蠁幽赞者不曰才乎君安其才居其业奉丹霄之下济词白日之中辰者不曰命乎霸城王府君讳某字某爰事英主皇皇我神武金【疑】期宝臣籍我公辅及挥纶翰乘刀尺宜其尹天下登宰衡虽克扬其休而不践厥位何也府君之始魏安僖王弟信陵君之绩秦灭魏谓之王家者遂命氏焉其后世居霸城族着京兆故得魏藩公子锡称宗是犹齐国夫人因昌保姓况神臯之表里刑盛俊城之相承绂冕固以倜傥卓荦为龙光五代祖罢西魏尚书令赠大尉相州刺史扶风公纪于周史高祖明逺隋雍州大中正化郡守司金上士银青光禄大夫书大旗勒大鼎猗那成绩繁衍重世曽祖夀隋州都七职主簿隋氏沦胥炀皇板荡竟全孤竹之操不败幽兰之芳祖喜【唐世系表作诘】皇朝晋州司仓参军同州河西县丞父庆赵州房子冀州枣强二县主簿文秀儒雅韬光铲迹雄雌之叹则闻鸾凤之栖未逺公八嵗工诗赋十五读典坟十八歴渉代史十九初逰太学二十升甲科三倾五城一日千里诣选部册天门出九流之先当万夫之特授亳州城父尉且未光也无何枣强府君不禄毁将形骨扶杖于家者三载哀不絶声倚庐于墓者六祀古曽子死事之中今老莱生事之极思奉檄以尽养顾瞥【疑】裾而足耻庭闱何适有南山之隠路黉塾不倦有北海之儒门教子弟学成志立盖云十数而府君云卧林栖傲然肥遁迫于从父之命就以贤人之辟授华州华阴县尉复册甲科转京兆府华原县尉换华原丞廉问之举屈为之佐殊尤之荐用冠于首擢拜左台监察御史王宪斯执国刑不纷一嵗遭内艰如在先考之戚禫阕制复旧幸臣左补阙何辉图怙势作奸颇盈罪恶府君直言正色莫避权宠简墨条奏当朝允之迁殿中侍御史无何拜尚书户部员外郎转祠部主爵考功三郎中邦有教谓之安国有祀谓之事则人祗之政罔弗恪邦有等谓之爵国有功谓之课则赏罚之防罔弗齐自非贞廼应物敏于成务畴能振景拔萃川渟岳立主上旒冕而思一以寰宇腹心特重其掖垣故近宻委于侍臣缉谐连乎小相拜给事中转中书舎人剸犀兕者其议可以断割赋鹪鹩者其言可以逺大况天词往复行于中防人望虚伫期以上台姑试之剧备观周美迁兵部侍郎回翔要津拂拭夷路消长容其正忠邪顺其直戎昭者有毕力之师彛序者无旷负之人以东南封圻淮海殷杂虽陆摄水标填于委输而风果气鋭惩以剽轻巨镇何有繄公则赖乃出为州大都督府长史阳秋信风雨若不竞不絿有伦有要化之为最理念于兹呜呼景命不融流年孰返以年月日遘疾终于府之官舎享年六十府庭防恋闾巷聚哭攀舟檝以咨嗷越江关之重复名流常化雅俗追嗟呜呼以为当代所归礼谢于陈在岂谓逢时共许爱深于产卒夫灵龟明镜可以决疑驷马拱璧不如进道牵于彼则疑已释存乎我则道已用府君是以寘毛髪之愆征膏肓之疾加以博闻好古精义入神有夫子之文章得吾家之书籍【阙】富山藏当工篆体间以琴徳不挥頴而好事者珍每
　　成声而知音者寡【疑作赏】身殁之日所纂集二十巻自弹琴几数张俾后代美其华防其实垂芳尘之庵蔼采嘉颂之洋溢其高致欤粤开元十五年龙集于卯仲春日晨卜塟于京兆咸阳洪凟原礼也周之堇原汉之槐里丹碑已刻青槚成行子八人长曰有次曰寔并行齐曽闵声轶元季征昔有八子之名丧有二连之善府君之仲著作佐郎敬从者季太庙丞择从者敬也瑚琏之器择也金玉其相称之真披文之实记吾人早逰学序曽比义于青襟晩哭寝门匪致能于黄绢辞所不获强为之铭曰
　　高惟雍兮大曰京迁王氏兮着霸城或公或侯散佩垂缨子子孙孙府君挺生【其一】徳有必综才无不括胜情风翔伟量河濶帝曰俾乂求贤如渇公其裒然藏器以达【其二】三才【疑】清宪清宪攸欢四趋明光明光孔彰并跻双掖双掖忠益皆掌二柄二柄方正【其三】爰回司廼莅扬都政既成矣公尝迈乎辅我皇极奋于天衢奈何不藏违世而殂【其四】世阅人之不息兮人违世之遂即独四塞之山川兮尽千年之封域噫古之不朽记载是力撰懿图芬兮清虚广直【其五】
　　故果州长史李公神道碑　　张九龄
　　公讳仁赡字某赵郡房子人其先自段干木至伯仁侯皆以淳徳茂功奋于上世始于藩魏终而将赵其名不陨逺【集作遂】济于今五代祖后魏中书侍郎始豊【唐世系表同此集作对非不同】懿公璨璨生徐州刺史始丰慎公元茂元茂生赵郡太守府君讳凤升【表作子之字凤升】生驸马都尉直阁将军府君讳道宗道宗生齐尚书兵部郎中府君讳山夀公即郎中府君之子仍世致美在邦攸宜故我公禀灵中和履道元吉以学则探其奥防见圣人之心以行则践其嘉言合君子之度以故动为人誉名乃日宣义府孔修徳舆云逺故未可量也隋大业中举孝廉洎唐兴调棣州司户参军磁相二州总管府户曹参军莫不事人以直反身于诚处卑能安敬长则顺故光辅郡将周爰我咨自州徂州或啸或诺既而迁金乡晋陵二县令敏【集作精】识以庀事善教以长人四封用孚三英以粲彼蒲与宻独何有焉以课最迁归州治中郢州司马加朝散大夫行果州刺史盘栢参佐未复公侯道非吾行徳不【集作无】必贵遂以没代岂命也夫某年月卒于官舎享年若干及丧至自蜀而塟不归赵乃卜宅于许封树汝坟子孙遂家亦既重世至开元中公之孙曰察以古诸侯之禄奉先大夫之祀昼逰本郡辉光前烈非清白以遗善庆之余保艾尔后人亦何以臻此于是履霜为感恭惟春秋之事刻石是图俾扬祖宗之业斯善继者也叙而志之铭曰
　　长史英英作为世程动合雅度休有令名以之入官从事而升【集作允】以之佐郡为政孔明悠悠上天曷不贵徳终于参佐孰云邦国孝孙其昌余庆乃彰宰【集作冢】树苍苍徽音不忘
　　桂州长史程府君神道碑　　李　邕
　　观厥品目异等业尚献臣天与才名神福夀考而中留官序小徃代艰位不极乎多能绩未宣其利用戢骏翮韬良工悲声起于絶泣涕形于抱玉自伤楚老岂独公明而已哉公讳某字某广宗新安人也其先出自颛顼重黎之后周之休父入为司马汉之不识擢居卫尉至若昱辅魏主婴立赵孤奉日以纳忠杀身以明节精诚发于寤寐义烈冠于人伦宜其贻谋克家宠光形图业与时并名与功偕者也五代祖响府君陈袭重安侯隋萧县宰四代祖育府君隋车骑将军曽祖皆府君隋涿郡主簿大父府君皇朝安阳令考大辨府君泗水六合二县宰撰东征记两巻藏之秘省莫不托宿元徳从事老成典学积于蓬山能赋秀于词苑府君令始家则光有国庠博通全经悉数贤行孝曰曽子文似相如下笔不休违言无择陈平长者把臂每多田苏好仁引防相重解褐徐城尉始入仕也旋应王臣升第迁宋城转栎城簿王畿政重帝告事先握札云飞聴讼风靡载擢来庭长安二赤县尉撙衔御黠夙驾承天惊暗若神应封犹响籍聴擢左台监察御史仁克寛仁无害耻为谇刻雅欲优闲朝廷许之转詹事府司直歴城直歴城门郎长杜武进朝邑曲沃好畴云阳宰六县皆代工开化顺时布和慎简里胥周省条簿其清水鉴其坦砥平从心术以外形随手妙以旁发人乐新政俗劝古风载迁魏州司马静守宪矩审喻寀寮官师有章人吏不黯【疑作黩】属右族黜免彻嗣姻连奏引谏书丑诋宰辅选其颇正其奸贜志士寒心明家质首左迁府君饶州焉谪子昕崖州舎城尉俄转府君桂府洎岛夷干诛天师问罪凭险毒送死阻兵昕乃不俟檄征自促鋭阵挺身而当矢石面而覆防雠马旋泥中人走岩下愤气虽作救兵莫临劒交于胷戈达于腋其命则殒其目不瞑呜呼争首谓忠供养谓勇仓卒归尽零落无成有感路人愍悼慈父沉悲生疾积痛伤年猿堪断肠乌可衔木人非命也天何问焉以开元十六年十月五日奄徂化于官合以某年月日反塟于其原旧茔礼也夫人广宗潘氏封某县君即银州刺史宝勣之息女柔慈孔嘉贞淑丕训是佐君子宜谐永年桃李早零栢松同祔子皓曜防等并才彦惟有名教克开优防翰墨之塲造次仁义之域宅忧殆灭追孝有望匍匐昭亲哀迷纪石邕以披顔友道列坐词人谈笑未终存殁相诀情也有恸涕之无从虽不工于文将逹其义词曰
　　曽源积兮流弥长高闱庆兮龄亦夀命不泰兮时未将何宠禄之中否从政理之孔臧坐疎属之婴累重爱子之飞章遭一门兮二谪备周嵗兮两防寄永懐兮身后唯没代兮名
　　梓州司马杨君神道碑　　　陈子昻
　　君讳越字复珪农仙掌人也其先帝高辛氏之裔周有天下晋受其封至宣公伯乔早基扬国若乃彤弓玈矢鬯赤茀则礼命之乐歌之崇天王之宠光保元侯之福【一作休】祉其后十六世【一作代】有扬宝者天赐黄鸟授以白环若曰令君子孙世登三公迨震秉彪赐四代五公烈光照于汉室盛徳充于海内金圭铭鼎至今为农世家也高祖椿魏尚书右仆射开府仪同三司司徒公进位太保加侍中给后部鼓吹致仕归邑赐安车驷马传制三【一作二】人可谓国之元老帝之师臣功成名遂社稷之宝曽祖思善齐通直散骑侍郎赠中书侍郎祖敬通镇逺将军郑州治中邛州别驾父居同隋蒲州芮城县令皆国书旧史列于名节公即芮城县君之第二子也少而冲嶷苦节真素家无玉帛室有琴书闻少连之风而悦之庶乎身中权行中清上以际乎天下以敦乎物不应州郡之命有金玉之心尝叹曰以明珠弹千仞雀吾不能也是观宝龟之象心灭朶颐探金虎之爻志在幽履遂去家遁于嵩山经十余年丹仙白云之志然矣属太宗文武圣皇帝初临天下物色幽人【阙】山傍道网罗遗逸君子若曰天下有道可以见矣于是始以角巾应命褐衣谒阙陈大道之闳謩论至言之阃奥【四字一作公于天下】帝曰俞尔言乃可底行若嵗大旱用汝作霖雨今南山近塞北汉连兵石州边烽皇化未谧汝往钦哉辑乃人御乃敌以息匈奴之患始解褐授石州方山县令樽爼在堂干旄在阶布大信于獯戎示折冲于袵席威名震曜乃升闻也有诏【一作勅】征授宪台监察御史綉衣始拜珥笔升朝台阁以之生风豪贵由其敛手又勅授中书侍御【一作侍制】未几又迁秘书郎直中省如故逰凤皇之池观蓬莱之府是天下之荣践也又转【阙】宗正寺丞居嵗余帝思南史之才将崇东观之美又迁起居郎骁骑都尉龙朔中天子将观兵于东夷以复先帝之业凡居中者多出守旁郡是嵗授公朝散大夫除冀州司马同知州事于时天下雌韩而雄魏将壮武帝【疑衍】而柔文公始厌承明出临外郡探丸垩而犯禁崇奸欲尝朱博之能以亲【疑作观】龚遂之政公深钩潜往英机立断短服赭裾于是乎理麟徳中兼授梓州长史盖在华之南区彭之北鄙豪俗侈靡政削【阙】缓【一作瞹】攅六国之遗甿杂三巴之中壤公下车问道观风立政先之礼让教以诗书抑浮窳禁冗食堂叩钟磬家擅山川莫不为之节制行其典礼来暮之颂复起于斯时高宗大帝方接千载之统升中太山玉帛云趋朝者万国预陪金跸拜侍瑶坛白云既封皇庆斯洽加朝议大夫余如故太上旋命御驾来归殷楹梦奠遇病薨于官舎时年六十四呜呼哀哉遗令薄塟不藏珠珍孝经一巻尧典一篇昭示后嗣不忘圣道即以某年月日塟于西岳习仙乡登仙里西麓遵遗令也嗣子嘉宾等哀号哭血柴骨恋心维罔极之恩思荣永锡之道以为君邱于役无助冥因季由之叹空勤负米于是考群圣之典择众妙之门求所以昭报幽扄賛祉冥籍则云金仙慈救宝手来迎若徳崇于此则功济于彼是用归诚真谛祈祐能仁箱铁围而写容描金莲而得象于登仙麓之茔则造阿弥陀像一区座高三丈并众变菩萨天人毕备全金涌出象宝装严云仙鬼神周罗上界珠幢羽盖围绕中天盖所以丕显尊灵光昭惠叶逹人之事毕矣孝子之事亲终矣铭曰
　　岩岩太岳浼浼长河歕云滃雾涵灵贮和阳侯之国宛其中阿子孙瓞轩盖骈罗四代五公自于伯起蝉聨彪懿令问不已二千户侯三十刺史世济其荣至我君子峩峩君子皎有令光不宠我组而括其囊洗心岩遁抗迹云翔冥鸿来逺白驹在塲解我薜萝绾我墨职边朔多虞猃狁孔棘之子之往允威允得干旌在阶烽火罢色行行騘马绣衣之光烈烈董狐司史之良而我君子总其徽章出同严助政穆王祥雄魏既康郪蜀独侈揽辔言迈题舆载理尺兵允戢乱绳攸靡天子登封拜服玉趾大礼既毕西归迟迟嵗亦秩止天不憗遗呼呼甿吏号泣涟洏曷其往矣来暮歌思防防孤子棘心哀疚永号昊天泣冥祐莲花之国金池玉霤崇此香缘生彼荷秀全金既涌众宝斯装考坟其后叔茔其旁香花围绕松栢成行千秋万嵗祚祉无疆
  </div>
  <div class="pagination">
   <a href="文苑英华_page608.html">
    上一页
   </a>
   <span>
    ...
   </span>
   <a href="文苑英华_page604.html">
    604
   </a>
   <a href="文苑英华_page605.html">
    605
   </a>
   <a href="文苑英华_page606.html">
    606
   </a>
   <a href="文苑英华_page607.html">
    607
   </a>
   <a href="文苑英华_page608.html">
    608
   </a>
   <span class="current-page">
    609
   </span>
   <a href="文苑英华_page610.html">
    610
   </a>
   <a href="文苑英华_page611.html">
    611
   </a>
   <a href="文苑英华_page612.html">
    612
   </a>
   <a href="文苑英华_page613.html">
    613
   </a>
   <a href="文苑英华_page614.html">
    614
   </a>
   <span>
    ...
   </span>
   <a href="文苑英华_page610.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
