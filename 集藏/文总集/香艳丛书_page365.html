<!DOCTYPE html>
<html>
<head>
    <meta charset="UTF-8">
    <title>香艳丛书 - 第 365 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 365 页/共 467 页</h1>
    <div class="content">　　笼鹦彻晓坚防守，莫漫猜疑事有无。 

　　空庭薄露凝苍苔，紫罽屏风晚不开。 
　　云贴水痕吹影去，酒搀人气送香来。 
　　痴心难为啼时隐，私语频教怨里猜。 
　　纵使千金争一刻，谁将蜡炬驻残灰。 

　　变征空挑卓女弦，幽怀枉写薛涛笺。 
　　莲真自洁泥何污，絮到无归浪始缘。 
　　但得小红依石帚，何输萼绿嫁羊权。 
　　愿从闭户皈清净，莫漫春灯怨杜鹃。 
《本事后诗》十二首云： 
　　画楼风雨逼残年，坐对疏檠各黯然。 
　　暗递深情邀夙誓，苦翻怨调促离筵。 
　　细研凤饼和香嚼，懒拔蝉钗泥醉眠。 
　　分付邻鸡休早唱，明朝江溆买归船。 

　　相思三五玉蟾蜍，相约花开陌上车。 
　　织爱到心潜缜密，含羞上颊故生疏。 
　　熏衣掩帐寒差耐，拥髻推奁倦未梳。 
　　听得梅梢双翠羽，罗浮清梦较何如。 

　　解唱双行拢四弦，水天新谱续金荃。 
　　愿依松长同纤茑，早出山流变浊泉。 
　　漫断柔肠歌决绝，且窥冷眼试周旋。 
　　生愁竹里湘灵馆，夜雨寒篝照独眠。 

　　唾色春绒拖额斜，缠金短褶绣苕华。 
　　每因谐谑防诸妹，偏喜矜持学大家。 
　　亲捣麝煤和黛汁，背挑獭髓护香痂。 
　　莫须人别江城后，起倚兰干望断鸦。 

　　叶易成阴子易肥，如何不自惜芳菲。 
　　横陈雪影怜姑射，泄语春香怨姊归。 
　　未及凋残犹可护，久无亲串感谁依。 
　　请看北雁天边下，只傍南云海上飞。 

　　丁字帘栊小玉家，莲灯鸡枕剧丰华。 
　　沁人软语如春水，逼梦深香似午花。 
　　戏赌缠头开钿局，偷裁罗角补棂纱。 
　　琴心许续求凰曲，须抱蝉弦问瓠巴。 

　　夕妆新试郁金裙，晓靧微添苏合熏。 
　　压水眉楼藏姽婳，博山心篆结氤氲。 
　　女床彩凤延箫史，绣被文鸳拥鄂君。 
　　爱绾春枝成连理，安知秋燕感离群。 

　　腕阑金钏约玲珑，暗谜中央四角通。 
　　纤李着花愁冻雨，弱莺试舞警颠风。 
　　好修福慧还光碧，莫听飘零付堕红。 
　　一妹天人何妙妩，应怜景武是英雄。 

　　河自东流汉北流，茫茫无地筑琼楼。 
　　榴花易惹红裙妒，春水难湔紫玉愁。 
　　半晌牵衣当慰藉，更番迎睐作勾留。 
　　荷华自护双巢翠，不管芦阴有泊鸥。 

　　烟波江上静吹箫，仿佛松陵十四桥。 
　　残月晓风堪昔别，昏灯罗帐又今宵。 
　　婵娟碧玉题红怨，神女青琴和绿么。 
　　寄与温妍周昉笔，凭人见惯总魂消。 

　　青溪云锁小姑愁，那得金钱媵蒋侯。 
　　渐识缠绵心欲死，知何感触泪频流。 
　　桐梢么凤裁烟绮，柳角残蟾挂水楼。 
　　悄向屏山寻断梦，几回小胆怯帘钩。 

　　退红休洗旧胭脂，转绿回黄恐后时。 
　　愧抱痴心供曲谅，暂挑风语耐沈思。 
　　渡江何日迎桃叶，倚笛无心唱柳枝。 
　　相约试灯圆月夜，拓笺细谱定情诗。 
　　天下有情人读是诗者，当恻然鉴余之痴也。余尝谓姬曰：“仙葩初茁，善自培之。幸勿流浪性成，甘同春后杨花，徒飘零随坠蝶。则他时出污入净，未必非青莲会上人也！”呜呼！姬果慧似婉卿，必感张正字为知己，为之涔涔然泪下者。 
　　甬江乃商渔通薮，日之出纳，以累万计。伧父大贾，多借坊曲为宴会交易之所，驰车朝往，挈灯夜游，恃侠负财，供其饕餮。以故风流旗帜，遍树阛衢，无怯而偃者。守土之令，忧虑风俗，思荡剔而扫除之。而邸将舆皂之流，姑息于外；调揉庙客之辈，卫蔽于中。皆赖诸院饱啖以浆，分润其橐者。一令未下，闻信如矢，键门寂管，相戒止哗。役吏反牌，以遁逸为报，而重帏复壁中，故依然扬斝荐衾，事事仍昔。守上者知其故，因之易装改服，密自访稽。幸获其一，罔补于政，益增弊端。且自僚幕丁随以下，多以纡门狭巷，为陶心息足之地。近蔽未明，求诸迂远，适贻笑路人。其相与魂迷色阵者，又多佳子弟。飘缨曳縠，邀宾集朋。置身烟云，视珠玉若泥砾；锢欲香粉，需操作以日时。迨婪尾已歌，床头早尽，犹是低徊金缕，怅望玉门。有师长父兄，加以鞭笞拘系，莫或禁其心之荡驰。稍恕焉则故辙复乘，益深沈锢。缠头周济，弥缝百端，及至悔追，亦已迟晚。若士生穷愁，更何能与鱼盐负贩辈，扬钱刀而竞豪侈哉。将谓董宛之于冒，李香之于侯，花薮柳泽之中，非无感睐微茫，情钟心许者，而百不得一，求合益难。亦聊于吟啸之余，以之佐觞酒，写牢愁，等诸听鸟当歌，对花当舞之意云尔。 
　　耳无善听，虽解子母蒙冲之策，壬奇风角之占，卑言如展，罔所进告。惟与里巷串属，谋保饥寒，相视无恙。越辛之春，诸君以应承平之选，复计偕北行。渡钱塘，逾京口，入淮达河，登车行齐鲁，抵上京。东箭南金，英尘俊轨，辐辏于棘门之下，射策献赋，弹冠于于。昔之交游，多有齐辔群龙，金闺注字者。生尝上书者四，频遭摈斥，无望于离疏。矧兹处危，忧及家室，将安元迹于冥寂，薮窜而泽居，敢幸冀以表擢之荣，下逮于窘蠢？呜呼！既不能如介子、定远辈，投笔立功，勒铭燕然，以博取斗大悬肘之印；又不能厕班马之流，琼怀烟翔，结绶金马，以文章润色乎鸿业。读书三十年，终与驽蹇瓦砾为等，咄嗟兮奈何！出门远望，云日在天。迈心孤行，一往无涘。其甘颓弃以自放耶？而以牢骚落度之意，一寄诸幽馨顽艳之中，亦犹屈贾之苦心，而嵇阮之末计也。俯首听呵，诚何免矣。 

　　后序 
　　二石生以玉台之才，享洞箫之福。都门下第，闻变南归，既祔故邱，迹同逋骇。悼彼美之失志，慨才士之不遇。猿啼鹤唳，时复一呻；爱树愁花，倏闻短叹。兼以潘岳室庐之戚，杜陵干戈之感，恨难补于坤灵，悲益增其坎壈。遂乃削笔明山，涤砚东海，破涕为笑，言愁欲愁，闲情慧业，厘兹品目。足使越女吴侬，争传侍儿之录；花汀柳屿，竞长秋娘之价。就李亭长书于十二客者之巢。 

　　〖注：■⑴，巾＋登，同帧。■⑵，衤＋施，音易，裳下缘也。■⑶，面＋甫，颊也，从面，甫声。■⑷，谣，讠改虫，同珧，似蚌，其柱最珍。■⑸，王＋尧。（无读音）■⑹，jū奭百改目＋斗，音拘，挹也。■⑺，上雨下对，duì，音队，云黑貌。■⑻，分＋瓜，音班，瑞瓜。■⑼，上麻下女，音摩，■⑼，尼。■⑽，鱼＋孱。■⑾，巾＋上穴下登，zhèng，音伥，开张画绘也。〗 
 

　　林下诗谈　宋　阀名 

　　范靖同妻沈氏，坐后园，观洒翠池，又上洗心亭，共索笔研为映水曲。沈氏先成曰： 
　　轻鬓学浮云，双蛾拟初月。 
　　水澄正落钗，萍开理垂发。 
靖奇之，不复敢作。沈氏小字满愿。 
　　王淑英妇，刘孝绰之妹。幼有词藻。春日，淑英之官，刘不克从，寄赠以诗曰： 
　　妆铅点黛拂轻红，鸣环动佩出房栊。 
　　看梅复看柳，泪满春衫中。 
时人传诵之。 
　　厉玄度江，见一妇人尸，收葬之。夜梦在一处，如深山中。明月初上，清风吹衣，遥闻有吹笙声，音韵缥缈。忽有美女，在林下自咏云：“紫府参差曲，清宵次第闻。”及就试，得“缑山月夜闻王子晋吹笙”题，用梦中语作第三、第四句，竟以是得赏，举进士。人以为葬妇人之报。 
　　鄙尝谓：高达夫《燕歌行》，千载称之，第一篇皆三韵一换，独“铁衣远戍下”五韵，差不称耳。颜敷应声戏收曰： 
　　边庭飘飘那可薄，绝域苍茫无所掠。 
　　杀气三时作阵云，寒声一夜传征拆。 
却佳。 
　　齐凌波以藕丝连螭锦作囊，四角，以凤毛金饰之，实以辟寒香，以寄钟观玉。观玉方寒夜读书，一佩而遍室俱暖，芳香袭人。“凤毛金”者，凤皇颈下有毛，若绶，光明与金无二，而细软如丝。遇春必落，山下人拾取，织为金锦，名“凤毛金”。明皇时，国人奉贡。宫中多以饰衣，夜中有光。惟贵妃所赐最多，裁以为帐，灿若白日。 
　　子瞻在惠州，与朝云闲坐。时青女初至，落木萧萧，凄然有悲秋之意。命朝云把大白唱“花褪残红”。朝云歌喉将啭，泪满衣襟。子瞻诘其故，答曰：“奴所不能歌，是‘枝上柳绵吹又少，天涯何处无芳草’也。”子瞻翻然大笑曰：“是吾政悲秋，而汝又伤春矣。”遂罢。朝云不久抱疾而亡，子瞻终身不复听此词。 
　　杨炯初见郑羲真，诵其侄女容华《临镜晓妆》诗，郑大击节。后诵己作数十首，郑皆曰“不如首作”，炯为之汗背。容华诗曰： 
　　啼鸟惊眠罢，房栊曙色开。 
</div>
    <div class="pagination">
<a href="香艳丛书_page364.html">上一页</a><span>...</span><a href="香艳丛书_page360.html">360</a><a href="香艳丛书_page361.html">361</a><a href="香艳丛书_page362.html">362</a><a href="香艳丛书_page363.html">363</a><a href="香艳丛书_page364.html">364</a><span class="current-page">365</span><a href="香艳丛书_page366.html">366</a><a href="香艳丛书_page367.html">367</a><a href="香艳丛书_page368.html">368</a><a href="香艳丛书_page369.html">369</a><a href="香艳丛书_page370.html">370</a><span>...</span><a href="香艳丛书_page366.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
