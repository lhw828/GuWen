<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 477 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 477 页/共 603 页
  </h1>
  <div class="content">
   （阙一字）坟峨峨，（阙一字）山之旁。懿德美行，不随（阙二字）高山有（阙一字）雕琢无妨。（阙五字）之（阙六字）陵谷改张。此石若出，斯文（阙一字）昌。
    ●卷七百九十二
    ☆路岩
    岩字鲁瞻，阳平冠氏人。大中中登第。累迁中书舍人户部侍郎。咸通三年以本官同平章事。进左仆射，罢为剑南西川节度使兼中书令。封魏国公。贬新州刺史。至江陵免官。流儋州，赐死。
    ○义昌军节度使浑公神道碑
    叙曰：天业光昭，宝臣间出，□台重沓，常纷纶，吾巨唐乎！镇宁社稷，缵扬忠烈，勋居第一，代代不绝，其浑氏乎！能遵祖法，不失家声，立朝守土，所居可纪，其康公乎！
    公讳侃，字复贵。其先姜姓之后，汉郡浑邪王之裔。始居於崤北，后迁於河南，今为代人，为山西右族。七代祖潭，仕隋玉钤卫大将军。生回贵，以兵从我高祖神尧皇帝，佐平暴乱，拜豹韬卫大将军。生元庆，为右玉钤将军灵邱伯。生大寿，为太子仆，赠广府大都督。生释之，为开府仪同三司太常卿宁朔郡王，广德中拒西戎，身殁王事，赠司空。公大父讳，朔方副元帅河中节度检校司空中书令咸宁王，赠太师。有大勋绩，其秩录封赏，埒汾阳、西平，皇家中兴，此三人力也。父讳镐，义武军节度易定观察使检校工部尚书，赠太子少保。取陇西李氏女，实生公。
    公为儿时则柔敬敦厚，笃志於学。九岁由宏文生擢孝廉第，释褐参同州军事。既冠，益以通敏密静称於人。因从先少师於藩方，不忍去庭闱，诸侯有以币以马取者，一无所就。元和十二年，先少师奉诏以中山兵伐叛，而卒与寇遇，以数千当数万，力战而归，坐黜循州。公忧蹙内结，晨夜在侧，从容道否泰之理以解，发於至诚，少师为之洒然。少师薨，屏勺饮，坏容貌，几不全者数矣。严护逾大江，长号动神明。亲友见者，莫不凄恻，忧其困绝，往往罢吊。既而外除，大戚不衰，遂退不肯仕。居处饮食，若执丧者。
    是时朝廷询勋臣后，或言曰：“咸宁功累代不可及，其子身当圣朝，以谴终未复，无以示天下。”执政立言之，天子感其事，趣诏尽还少师爵土，由是勋阀之家皆喜。长庆中，又有言公之材行不宜在闾巷者，上亦以追显咸宁功德未足，遂授公右龙武军仓曹参军，历太常寺主簿太府寺丞。由是以吏事自喜，明习文法。咸宁王股肱王室，卑体下士，召置幕府，得一时之人；少师仕官早成，不废法度，有誉於士大夫间；公又修洁谦逊，辞礼闲雅，由是仁人与之游，长者访其庐矣。称述日甚，闻於廷中，擢为左赞善大夫，转太子仆。能勤其官，改太府少卿。始用利器，货泉事聚，不顿锋芒，益为试可。一日，昭献皇帝读国史至咸宁王卒，叹浑氏时无大官者，欲用公未有缘，即日以银鱼朱袍赐之，俄拜金吾卫将军，宠以金紫。公愈益小心，俯偻不暇。武宗时至太仆卿，以谨良选。宣宗即位，改少府监，以缮理称。又拜左金吾卫大将军，肃环卫。明年迁司农卿，练经制。
    每以处逸乐，悖勤劳，非忠也，求出补吏，不惮剧郡。久之，寿阳岁数饥有盗贼，上选能理者，丞相举公可用。公至，则猛纠缓化，晓告慰养，先是有货茶盗斗变难制，至是皆解散走匿。又勺陂之水，溉田数百顷，为力势者幸其肥美，决去其流以耕。公提防约束，水复盛溢，沃野之利，岁岁增多，徵为殿中监，服用如法。顷之为昭王傅，多称惜之。再为少府监，迁检校工部尚书金吾大将军。日在彤庭，定理宗器其能，遂赐高牙畅毂，镇於回中。公门有将帅风，习知四夷事，以故绥边之绩，不日而成。西戎别种王蒙，数为边害，公曰：“胡夷剽劫亦常事，不烦兵鏖，可以信取。”谕以咫尺之书，果相率遁去。居无何，又遣其舍人董英粲归诚，且贪锦绣物，公必其善意，乃许互市，竟不敢负约反覆。初有戌卒子，为族长所掠，奴畜之，至是董英粲辄构而归之，曰用报德。关城无警，早开晏闭矣。边兵之衣，辇自京师，吏缘为奸，纩帛悉滥，公始周察变法，犯必收按，至乎聚给，亲往观之。旧调军食，仓廪庾回远，不克往取，率为空名，又度其途以便之，自是寒无皲瘃，戌益伉健。既衣又食之，抚士至矣。萃战马凡五百二十匹，牛骡称是，修革器五万具，备丁壮卒三千人，聚新粟五万斛，边备完富，戎心震悚。天子使使者赍诏，即军中加公检校刑部尚书以报之。居岁馀，复召为大金吾，升三品阶，三领缇骑，日益亲贵。
    今天子即位，谋沧海帅，视公曰：“无以易尔。”咸通二年遂授义昌军节度使，其理如在泾。始至则表蠲水旱逋甚众。先是井为海染，人不可饮，遂阏河以汲，舟行则决，决又辄塞。公视而计之，派凿扃蓄，舟来不留，缏垂不息，厥功亟就，於今赖之。有田千顷，游惰者不顾，公乃劝辟，悉为膏腴。既饮之，又食之，养人至矣。穷民有鬻子者，为之赎归；故校有孤女者，时其配偶；丧不办葬，骨暴於野，皆为调棺柩，具粟帛。邮亭相远，道里患夺，作室其间，以庇来往；岁比不稔，给军未赡，峙粮十六万石，以为储蓄。大抵能推诚於下，辛苦率先，民愁未解，公费未足，孜孜为之，虽人之求去已疾，谋致家温，不如也。以故感神贶，来瑞鸷，百姓洎文牙吏，讴歌借留，护戎者奏其状，天子嘉焉，诏曰：“幸卒教化之，许留旬岁。”五年秋受代，朝廷方图其功，会其冬以疾闻。明年三月二日，薨於大宁里私第，享年六十九。其年十二月某日，葬於京兆府万年县洪固乡胄贵里。
    於戏！豹韬以义兵显，宁朔以边患死，咸宁以殊勋著，少师以威名用。洎公以材能选，陈力无旷废，浑氏之风类是。自穆宗后，天下少事，由是公未尝有斗战功。始则以至行好学，恂恂若儒者；中则以精力辨疑，为循吏；终则以和众静边，名之良帅。不矜舆马之饰，不嗜粱肉之味。家产稍赡，则以振昆弟宾客。士有贤者，虽贫贱必与之均敌。名以修饬光，位以功效进。自解褐数十年，历九卿为二千石，继父位临方面，荣当代焉。保身守道，一无涂污。於戏！浑氏阴德代封之庆，则大於于公、虞诩；战勋忘家之迹，则优於平阳、去病；子孙支属之荣，则高於万石、耿氏。然若公之材，未大施设，不继乎台鼎，不迩於期颐，斯慊慊於五福也。薨之日，天子轸悼不朝，赠大司马。葬之日，给太常仪仗。博士定谥曰：康。斯可以自见於后代矣。长子曰术，詹事府司直，早终。次子徵、特、徽、普、卓，皆幼。父病笃，召从父弟右威卫上将军佶泣告曰：“先少师以后事托吾季父，尔必继之。”佶涕泗遵用，礼仪备具。他日持故吏行状托余斯文，是以叙而铭之曰：
    命氏自姜，有后于唐。咸宁达人，实护玉璜。功德愈甚，其绪乃昌。少师宜之，龙节煌煌。尚书有继，卓然岁。执丧之日，厥生几逝。浑氏有子，天子下制。擢为大官，如翼高戾。帝前谨恭，俾牧於东。盗走年丰，后为元戎。烟息波，两有显庸。厥庸惟富，施之无穷。宜久飨乐，神报何薄。厥德有本，颂之靡涸。实铭於斯，不销不落。
    ☆李景俭
    景俭，宪宗朝官侍御史。大中时累迁御史大夫。
    ○谏宣宗为郑光辍朝疏
    郑光是陛下亲舅，外族之爱，诚轸圣心。况皇太后哀切之时，理合加等。而赐之粟帛，隆其第宅，自家刑国，允谓合宜。今以辍朝之数，比於亲王公主，则前例所无，纵有亦不可施用。何者？先王制礼，所以防微。大凡人情，於外族则深，於宗庙则薄。所以先王制礼，割爱厚亲，士庶犹然，况当万乘。亲王公主宗属也。舅氏外族也，今朝廷公卿以至庶人，据开元礼，外祖父母及亲舅，丧服小功五月；若亲伯叔、亲兄弟，即服齐周年。所以疏其外而密於内也。有天下者，尢不可使外戚强盛。故西汉有吕氏之侈，几灭刘氏；国朝有则天之篡，殆革唐命。岂非一朝一夕，其所由来渐也。今郑光辍朝日数，与亲王公主同，设使陛下速改诏命，辍朝一日或两日，示其升降有差，恩礼无僭。使四方见陛下钦明之德，青史传陛下制度之文。垂之百王，播之芳烈。臣愚不肖，谬窃恩私，实愿陛下处於尧、舜之上，羲、轩之列。所以甘心鼎镬，伏进危言。
    ☆王函
    函，大中时人。
    ○大佛顶尊胜幢铭
    琅邪王谠，字达夫。探至圣之元言，得秘密之妙理。以大佛顶及尊胜为众福之王，恳立二幢，祈报所怙。攀号不及，创钜痛深，衰麻在躬，茹荼吞蓼。若不凭其教迹，何以泄此哀怀。徵其志诚，起自纯孝。既而候听戒遣，式遵理命。令将在日衣物，造此功德。始乎因想，形於心匠。有工应召，巧与意合。将期经久，须择胜处。繇若扳种，必求厚地。（阙一字）得其所为益多乃谋於老宿，得在精舍同讽於（阙一字）门护其基趾。凿去黑沙，筑以黄壤。土脉相（阙二字）力强（阙一字）若非愿力宏持，（阙一字）得人心叶赞。以大中十一年岁在丁丑四月二十七日，立於开元尊像殿前，系其地也。每幢高三十五尺，各有二十五重。重重状名，穷侈极丽。唐言梵语，备载二经。此之不书，削其繁也。昔者曾子法渭人曰：“谕父母於道，方始得为孝也。”参者直养者尔，（阙七字）谕父母於道，孝（阙二字）必如谠之（阙二字）可谓（阙二字）父母於道矣。（阙二字）光有（阙四字）斯幢（阙二字）人（阙五十五字）也且（阙一字）一石（阙一字）树一字补（阙一字）教徒（阙一字）嵌空峻峭，积翠凝青。尚蒙移植，列在广庭。但能与人娱目，不能使其（阙五字）界（阙十四字）械我（阙一字）对峙（阙四字）棱层怪[C211]奔（阙三字）乃（阙一字）阳高映，圆魄斜临。同一解脱，不二光阴。（阙一字）洒（阙一字）滴烟笼雾幂。{滂}（阙二字）离（阙一字）漫霏微。圣泽流布，（阙一字）云在衣。忽而销歇。罪垢（阙五字）清福裕（阙三字）飚飘瞥（阙三字）尘四发毛峰（阙一字）彼即是加被，何必张喉（阙一字）后为（阙二字）哉有以见ヌ罗尼（阙二字）不思议也。二幢既立，就工（阙一字）讫功（阙一字）我释门光（阙四字）不（阙四字）何（阙二十三字）行孝（阙十字）悼（阙十字）圣（阙四十四字）秘印密契，各镌在石。（阙一字）之者谁，我知其人。曰谠曰，众威及（阙一字）咸遵父言，同村广（阙一字）巍巍二幢，不泐不泯。资汝来世，千崇万信。承此福源，曷有穷尽。
    ☆韦岫
    岫字伯起，宰相宙弟。民携举进士，陋甚，岫独衣必大用。携执政，岫自泗州刺史擢福建观察使。
    ○土岈（以“中方正色，繁育生类”为韵）
    质付坤元，形分地类。有持带山川之力，有长养稼穑之利。结为大块，中含万物之根；充彼方舆，外定九州之位。於是黄帝后土，怒而交争。曰天有两曜，日为最明；地有五行，土为至精。人无我而不立，子无我而不成。故礼得之而以坛以单，君得之而以社以城。子言各执其一端，子智不出乎四生。向者夸竞交肩，纷纭未息。殊不知皆在五土，何自德色。木之始丛荣本茂，叶秀枝繁。不依於土，何因托根。火之重赫奕华夏，照耀乾坤。无吾为土，虽猛不存。金生於山，山吾所育；水出於地，地吾之族。若藏矿朴於峰峦，化江湖之原陆，子何有哉？吾为五方之主，为万圣之雄。造邦本，立大中。布而为金木水火，分而为南北西东。使百王之传授，若四气之始终。皆德非博厚，故号不统同。国家保大定功，体元立正。法土德，受天命。陵无一А之盗，贡有五色之盛。合为应鼓，击六气以还淳；累作春台，熙万人之遂性。子盍鸠合异类，率宾殊方。归有极，赞无疆。帝乃约束远近，神乃纠合要荒。咸鞠躬离位，厥角来王。自是尽四夷之君长，皆朝我唐。
    ○金赋（以“至宝坚刚，无所争也”为韵）
    山育良金，世名重宝。当用事於素节，实禀灵於元造。由是司岁之士，叙秋之道。其神曰蓐收，其帝曰少昊。相与搜瑰异，发铿锵。取我於丽水，淬我以轻霜。用尔之寒，可以革溽暑之候；用尔之劲，可以摧烈火之刚。遂重其珍，遂宣其利。披沙之状咸出，从革之形悉至。含宇宙则范之以景名，压寰区则铸之以神器。其难得也，黍累不弃，分铢是争。约人以悬市，遗子以满ぷ。国用筑台之礼，赋扬掷地之声。或三缄而记保，或一诺而必行。断以同心，斯为尽善。铄以众口，喻彼相倾。是以王者之时令修，彝伦序。泥封用，职贡有所。垂衣守满堂之诫，命相兴作砺之语。则金为世出，雨示天与。乃怀贪以恣攫，重诺而不捐。钻山石，断朴攻坚。大有范，小有雕镌。玩物既奢其器用，穷兵又纵於戈。则地将爱矣，君胡得焉。又克木之意深，辅火之功寡。伤水之阅世，疾土之处下。以劲挺司一方，以灭裂视四者。曰吾常卓尔，子不知也。况有百炼之秀，三品之殊。藏之则润屋可恃，锻之则切玉如无。子岂能驰善价入巨冶，随我跃於洪炉。
    ○贺刘相邺敕赐及第启
    用敕代榜，由官入名。仰温树之烟，何人折桂；溯甘泉之水，独我登龙，禁门而便是龙门，圣主而永为座主。三十浮名，每年皆有；九重知己，旷代所无。
    ☆秦贯
    贯，试太常寺奉礼郎，摄卫州司法参军。
    ○荥阳郑府君夫人博陵崔氏合墓志铭（并序）
    郑之先，自周皇封舅之地，因而氏焉。别派五流，深源一至，是以荥阳之望，得为首冠。其下公侯接武，台衡继迹，雕轩绣轴之荣，羽盖朱︶之盛。由鲁史记迄於唐春秋，实郑氏为衣冠之泉薮也。高祖世斌，皇左司郎中磁、隰二州刺史新郑县开国男，食邑三百户。曾祖元嘉，皇新都长水县令，袭封新郑县开国男。祖有常，皇吏部常选，袭爵新郑县开国男。烈考探贤，皇卫州昌乐朝城莘县令。府君讳遇（一作恒），字行甫。皇试太常寺协律郎。文业著於当时，礼义饰於儒行。少有倜傥之志，长负环奇之名。不苟誉以求容，每亲仁以竭爱。为中外模范，为（一作成）友朋宗师。乐善孜孜，不愠知鲜。量涵（一作苞）江渎，气合风□。今之古人，人虽上士（一作出），神不优德，配寿胡羞。（疑）先夫人之亡，盖卅一霜也，享年六十。夫人博陵崔氏，令门清族，庆馀承善。四德兼备，六亲雍和。仁让得於天真，慈惠立於素尚。母仪内则，动静可师；礼行诗风，进止成法。虽婕妤女史，大家经教，承之於讽习，推之於行源者，亦异代殊人，其归一也（一作旨）。未亡之叹，孀龄杳然，玉没何先，兰凋遽（一作继）至。以大中九年正月十七日，病终於淇澳之私第，享年七十有六。以大中十二年二月廿七日，合於先茔之侧。其乡里原隰之号，载於旧记，此阙而不书。女一人，适范是卢损之。嗣子六人。长曰顼，摄汲县丞知县事，早亡。次曰，早亡。次曰瑾，次曰，次曰，次曰琬。咸继遗芳，克修至行。衔哀茹毒，追攀罔极。将营护窆，泣告於业文者，为之铭云：
    仕门双美兮令德咸芳，甲族齐盛兮英华克彰。允文武兮书剑名扬，蕴仪度兮闺门誉长。珠沉玉没兮人谁靡伤，桂殒兰凋兮共泣摧香。垂修名兮允谓不亡，传盛事兮多载弥光。听悲风兮松韵连岗，刻贞石兮永志元堂。
    ☆卢携
    携字子升，郡守求子。大中九年登第，授集贤校理。咸通中累拜谏议大夫。乾符中以哀悼部侍郎进同中书门下平章事，加门下侍郎兼兵部尚书，罢为太子宾客分司东都。举高骈可为统帅，复召辅政。及黄巢陷潼关，乃罢为太子宾客，是夜仰药死。
    ○乞蠲蠲租赈给疏
    陛下初临大宝，宜深念黎元。国家之有百姓，如草木之有根柢。若秋冬培溉，则春夏滋荣。臣窃见关东去年旱灾，自虢至海，麦才半收，秋稼几无，冬菜至少。贫者蓬实为面，蓄槐叶为齑。或更衰羸，亦难收拾。常年不稔，则散之乡境，今所在皆饥，无所依投，坐守乡闾，待尽沟壑。其蠲免馀税，实无可徵，而州县以有上供及三司钱，督趣甚急，动加捶挞。虽撤屋伐木，雇妻鬻子，止可供所由酒食之费，未得至於府库也。或租税之外，更有他徭。朝廷傥不抚存，百姓实无生计。乞敕州县，应所欠钱税，并一切停徵，以俟蚕麦。仍发所在义仓，亟加赈给。至春深之后，有菜叶木牙，继以桑椹，渐有可食。在今数月之间，尢为窘急，行之不可稽缓。
    ○临池诀
    第一用纸笔，第二用认势，第三裹束，第四真如立行如行，第五草如走，第六上稀，第七中匀，第八下密。用笔之法，拓大指，ㄓ中指，敛第二指，拒名指，令掌心虚如握卵，此大要也。凡用笔，以大指节外置笔，令转动自在，勿令大紧，名指拒中指，小指拒名指，此细要也。皆不过双苞，自然虚掌实指。永字论云：以大指拓头指钩中指拒。此言单苞者然，必顺气脉均匀，拳心须虚，虚则转侧圆顺。腕须挺起，粘纸则轻重失准。把笔浅深，在去纸远近，远则浮泛虚薄，近则锋体重。用水墨之法，水散而墨在，迹浮而棱敛，有若自然。纸刚则和软笔，策掠按拂，制在一锋；纸柔则用硬笔，衮努钩磔，顺成五指。纯刚如以锥画石，纯柔如以泥洗沙。既不圆畅，神格亡矣。书石及壁，同纸刚例，盖相得也。
    ☆卢潘
    潘，文宗朝官户部员外郎。大中时出为新安太守，徙庐州刺史。
    ○庐江四辨
    凡作事必法古，名地者必求於古，地而不古，失其地矣。秦一天下，破国为郡，名地者唯求於《禹贡》与《山海经》。故始皇二十六年，以扬州之地为九江、鄣郡、会稽。九江、会稽出《禹贡》，鄣出《山海经》。按《海内南经》云：三天子鄣山在闽西。注云：在歙县东，浙江出焉。海内东海云：庐江出三天子都，入江彭泽西。注云：即彭蠡。今彭泽县西是也。经又曰：一名天子鄣。江南之鄣，由此名也。庐江在彭蠡西涯，因庐江以立名。项羽封英布为九江王，尽有扬州之地。汉高改九江为淮南，即封布为淮南王。十一年布诛，立皇子长为淮南王。孝文八年长死，徙封长子安为淮南王，赐为庐江王，勃为衡山王。应劭曰：“庐江故庐子国也。考寻载籍，古无庐国之名。是劭以庐江为庐戎之地也。按《左氏传》：卢戎亦曰庐，在宣城西山中。劭误以中庐之庐为庐江之庐，后人因迷而不悟。按《汉书诸侯王年表》，北界淮濒略庐衡为淮南。颜注云：庐、衡二山名也。衡即今霍山。按《东汉地理志》，建武十年省六安国，以县属庐江郡，郡十四城，有舒浔阳襄安。郡南有九江，东合为大江，大江之南与彭泽相接。既得浔阳，浔阳有庐山。庐山因庐江而名。古矣！庐江之地，包江南北而有之。周景武《庐山记》云：匡俗周威王时，生而神灵，居於此山上，世称庐君。则是俗因山为号，不因俗为庐而名山。为西域法者曰惠远，作《庐山记》，不知所始，乃曰匡俗出殷周之际，结庐山上，因名曰庐。其谬甚矣！按豫章旧志，俗父与番阳令吴芮佐汉定天下而亡，汉封俗於浔阳。武帝南巡，封俗为明公。是山不因俗而名愈明矣。余故曰事必法古，名地者必求於古。庐江自《山海经》所谓出三天子都者是也。今山在彭蠡之上，亡其所谓庐江者，事移事古名与地改故也。又按经云：浙江出三天子都在东。《地理志》云：浙江出黟县南率山，东入海。率则歙，今浙江是也。今率山在歙州南，连延而西曰浙岭。浙水实出其阴，又西走彭泽，凡三百里，并水出山阳者，皆西流汇於彭蠡。庐江远乎哉！是必一水也。又按今浔阳在江州大江之南，古浔阳在大江之北。名地为国者，岂限江之南北哉，求於古而已矣。庐江之国，自《山海经》而名者为是。
    △右庐江辨
    同食馆不知名於何时。或谓自庐以往，振廪同食，因以为名。按《左氏》桓十三年《传》：楚屈瑕伐罗，罗与庐戎两军之。杜注云：庐戎南蛮也。音义云：卢本或作庐也。文十六年《经》：楚人、秦人、巴人灭庸。注云：庸今上庸也。（今房州上庸即其地）传曰：楚人出师，自庐以往，振廪同食。注云：今襄阳中庐县也。振，发仓廪也。同食，上下无异馔也。次於勾ㄛ，楚境也。使庐戢黎侵庸，戢黎，庐大夫也。又按《汉书地理志》：当阳之中庐在襄阳县南。今犹有次庐村。颜注云：隋室讳忠，故改为次。又按楚庄王时都郢，即今之江陵。由郢而伐西北密迩之庸，安有发东北数千里之廪，上下同食哉！此非庐江之庐明矣。噫！夫使者，不详国地之本末，俾后世地因名而生惑。余今以庐江所治，故六地也。六与蓼皆灭於楚，臧孙辰叹曰：皋陶庭坚，不祀忽诸。德之不建，民之无援。哀哉！足以为后代鉴。因更是馆，名曰建德。
    △右同食馆辨
    《汉书》：淮南王杀开章，葬之肥陵。肥陵肥水之上也，在寿春。应劭云：夏水出父城东南，至此与肥合。故曰合肥。今按肥水出鸡鸣山，北流二十里许，分而为二。其一东南流，经合肥县南，又东南入巢湖；其一西北流，一百里出寿春西投（去声）於淮。二水皆曰肥。余按《尔雅》，归异出同曰肥。言所出同而所归异也。是山也，高不过百寻，所出唯一水，分流而已，其源实同，而所流实异也，故皆曰肥。今二州图记皆不见夏水与父城，恶睹所谓夏与肥合者乎。合於一源，分而为肥，合亦同也，故曰合肥。而云夏与肥合者，亦应氏之失也。
    △右合肥辨
    按图记，今冶父山在庐江东北，即《左氏》所谓莫敖缢於荒谷，群帅囚於冶父，兹山是也。余按《杜注》及《地理志》《荆州记》，皆云冶父城在荆州，荒谷西北小城即冶父城，莫敖缢於荒谷，群帅囚於冶父是也。庐非庐戎之地，同食异振廪之所，安得复有冶父哉！后人妄加之明矣。矧囚於城，岂囚於山乎？余按今冶父山实有铁冶，乃作此告县，更名曰冶山不疑。
    △右冶父山辨
    ○万敬儒孝行状碑
    当州合肥县扬名乡桃子村百姓万敬儒，自大中九年荒俭。其年四月，父母并亡。至五月五日送葬后，庐墓不归，今已五年。先截下两手指并甲各长半寸已来，今见剌指血写《恩重经》三百六十卷者。差衙前子将胡师于将茶药就庐所吊问，并勘验得胡师于状，谨具如后，据州申勘。孝子万敬儒年二十七。叔祖瑛见在，庐去宅一里馀，每日一食斋王时时礼念。从大中九年五年葬父母后，跣足披发。至今於两手十指更互剌血，写《恩重经》三百六十卷。先於大中九年五月及十一年五月，两度截下两手指并甲各半寸已来，今再生长复旧。讫勘县先有申报处问得经二百七十卷，已抄写讫。内三卷州司今送到，便是《金刚经》。九十卷见剌血抄写。次州司又勘得万敬儒叔祖瑛及继曾祖母年八十见在，兼有亲兄弟五人，亲叔祖等并同居。其万敬儒在坟所，尝有一狗在侧，要水火等物，即书帖子系狗项下，令归家。其家人解看，随所须供，至今见在。右淮南观察使检校司空同中书门下平章事兼扬州大都督府兵部侍郎平章事蒋伸，工部尚书平章事夏侯孜，中书侍郎兼礼部尚书平章事萧邺，右仆射兼门下侍郎平章事陶，检校司空平章事崔（阙）使检校司徒平章事白（阙）使检校司空兼太傅平章事使（疑阙）大中十三年十月十五日，朝议郎使持节庐州诸军守庐州刺史柱国赐紫金鱼袋卢潘立。
    ☆王孟诸
    孟诸，大中时人。
    ○唐故军器使内寺伯赐紫金鱼袋赠内常侍袁公夫人太原郡夫人王氏墓志铭（并序）
    夫举族称官。盖制作之常意。况王氏承帝王之后，派分贵仕，代亦众矣。斯皆增辉图牒，称望天下。若乃复序述祖宗之盛德，谓悠悠繁词，故略而不书也。夫人襄阳人也，性禀专贞，早贪诗礼。闲柔淑慎，叶窈窕之风规；纂组女工，得家人之深旨。军器常侍先娶颖川禄氏，数奇不耦，夫人禄氏早亡。军器常侍时护汉南，鼓盆歌罢，曰：“粢祀之职，礼不可亏。洁以蘩，必资中馈。”由是思鹊巢之共理，咏鸡鸣以求贤。慕王氏奕世之宗，以夫人继室。夫人承训结衤离，移天配德，克崇妇道，懿绩可嘉。闺门之美，实光彤管。军器常侍自汉南更命荆门，岁满入觐，复领军器使。柰何天不福善，偕老愿乖，军器常侍寻卧疾薨於私第。夫人居丧昼哭，髡发誓志，动循法则，不尚繁华。言必洽於族姻，喜怒不形於色。栖心象外，宏誉宜家。其仁贤体度，盖为外戚之表仪矣。将及鱼轩荷宠，昭示懿图，麟角功高，隙驹难驻。呜呼！徽音潜翳，阅水兴悲，赋命有涯，奄随川逝。以大中十四年春正月十二日，终於长安县修德里，享年卅有五。以其年四月五日，窆於万年县灞陵之原，邻军器常侍之茔，礼也。嗣子五人，或腰金备宠，近侍丹墀，或朱绂青袍，皆宣翊赞。德门之盛，世莫能俦，而复泣衔哀，俾述遗范。言必实录，托而用文。志而铭曰：
    青门道兮国之旁，素北兮龙之乡。纷兮引灵襄，泉路永兮歌白杨。生何促兮死何长，音容寂兮云泱泱。唯有松楸树，悲风起夕阳。
    ☆沈
    ，吴兴人。
    ○大唐苏州华亭县顾亭林市新创法云禅寺记
    院在市西北隅，其地阜，势极秀。有二大长者，朝议郎前试左金吾卫长史上柱国吾仁约及兄瑛、弟绪并诸子侄，处士杨仲钦及男敬琮、仁敬、敬璇，发心相谓曰：“此市信人极众，僧徒颇多。可以买此地为瞻礼之所。”寻请坚修上士二僧，诣於京洛，请其院名。不旬月而返，果遂其志。广慕信心，便筑基址。贸他山之栋材，召彼郡之良工。不逾二载，大中十三年春建，至十四年冬成。月殿巍峨，屹如涌出，门廊盍匝，可谓化城。工费之间不足者，悉二家之自备，岂止於一二，乃各烽百缗焉。非我二家之志虔，造次而不可及也。续奉祠部牒，改院名为寺讫。奉命纪其年月，以俟未来。
    ●卷七百九十三
    ☆王徽
    徽字昭文，京兆杜陵人。大中十一年登第。乾封初累拜中书舍人，赐金紫，迁户部侍郎学士承旨，改兵部，转尚书左丞。广明元年以户部侍郎同平章事。黄巢入潼关，污贼伪命，乘间奔河中，授兵部尚书京城四面宣慰使。以收复京师功加左仆射。光启中领昭义节度使，充大明宫留守京畿安抚制置修奉使，进检校司空御史大夫，权京兆尹，累为太子少师，贬集州刺史。沙陀逼京师，召拜吏部尚书，封琅琊郡侯。襄王カ僭事号，迫作誓牒，徽托手疾不署。カ平，授御史大夫，复拜太子少师。昭宗立，授吏部尚书，进右仆射。大顺元年卒，赠司空，谥曰贞。
    ○创筑罗城记
    皇帝改元之六年，诸道盐铁转运兼镇海军节度等使开府仪同三司检校司徒中书门下平章事燕国公高骈奏。臣前理成都，筑大城，请纪其事。上命翰林学士承旨臣王徽授其功状，臣徽承诏，再拜上言。
    夫外户不闭，虽前圣之格言；设险以居，乃有国之雄制。用是则光昭振古，势远夷。不有高墉，曷称巨屏。我之奥区，粤惟井络。繁阜昌炽，标出宇内。先是蜀城，既卑且隘。象龟行之屈缩，据武担之形胜。里错杂，邑屋阗委。慢藏诲盗，城而弗罗。矧乎西束江山，南控乌浒。疆理Е洞，旧贯因循。日居月诸，殆逾千祀。汉魏以还，英豪迭处。至若公孙述之桀黠，诸葛亮之经营，曾不指顾留心，乘机制御。斯荩天藏盛烈，神贮嘉谟。俾集元功，式耀雄武。
    自二纪以降，边郡戒严，有亏怀柔，或阻琛赆。虽负山川之险，且乏金汤之固。上顾相臣曰：“朕以不德，化罔被於四夷。惟是西南，载罹ㄈ扰。深轸予衷，将若之何？”丞相进曰：“陛下以睿哲照临，臣辅理不能敷圣泽，以怀异俗，俾流毒於益人，臣之罪也。然黄帝有版泉之役，放勋兴丹浦之师。周逐猃狁，汉备匈奴。是知猾乱，自古皆有。其所以涤厉梗致时雍，乃在进任忠贤，驰驱英隽耳。臣伏见今在平军节度使骈，即威武公崇文之孙也。妻武在元和中，刘辟以蜀叛，宪祖殷忧，择其所以代之者，由是允膺圣奖。能以部兵复梓州，统大军平玉垒。大节大忠，焕乎典册。骈能不坠其业，益大其门。既席勋烈之资，克善匡扶之志。材超卫、霍，气盖关、张。忠孝两全，河山继誓。聿修厥德，自成名家。驰誉石麟，绰有美称。其守天水，边尘不惊。戎律既申，将略克举。俄而交趾沦陷，有命遄征。既复土疆，遂锡钺。则马援铜柱，杨仆楼船，步骤之间，莫得伦比。固以威张惠浃，后劲中权。五年於兹，海波不动。朝廷方斯拔用，不可久留。爰命徵还，弥增宠泽。”时属庞勋始溃，郓方未宁。骈则再登帅坛，复开将幕。士绝朝饥，犬无夜惊。威加邻部，化敷蜀城。相印以之畴庸，和门为之增气。恭以宪宗录崇文定蜀之勋也既如彼，陛下念骈复交理郓之勤也又如此。俾荣旧履，重建高牙。必致师贞，可期俗阜。上曰：“俞尔惟代天其行之。”於是诏骈复以丞相拥节，去汶阳趋锦里。
    至则询问疾苦，树置纪纲，巡按封域，周览郛郭。且曰：“夫疗疾者必在药乎心腑，然后可以坚四支；植木者必尝泽乎本根，然后可以茂柯叶。今城之於蜀，其由心乎，其由本乎？则知不理於近，曷能致远；不固其内，安能保外。未有不谋而能成，不壮而能威，不劳而能逸者也。”於是择地量材，拓开新址。分命支郡，以令属邑，乘时就役，靡不适中。吏不敢欺，人不敢怠。岷峨之下，忻忻子来。昔梁伯亟城，人疲弗处；子囊筑郢，见诮於时。曷若骈能度其宜，乐用其士，图难於易，去危即安，环以大城，用冠诸夏其功固以相万矣。惟蜀之地，厥土黑黎，而又尧角，版筑靡就，前人之不为。非不为也，盖不能也。惟骈果得众心，克成大绩。鸠工揆日，不愆於素，十旬之中，屹若山峙。南北东西凡二十五里，拥门却敌之制复八里，其高下盖二丈有六尺，其广又如是，其上袤丈焉陴四尺。斯所谓大为之防，俾人有泰山之安矣。而碧涂，既丽且坚，则制磁饰，又奚以异。其上建楼橹廊庑，凡五千六百八间。[
LX
]栉比，鳞次。绮疏挂斗，鸳瓦凌霄。若飞若翔，如偃如仰。栖息乌兔，炫晃虹。龙然而萦，霞然而横。望之者莫不神骇而气耸，目眙而魂惊。其始也，咸谓冥助，似非人力。其外则缭以长堤，凡二十六里。或引江以为堑，或凿地以成濠。则方城为城，汉水为池，又何以加焉！是知摩垒者不复矜其能，击柝者足以抗其敌。所谓能御大，能捍大患者也。其旧城周而复始盖八里，高厚之制，大小之规，较其洪纤，可得而辨矣。况乎扼束都会，襟带地形。险易之状斯呈，强弱之方可见。
    自秦惠王疏翦山林，以通中夏。及李冰为守，始凿二江以导舟楫，决渠以张地利，斩蛟以绝水害。沃野千里，号为陆海，由冰之功也。汉文翁置学校劝人受业，行俎豆献酬之礼，於是儒雅之风作。洎威武伐叛，擒大憝而新其人，玉石不得俱焚焉。西蜀至今称之。骈之来镇，肇兴武备，ㄈ有御冲之事，夫然后不为外羌之所窥矣。惟蜀之人，自冰与翁自威武暨骈，乃获佑於天者四，天之於蜀厚矣。长云断岸，莫得而隳。古往今来，何尝能觌。传不云乎：人保於城，城保於德。观骈之政，可谓保城与人矣。向非挺生俊杰，来弼圣神，则孰能建绝代之遗功，创一时之伟绩者乎！况夫高不可逾，坚不可触。俯瞰天表，方驾马足。销吞，亘压咽喉。讫使豺狼耳之而色沮，目之而胆褫。是谓不争而胜，不战而服者也。新城成，诏加大司徒，封燕国公，旌殊休也。
    重以萑苻充斥，荆楚伤夷，遂加威望，兹用底宁，弓矢专征，铜盐剧任，安危攸系，一以委之。往哉荆渚，荆渚既清。又徙金陵，金陵以平。救鄢郢之剽残，拯江湖之焚溺。期月之内，罔不乐康。若乃考其才，稽其用，所至难息，所施利兴。智无不周，技无不达。韬钤捭阖，固自生知。诗礼几微，雅当师道。虽羽书叠至，应用如神。加以词锋莫前，笔力遒劲。屡献平戎之策，每陈忧国之诚。抑又城府坦平，器宇冲邃。禄利不盈於私室，夙宵无怠於公家。段在边。未尝蓐寝；羊侃待士，靡顾囊装。崖岸不可得而臻，波澜不可得而际矣。所谓社稷柱石，川岳英灵者也。则知骈如何臣，城如何功。呜呼！天赞其谋，地袭其固。非吾君不能用其才，非臣诚不能就其事。故曰为可为於可为之时，则勋乃见。城由骈而成，骈由君而声。城既牢矣，人既休矣。宜乎赞盛德之形容，叙勋贤之丕烈。恭以操觚载事，作者为难。臣非其人，何以称此。将欲刊诸贞石，彼坤维。垂於无穷，期乎不朽。属词愈拙，染翰增惭。铭曰：
    惟蜀之疆，拥抱岷梁。斗绝诸夏，裂为一方。启达上国，肇自秦强。壮者五丁，导彼青冥。凿岩而梯，飞栈以行。动犹鸟逝，举若猿轻。汉人既迁，言语乃通。眇邈千祀，遂参华风。界彼邛滇，靡设键关。在古侵残，为蜀之艰。唐被圣德，间仍凶慝。猖狂逾纪，吞噬无已。芟猕楚驱，不宁居。皇帝践祚，惊嗟震怒。爰择荩臣，推毂以付。时惟燕公，抚俗训戎。硕画宏规，神辅其衷。经始新城，心术潜形。乃告编入，版筑云兴。相彼井ㄩ，观於封部。谓兹郡邑，量其户赋。划界指期，莫敢逾度。蜀人未安，待城以欢。蜀士方危，待城而威。阡陌绳直，门闾棋布。外耸风□，内扃貔武。卉木葱，丽谯辉映。戎马夜宁，戈铤昼静。蜀山{山敖}{山敖}，蜀江滔滔。寇不敢窥，人不知劳。险而不烦，峻而不哗。去来出入，嬉嬉一家。燕公之德，其谁与邻。燕公之功，式利於人。德入人深，功流不极。勒名天隅，为臣表则。中和四年记。
    ○请车驾还京表
    昨者狂寇将逃，延灾方甚。而端门凤峙，镇福地而独存；王气龙盘，郁祥烟而不散。足表宗祧降祉，临御非遥。今虽初议修崇，未全壮丽。式示卑宫之俭，更凝驭道之尊。且肃宗才见捷书，便离岐下；德宗虽当盛暑，不驻汉中。故事具存，昌期难缓。愿回銮辂，早复京师。臣谬以散材，叨膺重寄。闭ト深念，拜章屡陈。审时事之安危，系庙谋之得失。臣虽随宜制置，竭力抚绥。如或銮驾未回，必恐人心复散。纵成微效，终负殊私。势有必然，理宜过虑。以兹淹驻，转失机宜。实希永挂宸聪，亟还清跸。
    ○辞泽州节度表
    臣闻量才授任，本切於安人；奉上推忠，莫先於体国。臣早逢昌运，备历华资。止仗竭诚，幸无躁迹。六年内值，虽叨待从之荣；一日台司，未展匡扶之志。敢忘急病，用副忧勤。况重镇兵符，元戎相印。特膺宠寄，出自宸衷。岂合惮劳，更陈衷款。但以郑昌图主留累月，将结深根；孟方立专据三州，转成积。招其外则潞人胥怨，抚其内则邢将益疑。祸方炽於既焚，计柰何於已失。须观胜负，乃决安危。欲遵命而勇行，则寝兴百虑；思奉身而先退，则事体两全。伏乞圣慈，博求廷议，择其可付，理在后长。免微臣负怀宠之讥，使上党破必争之势。触藩知难，庶无愧於前言；报国图功，岂无伸於此日。
    ☆刘恭伯
    恭伯，大中时人。
    ○寿州护军大夫梁公创制功绩记
    大中戊辰岁，帝命侍臣梁公承护军戎於寿阳郡。其至之日，乃言曰：“兹地之广，控淮肥之川，压荆楚之要。兵多而稼稀，俗薄而人嚣。非通於吏理者，曷能保和之。今常待浑公，政成而理平，俗泰而人安。消灾为和气，变凶荒於寿域。上下胥悦，人其泰宁。公之致政也如是，我之抚戎，思有其力。”乃曰：“士卒之有贫者，若吾之不足於身也；有不安其居者，若吾之无其室家也。顾力无以恤，将何以字之。不欲劳於下而成已之私，害於人而就己之欲。”
    虽有经度，何成厥功，忖度日深，乃得其画曰：“废寺之材，年久而腐，用无所堪，我将析而为薪以货之。”於是得钱六十万，置楼邸於旗亭之冲，岁收其利以助用。摭拾其馀货，以创军营二所。度木於山价必贱，鸠佣於外赏必厚。就使以悦，人忘其劳。量其有无，节费就省。减私储而足食，添月俸而酬工。率己俭身，乃著成绩。士卒之富者乐其业，贫者安其居。歌谣喧愉，令美充塞。
    公曰：“军旅之士，既安且宁。吾之署曹，宜革其旧。”乃恢其垣墉，高其闳。崇廊四注以回合，层构中开而Β。易隘陋为辉焕，化卑庳为宏敞。浃旬之间，创制斯成。揭焉中辟，豁若天造。完葺既备，周视其间。曰：“水程无送迎之所，何以迟嘉宾而申揖让之礼？”是乃择胜概之地，立游观之亭。斩伐而奇势出；芟夷而佳景见。南轩翼舒，飞陛云耸。导流泉於砌下，植嘉木於庭中。遥峰叠嶂，屏列在目。郡邑之人，日游其下。轮迹荐至，不绝於路。是知兹地，自然而生，其为景象也，因公而成。以为废兴在人而不在时，在於营构出於我心匠。以其介直闻於时，创制也勤而功。不宣威以役人，不徇己以使下，郡邑不扰。而厥功成。
    其大将官僚，累而请曰：“公之抚戎也，三年而人无犯。於今朝阙有期，再欲陈乞，保留周岁，以副群心。”常侍公乃拜章上闻，允叶诚请。俄而天书下降，褒赞其功。诏曰：“委以腹心，是资信实。有劳可奖，即懋新恩。宜加内府局令。”欢声溢衢，远近咸庆。遂使睹事者增荣，闻风者益劝。公之才识敏达，恪勤公忠。犹居外藩，未展宠略。付之戎旅，可以夷静边尘；委以中枢，可以肃整天禁。而今而后，必见大用之有期矣。恭伯幸以笔札，佐於常侍公之门，日熟政能，观其成绩。顾惟不敏，敢不承命而书？大中五年正月二十四日记。
    ☆韩琮
    琮，大中时官中书舍人。
    ○贬纥干Н庆王府长史分司东都制
    锺陵问俗，澄清之化靡闻；南海抚封，贪黩之声何甚。而又交通诡遇，沟壑无厌。迹固异於澹台，道殊乖於吴隐。
    ☆王铎
    铎字昭范，宰相播从子。会昌初擢进士第，累迁右补阙，历中书舍人礼部侍郎。咸通十二年由礼部尚书进同中书门下平章事。乾符六年以行营都统督诸将讨群盗，兵溃，贬太子宾客分司东都。召拜太子太师，从幸入蜀，拜司徒门下侍郎平章事。中和二年以义成军节度使复统行营兵讨群镒，为田令孜所构，罢为义成军节度使。四年徙义昌，过魏，为乐彦祯子从训所劫，遂遇害。
    ○加穆栖梧等柱国制
    敕。朝散大夫尚书水部郎中穆栖梧等。涣汗鸿恩，必乘其雷雨；颁宣爵赏，用振其簪缨。以尔等列我圣朝，累沾霈泽。各有劳效，许其叙录。行庆策勋，於是乎在。可依前件。
    ☆郑处约
    处约，大中朝官司勋员外郎，知制诰。
    ○李群玉守宏文馆校书郎敕
    李群玉放怀邱壑，吟咏性情，孤云无心，浮磬有韵。吐妍词於丽则，动清律於风骚。冥鸿不归，羽翰自逸，雾豹远迹，文彩益奇。信不试而逾精，能久处而独乐。念其求志，可以言诗，用示絷维，命之刊校，可守宏文馆校书郎。
    ☆李为
    为，大中时进士。
  </div>
  <div class="pagination">
   <a href="全唐文_page476.html">
    上一页
   </a>
   <span>
    ...
   </span>
   <a href="全唐文_page472.html">
    472
   </a>
   <a href="全唐文_page473.html">
    473
   </a>
   <a href="全唐文_page474.html">
    474
   </a>
   <a href="全唐文_page475.html">
    475
   </a>
   <a href="全唐文_page476.html">
    476
   </a>
   <span class="current-page">
    477
   </span>
   <a href="全唐文_page478.html">
    478
   </a>
   <a href="全唐文_page479.html">
    479
   </a>
   <a href="全唐文_page480.html">
    480
   </a>
   <a href="全唐文_page481.html">
    481
   </a>
   <a href="全唐文_page482.html">
    482
   </a>
   <span>
    ...
   </span>
   <a href="全唐文_page478.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
