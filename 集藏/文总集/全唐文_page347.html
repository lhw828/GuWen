<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 347 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 347 页/共 603 页
  </h1>
  <div class="content">
   凡今之人，进路于长者，或以殚词褒颂为先者，亦或求人书状为先者。伏计尚书饱见之，英明特达，必不之爱。小子固直，亦窃丑之。况尚书茂德雄才，则腾于寰宇矣，岂假区区片言只字，彰明于身乎？以尚书山容海纳，则自断于胸襟矣，岂在悠悠八行尺牍，进退于人乎？知不然矣。某才拙鲁讷，不敢游词。
    某闽越人，向京师七千里矣。去秋远应直言极谏诏，不逮试，便往西秦。今冬将从博学宏词科赴集期。昨至东洛，旧负人钱五万，卒然以逢，某则合还，人又艰迫，唯一驴一马，悉以偿之。赁庑之下，如丧手足，兀然不能出门者，再旬于兹矣。亦以窘逼，遍祈于人，人无非常，所与唯匹帛斗粟，供朝夕则才可过，其外则莫就。无车无储，寄人之庐，士之穷莫穷乎此。今日有来相看者曰：“子之困至于是，何不以情闻于徐方南阳公乎？”明日有来相看者曰：“子之困至于是何不以情闻于徐方南阳公乎？”某昼忖夜量，既在尚书矣，又人人异口同词，区区之心与议并，俾忘干犯，以困投于尚书。
    尚书之力，上将驱□雷，清宇宙，副万乘之赖，答亿兆之望，岂独遗某所愿知之困乎？尚书下将燮阴阳，调风雨，合百神之意，允飞走之望，岂独遗荣所愿知之困乎？救火之家，水虽在远，不以远而往者，知其必能济患也。某之困，曾未拜伏尚书，所居洛阳，西邻陕虢，北俯河阳，南接陈许，东有汴滑，舍东南西北之近，越千里控于尚书者，亦知尚书必救所困焉。神游五侯之门遍，心择王公之量匝，方决意投于尚书，尚书留意焉。布露微辞，亦非容易，考试事毕，特冀拜伏。虽有蓄积，庶及面陈。
    ○上郑相公书
    将仕郎守国子监四门助教欧阳某，谨斋沐缄书，再拜遣隶子弟，献于相公中衢之车下，庶及乎阁下：当今主上圣明，宰辅贤明，可行已行，可止已止。其或未行未止，非不知也，非不念也，未可行而未可止也。某愚蒙，欲陈所见，则在知之之后，念之之内矣，不敢复言，今斯有言，自言而已。
    人有百行修，万事精，内扣潜鸣，外听无声，非不愿用，而人不用，非不愿旌，而人不旌，虽和平之代，至老至死者，相公以为有之乎？某将十有十百有百千有千也。何以若知？自近之耳。某尝读《论语》，得孔子曰：“古之学者为己，今之学者为人。”伤时之学者，不由所学，矜所学也。某虽不敏，伤窃如之。况禀羔羊鸿雁之性，未资训导，而敬顺和合乎教者，十或四五。洁身畏人，直拙自守，始亦以孝弟忠信，约礼从义，人生合尔，博闻游艺，行义修词，人生固然，殊不以有为而为也。幸属昭代，以此官人，敬趋条目，遂希诠择。五试于礼部，方售乡贡进士，四试于吏部，始授四门助教。夫人百行庶几，万事留心，不仕则已，仕则冀就高衡远途，展其素蓄，垂名于后代，播美于当时。匪徒利斗粟，希片帛，救寒暑，给朝夕也。所以利斗粟、希片帛者，不能无之，其将百行庶几，万事留心之流，有所分别也。某非斯人之徒欤？其幕彼人之徒欤？企夫高衢远途也。噫！四门助教，限以四考，格以五选，十年方易一官也。自兹循资历级，然得太学助教，其考选年数，又如四门。若如之，则二十年矣。自兹循资历级，然得国子助教，其考选年数，又如太学。若如之，则三十年矣。三十年间，未离助教之官。人寿百岁，七十者希。某今四十年有加矣，更三十年于此，是一生不睹高衢远途矣。况先三十年，孰知存亡哉？其或素蓄，当在重泉之下矣。忖己方人，所以知百行修，万事精，内扣潜鸣，外听无声，非不愿用，而人不用，非不愿旌，而人不旌，虽和平之代，至老至死者，十有十百有百千有千也。
    呜呼！今之高悬爵禄，广设名位，实待乎德行与乎能事也。德行也者，孝悌也，忠信也，不可于公堂斯须而得试也，须渐乎父母昆弟之言，洽乎州闾乡曲之誉。某远人也，父母昆弟，居万里之外；州闾乡曲，在三江之南。孝悌之言，无由渐朝廷之耳；忠信之誉，莫得洽阙下之闻也。能事也者，秉持也，应奉也，不可虚处无任而得呈也，须形乎政令裁制之庸，著乎伎艺使才之致。某冗官也，政令裁制，一月两衙之谓；伎艺使才，二奠陪行而已。秉持之庸，不可形考课之目；应奉之致，是亦绝著选能之见也。纵有颜闵之德，游夏之学，宰我之政事，夫子之文章，其于是也，但父母昆弟自相知，州闾乡曲自相许于海隅岭徼，其奈拳拳之身何？夫大田斯获，而有遗秉滞穗也，万秉稀一，万穗稀一，某岂遂当其一乎？且天地也，命之翅，必与之羽翩，副其巨细，使得飞也；命之足，必与之蹄，称其长短，使得行也。若命之翅，而不与之羽翮，与之而巨细不相副，飞则坠；若命之足，而不与之蹄，与之而长短不相称，行则颠。命适遗之坠，与适遗之颠，则如无命无与也。其庸愚不知造物之旨者，视之则不之怪；其明贤深探理源者，其谓天他何？且邦国也，劝人以德行，用锡之爵禄，必契其分量，使得行道也。耸人以能事，用锡之名位，必权其轻重，使得荣身也。若劝以德行，而不锡之爵禄，锡之而分量不相契，道则屈；若耸以能事，而不锡之名位，锡之而轻重不相权，身则辱。劝适遗之屈，耸适遗之辱，则如无劝无耸也。其庸愚不知政化之旨者，视之则不之怪；其明贤深探理源者，其谓邦国何？
    某代居闽越，自闽至于吴，则绝同乡之人矣；自吴至于楚，则绝同方之人矣。过宋由郑，逾周到秦，朝无一命之亲，路无回眸之旧。犹孤根寄不食之田也，人人耘耨所不及，家家溉灌所不沾。其濯乃条枚，成乃华实者，上天至仁之膏泽，厚地无私之阳春乎？相公为上天霖雨，佐厚地发生也，何以处某焉？夫举善不遗于微陋，使能必尽其材器，真宰相之任也。自唐及虞有其人，自夏及商有其人，自周及秦有其人，自汉而降，无代无有，洎国朝历历可数也。相公能以某为手下滥觞乎？似善斯升，真善以至；似能斯拔，真能以来。古人行此，天下归仁也。相公行之哉！行之哉！今则犹古，算度途远，苍皇造次。某惶恐再拜。
    ○上董相公东风诗启
    某启：某业文者。相公昔领大司成，则饮相公训人成俗之教；中为大司乐，则煦相公合莫移风之德；及筹庙略，则浃相公调元厚生之化。竟未能歌谣芬馥，纪叙茂实。下居暗室，有愧明神。昨以赴调东周，又聆相公此方镇安之美。陪舆人诵，作《东风诗》二首。既咏诸途，辄尘左右，干犯明白。不任战惧。
    ○泉州刺史席公宴邑中赴举秀才于东湖亭序
    贡士有宴，我牧席公新礼也。贞元癸酉岁，邑有秀士八人，公将首荐于阙下。古者相觌相祖，有享有宴，事以昭恭俭，宴以示慈惠。二典为用，鲜或克兼。诸侯升俊造于天子，遣之日唯行乡饮酒之礼，则享礼也。肉元酒，莫饮莫食。公念肉不使食，则仁不下浃；酒不使饮，则欢不上交。方欲激邦俗于流ㄤ，致王人乎德行。而贤者仁未伊浃，才者欢未我交，其若蚩蚩何？
    秋七月，与八人者乡饮之礼既修，乃加之以宴，肴移已膳，醴出家酝。求丝桐、匏竹以将之，选华轩胜境以光之。后一日，遂有东湖亭之会。公削桑梓之礼，执宾主之仪，揖让升堂，雍容就筵。乐遍作而情性不流，爵无算而仪形有肃，锵锵焉，济济焉。于是老幼来窥，尽室盈岐，非其亲懿，则其闾里，皆内讼而誓迁善焉。於戏！行其教，不必耳提而口授；移其风，不必门扇而户吹。公斯宴，则风移教行其间矣，真尽心竭诚，奉主化民之宰也。
    烟景未暮，酒德俱饱，有逡巡避位而言曰：“夫诗者，有以美盛德之形容。君侯因片善，附小能，回一邑之心，成一邑之行，而昭吾人恭俭于嘉享，示吾人慈惠于清宴。回人心，成人行，周孔之才也；昭恭俭，示慈惠，管晏之贤也。不有歌咏，其如六义何？”是日人有《甘棠》《宫》之什，客有天水姜阅、河东裴参和、颍川陈诩、邑人济阳蔡沼佐赞盛事，亦献雅章。小子公之，幸鼓微声，先八人者鸣。捧豆伺彻，时在公之侧，睹众君子之作，遂从卜商之后，书其旨为首序。
    ○别柳由庾序
    孔子见老聃，曰：“鱼吾知其能游，鸟吾知其能翔，游可网，翔可弋。至于龙，则吾不知。聃其龙乎？”今予遇河东柳由庾，亦孔子之聃矣。眉长五寸，耳近上顶，寡言少笑，皎若冰雪。意或时发，皆玄漠沓冥之事。从君子累忝之游，松栎殊姿，鸦鸾异情。翌日，予去之京师。柳曰：“月阴日阳，鳞潜羽翔，海鹏君于焉期化，冥鸿君从此而游。南充近有上升者，留言于长老，岂为吾设耶？吾焉往夫！”其德行文学，可以敦教化，正雅颂。予劝裨尧而补舜，柳颔而不对。贞元十三年七月十六日，绵州紫极宫黄斋场别。
    ○送族叔行元下第归广陵序
    族叔行元既射策，与主司不合，春二月，将归淮南。所寓群公设祖，方献未酬，叔悄然有不畅之色，群公亦愕尔而阻欢。小子侍觞，奉而前曰：“归好事，春美时，酒乐物，叔于三者加同人将之，而有未悦，岂礼闱失意之为乎？昆吾产金，荆山产玉，自民役巧，熔琢盖多，惟干将和璞有大闻。非百炼则其良可用欤？非三献而其宝可真欤？苟良苟真，不即成，不即售，适以精其研，稔其实。如叔也，亦何稽于一邂逅哉？若昔之人，作必行，动必中，则是苏秦无履穿之叹，甯戚无石烂之歌，孙宏无十上之勤，商鞅无再干之劳也。知泰而不知否，知易而不知难，是夫人也，非所以待乎叔也，叔如之何？”叔欣然见卞氏再来之路，平归心，纳春景，安酒意。四座以叶，千钟有娱。既醉升车，秋为到期。
    ○送巴东林明府之任序
    国以人为本，县令亲人之亲者，苟有命授，无非慎择。今年执政，又加精选，自吏曹铨拟仕而退下者，十之五六。济南林公，以始任之调，发硎之刃，请宰一邑。天官剧巴东也，而使为之。平衡无疑，钓轴不转。非轻重质器，目以昭如，则安可于其难而易若此。解褐结绶，当时之盛，既受牒恭命，而济南公与予乡而且故，幼而知公。行先乡曲誉，是通闾井之意；术以明经升，实操教化之本。今有社稷，有民人，则弓矢入养叔之手，徽弦在师旷之膝，何微之不中？何妙之不尽？去矣，无使朱邑鲁恭，专美是官。其余则巫峡峨峨，岷江汤汤，水天下清，山天下秀，游盘贵境，为地为墉，退公多暇，为我回睇。
    ○送建上人寻阳司业后留诣泾原刘行军序
    建上人自兹而西，更为故人也。巫咸山有道释子建上人，元和之淳，气以类合，休神遂性。曩与少司成阳公得于林栖，公从下风之请，斯縻大君之爵，同方相致，殊途且来。虽羁鸾冥鸿，一飞一笼，遐心远意，终共超旷。游佛庙，赏灵台，壶冰片玉，光洁再裕。来为去始，散实聚终。上人故人有在西土，曰：“大梦未觉，还宜一欢。”陶瓶芒履，此焉而往，东路着首，悠然高云。西之人几日而觌，松柏之下无凡草，之侣无凡禽。西之人岂阳公之俦欤？觏遇之辰，琼玖之列，诗可颂德，睹于斯，其撰之竹帛，傥传，俾后之人知贞元是岁贤人之会二也。
    ○送李孝廉及第东归序
    明经自汉而还，取士之嘉也。经也者，圣人讲善之录，志立身正，家齐国理，在乎其中。为人父者，莫不欲其子之明；为人君者，莫不欲其臣之明。明斯行斯，近则平乎性命，远则成乎政令。迩来加取比兴属词之流，更曰进士，则近于古之立言也，为时稍称。其侥幸浮薄之辈，希以无为有，虽中干外槁，多舍明趋进。俾去华取实，君子恶以真混假，纵含章抱器，半舍进为明。新及第李孝廉，则含章抱器，舍进为明者。皙皙肌骨，松寒玉清。以志学升太学，以学就升宗伯。背文手占，滞义口占，二戴不往，皇郑复来。投短书，出长卷，精专炳焕，涛伦裒然。圣朝贞元癸丑岁，明经登者不上百人，孝廉冠其首。非独学胜，亦以文闻。则有我芳华，加之典实，不恶夫侥幸浮薄，角力于比兴属词，并矢分弓，未知鹿死谁手不为也。拾青紫之有路，献荣名以趋庭。长途春光，我美多彼。噫！尽艺而适，犹有前闻，家食非明时相待之意，孝廉其志之。
    ○送常熟许少府之任序
    始入仕，一有县尉，或中或上或紫，铨衡评才，若地称而命之。至于紧，无得幸而处；而紧中之美者，尤难其人。今年孝廉郎高阳许君授常熟尉者，实紧中之美。君十三举明经，十六登第。后三举进士，皆屈于命。去冬以前明经从常调，荫资贵中之乙，判居等外之甲。既才且地，擢以是官。夏四月，随牒之官。玉貌青春，芬芳有。望棠阴而委质，郁兰陔以辞亲。征车辚辚，所往在目。异时九仞，由兹一篑。在邦犹家，不出于忠信，许君常以为己任。夫何恤哉！士之生，怀四方之志，轻念于离别，非所以为士也。行乎！
    ○送张陲山南谒严相公序
    相国冯翊王作镇南梁，为名贤薮泽。四方浮川走陆，结辙连舻，岷山之坡碾成谷，汉水之碛汩成渊。耀华呈实，涌溢门馆，量器而待，未始失贤。故天下真贤，虽远皆往。以贤蹑迹者，清河张子乎？张百行为实，五言为华；有实可呈，有华可耀。度虚襟之必答，抗高步以斯谒。玉露初降，金风景清，褒斜峰峰。千万相见，奋客情如归意，指危栈犹平道。冯翊之门，唯才与德，人之所与，冯栩无不与。是行也，非张独知其可，众君子共知之。既知之，若咏老歌，各言其知。
    ○送王式东游序
    琅琊王式字公范，予邑之英，而忘形之友生也。少同所好，服膺周孔之教；长齐所得，愿裨尧舜之化。时命不与，人无已知，雨散云乖，四方五祀。既乏孔融、郑庄之公荐，乃效张仪、苏季之自鬻。百川会海，相得上国。凡诚未昭于镜鉴，黄金已销于桂玉。予怀待兔之固，犹伺北阙寝书之报。公范见变豹之理，将游东诸侯之国。鱼川鸟陆，俾为异路，曩日之别，复起于今。
    嗟乎！夫人不得自然之至道，冥冥飘于物外，则天之至愚，亻昏亻昏贸贸乎泥滓各得其方，无枉性矫神之艰也。企瞩仁义，盘旋礼乐，下不植地，上不丽天，孤云随风，断蓬逐，是不能，亭昭灼，扬光其间。坼华资而公范犹蒙，贾薄艺而予莫售，禽牺朽木，蠖屈穷辙。可悲也夫！况赫赫皇都，实吾人逞志之所。大丈夫敛尘襟而瞻绂冕，策蹇驴以窥轩盖，食米菽而觇粱肉，吟寒苦以聆钟鼓。伤哉公范，得无愧耶！加之离情，恨恨何述！万乘之都，千箱之年，有故人而适远，无卮酒以叙别。男儿卮酒之不致，亦何论他日之浮沉哉！平生之怀，未易言也。离者会之资，会实离之本。今离既由昨会，后会得不由今离乎？离会相生，盖不足叹，公范勉之！东诸侯闻有梁孝、燕昭矣。
    ○送蔡沼孝廉及第后归闽觐省序
    昔人论别有赋，论恨有赋，状仳离，陈感愤，其未见予于蔡侯是日之情，盖古人之遗情也。人之惭，莫先乎同有求而一不得；人之慕，莫甚乎偕远游而一先归。蔡侯沼字虚中，予之邑人，又懿亲也。虚中以学，予谬以文，共受遣乎长吏，皆求试于宗伯。虚中登太常第，归宁故园；予有曝鳃之困，犹留京师。同求在予则不得，偕游虚中则先归。堂俱有亲，身亦祈达。自负违颜落羽之耻，对人飞鸣就养之庆。怀方寸为丈夫，禀太和曰人子。不包羞，不痛心，行道之人也。虚中胸中有心者，以予此辰之意如何哉？忄良忄良凄凄，浑浑迷迷，饮甘觞以若荼，视春光其如秋。周秦九轨之道，吴楚千里之水。骋逸骑，扬轻舟，激尔清风，欢拜非远。人则姻昵，家惟里闾，到日荣贺，尽室当在。念沽名之不异，想出门之是同，父也母也，兄也弟也。虽喜人之善则有，而伤子之不肖岂无？重增于部结之端矣。明镜前，平衡下，姿媚无取，铢两不登，才欤命欤？不自知也。烹乳为醍醐，锻金为干将，予期烹锻以变化。虚中其行乎！勿谓业就不增修，勿谓名成有所忽，及此方远大。虚中志之。
    ●卷五百九十七
    ☆欧阳詹（三）
    ○送盐山林少府之任序
    新授盐山尉孝廉郎济南林君，脂辖东辕莅官也。盐山，沧州之属邑也。沧州，戎狄接境之地，国家虞守之会。东南居恃力之卒，西北有矜功之众，从事之剧，惟天下先。若非机足应权，达能通变，则不之与也。公以二善，而时与之。夫骐骥未驰，知有致远之力；干将未割，知有坚之功。堂堂林君，假道试使，峄桐ㄍ竹，必中音律，勉以能事，为邦之光。禄者，所以食人为国；奉者，所以衣人赞时。予知之，而君岂不知之？苟知之，何往而不利。
    ○送周孝廉擢第归觐序
    始未与周相接，二年间，于贡府稠人中见之，年甚华，神甚清，英如颖如，若金在沙，若松在林。常奇之曰：“谁家千里驹，可羡也。岂权衡藻镜，而遗于是邪？”今春献艺，果登孝廉上第。予以片言只字进，亦同年成名。既昔情所佳，又今迹斯叶，或因有觌，独与之语。宫商起于朱弦，姜桂在乎太牢，泠然可听，芬乎可尝。已比郄诜之玉，思怀陆绩之橘。夏五月，自京而东，赁庑陋居，回轩见别。予则不敏，辄奉以言。会稽之竹既镞矣，宜羽之；荆山之璞既琢矣，直砻之。虽休勿作，古有光大，晨昏之暇勿忘，则叠札之望可酬，连城之价可取。勉哉！有如君材，盖不易得。
    ○送裴八侃茂才却东游序
    幼秀裴侃，昨自江湖西入关游京师，今自京师东出关游江湖。十二斯冠，才气卓异。身犹三尺，交友四海。著丈数篇，其措意规格，储乎远大。旬时阙下，都发声闻。公卿名德，待以优礼。告离之日，祖相属。由晨及瞑，方容升车，轩盖相追，百有余两。长沙欧阳某，企以芳馥，亦驱弊孱，将欲分手，诏之自爱。曰：“梗楠出地，知为梁为栋；鸾凤在っ，知摩霄薄云。子之他日，岂在乎此？”不独斯为，群公斯谓。子姑行无忽，所谓非徒谓也。
    ○送无知上人往五台山序
    无生永存，旨不易源，绵兮在烦，澄兮处浑，释氏子味其实，归其根，其教虽传，非言可言，唯相似者，复到其门。无知上人，其到门者欤？上人从儒至道，从道至释，如历星月，以得白日。若弃扇霎，而洒长风，真空洞照，热恼顿尽。水其性，云其身，周四海以终静，出六合而非寄。维扬秋杪，方至自闽，日未成旬，作台山之适。目关河于不计，拟衣食乎随施，怡如也，澹如也。此行逢流得抵，虚舟无程，峨峨五峰，几日而上。登异清凉，侣善知识，所至也之至，元之又元乎？予弱冠之年，同时谛之学，神不远逮，溺在名利，礼足而别，凄然自伤。歧路既殊，聊各以行。勉哉！无知公。勉哉！欧阳生。
    ○送杨据见漳州李使君序
    儒有驭百行，驾六艺，曳长裾于王侯之门，以礼待。杨夫子是日之告谒漳浦李太守之行，行儒之事也。子几于儒久矣，李太守天枝之英，金镜之明，盛物之量，秤物之衡，夫子姿容不孤其鉴，多少有登其概，何往而不利？高梧始华，瑶草欲碧，去矣夫子！时景宜往。
    ○送陈八秀才赶举序
    诸侯岁贡俊才于天子，故陈侯今年有观光之举。白露肃物，青天始高，云回鸿盘，言遵永途。吾观夫雄心锐志，将领能事，则夷山堙谷，不尽其力。何东堂一枝，南荆一片，足尘其虑邪？勉哉陈！有其才，奏其试，知其成矣。
    ○鲁山令李胃三月三日宴僚吏序
    三月三日，以酒食出于野，曰禊饮，古俗也。有唐今上御宇之九年，年定三节：一以二月一日之中和，终取九月九日之重阳，次取此日之禊饮。赐群臣大宴，登高临流，与时所宜。洎四方有土之君，亦得自宴其僚属。
    贞元十二年暮春，月哉生明一日，则其日也。临汝鲁山令赵郡李胃恭国令宴于县南氵蚩滨。先宴曰：“夫宴者，古所以示慈惠而期合欢者也。国家锡以斯宴者，情亦古情焉。况食在充肠，不在充目；酒在成礼，不在溺神。歌发其所自和，舞登其所自乐。穷八珍，竭千钟，强发扬，课丝竹，则有劳有逸，岂合欢之意欤？”于是首设一席，肉一肩，酒一壶，命自天子命为佐者；次一席，酒肉亦如之，命自己命以为吏者；次一席，酒肉亦如之，命乡闾许以耆年有德者。肉既饱，酒既酣，因化育之宿洽，有歌谣者进，有舞蹈者作，皆诚激乎中，章乎形容，婆裟慷慨，与习而为者不类。然后渔者请以其舟，农者请以其器，圃者请以其蓄，弋者请以其鲜。啐浊尝漉，浮泛漪澜，风恬日和，川晴野媚，以熙以怡，万心一之。至义之门，大顺之家，父兄子弟，一族一堂之中，不是过也。非仁德淳化，其孰能至于是邪？旅游之子，实窥盛事。
    兹宴也，虽溥于天下，百里不同风雨，恐他邑之景物此辰，不得似公之邑也；一方不同教化，恐他邑之欢乐此辰，不得似公之邑也。故序之。
    ○泉州泛东湖饯裴参和南游序
    泛舟饯行，别礼之重也。昔李郭有之，降自近代，名望之士，亦往往而用。皆其殷勤出于人意，文雅足赋乎时物，俾操执之容可观，风景之媚不孤。理未符此，事罔得举。清源郡春正月，客有河东裴参和将南游，郡司户置同正前大理评事扶风窦公，因携俎豆，展故实，盖厚裴而昭己德也。奇哉！英秀哉！其裴欤？明嶷乎风姿，瑰丽乎词华，朗如嵩如，辉如焕如。予翰苑十年之游，饱睹四方之彦，九霄寸步，一日千里者，予得识之：如其人，如其人！是饯也，主贤宾贤，譬古无作。指方舟以直上，绕长河而屡回，弦管铙拍，出没花柳。胜趣则深，离觞且酣，斜日应程，宾辞及固。噫！停桡一挹，裴其升车。美哉裴！何往而不利！况此选列郡，莫非哲人，有知之鉴，其岂相失？游意傥尽，姑为时起。予从此更诣承明，窦公不日应召宣室。秋风似紧，当共天衢，伫羊角而来，一举磨苍苍矣。诗人同志之。
    ○送洪儒卿赴乡举序
    三折肱为良医，予五升词场，四遭掎摭，是以窃知乎文，则洪氏子举秀才，前后胜负，予得而度。夫子黼黻之性，加好勤苦之节，纺绩坟典，组织篇什，观经纬机杼，则重锦绣段，日日当成。今年秋贡士，果居首荐，歌鹿鸣以饮饯，想鹏抟而饬驾。金欲求锻，玉将就磨，光颖耀，朝夕以冀。回雁宾海，秋风落山，虽难别离，向庆无恨。中鹊余矢，犹思再发，升冬元月，期会于阙下。
    ○曲江池记
    水不注川者，在薮泽则曰陂曰湖，在苑囿则为池为沼。苑之沼，囿之池，力垦而成则多，天然而有则寡。兹池者，其天然欤？循原北峙，回冈旁转，圆环四匝，中成[
VDC]坎，{穴孝}港洞生泉嗡源，东西三里而遥，南北三里而遥。当天邑别卜，缭垣未绕，乃空山之泺际，旷野之湫。然黄河作其左堑，清渭为其后洫，褒斜右走，太一前横。崇山浚川，钩结盘护，不南不北，湛然中淳。西北有地，平坦弥望，五六十里而无洼坳，紫盖凝而不散，黄旗郁以常在，实陶钧之至，造化之功。沙汰一气之辰，财成六合之日，既以硗确，外为寰宇，敞无垠Ф，以居亿兆，又选英精，内为区域，束以襟带，用宅君长。若人斯生，支体具矣，有心以系其神焉。若堂斯考，廊庑设矣，有室以处其尊焉，彼如紫盖黄旗之气，岂陶钧造化者用宅君长英精之所耶？
    夫物苟相表里，制必同象，泄夫外则廓以灵海，导夫内则融乎此湫。历代帝王，未得而有，岂降巢宅土之后，联绵千百之代，建卜都邑，不欲合夫天意而居乎？将天意尚伺其根深蒂固，可与终毕者而命处之。故涸于有隋，兆我皇唐之在孕，逮其季主，营之以须焉。揆北辰以正方，度南端而制极。墉隍划趾，勾陈定位，地回帝室，湫成厥池。既由我署，才成伊去。真主巍巍，龙盘虎踞。爰自中而轨物，取诸象以正名。字曰曲江，仪形也。观夫妙用在人，丰功及物。则总天府之津液，疏皇居之垫隘，潢污入其洞澈，销涎以下澄，污&lt;广盍&gt;随其佳气，荡郁攸而上灭，万户无重腿之患，千门就爽垲之致。其流恶含和，厚生蠲疾，有如此者。皎晶如练，清明若空。俯睇冲融，得渭北之飞雁；斜窥澹泞，见终南之片石。珍木周庇，奇华中缛，重楼夭矫以萦映，危榭岩以辉烛。芬芳荫渗，氵养电诞，凝烟吐霭，泛羽游鳞。斐郁郁以闲丽，谧徽徽而清肃。其涵虚抱景，气象澄鲜，有如此者。皇皇后辟，振振都人，遇佳辰于令月，就妙赏乎胜趣。九重绣毂，翼六龙而毕降；千门锦帐，同五侯而偕至。泛菊则因高平断岸，祓禊则就洁乎芳。戏舟载酒，或在中流。清芬入襟，沉昏以涤；寒光炫目，贞白以生。丝竹骈罗，缇绮交错，五色给章于下地，八音成文于上空。砰訇沸渭，神仙奏钧天于赤水；黔蔼敷俞，天人曳云霓于元都。其洗虑延欢，俾入怡怿，有如此者。至若嬉游以节，宴赏有经，则纤埃不动，微波以宁，荧荧氵亭氵亭，瑞见祥形。其或淫湎以情，泛览无攵，则飘风暴振，洪涛喷射，崩腾骆驿，妖生祸觌，其栖神育灵，与善惩恶，有如此者。
    小子幸因受遣，观光上国，身不佞而自弃，日无名以多暇，询奇览物，得之于斯。瞩太始之元造，访前踪于硕老。天生地成之理，识之于性情；物仪人事之端，征之于耳目。夫流恶含和，厚生蠲疾，则去阴之慝，辅阳之德也。涵虚抱景，气象澄鲜，则藻饰神州，芳荣帝宇也。洗虑延欢，俾人怡悦，则致民乐土，而安其志也。栖神育灵，与善惩恶，则俗知所劝，而重其教也。号惟天邑，非可谬创，一山一水，拳石草树，皆有所谓。兹池者，其谓之雄焉。意有我皇唐，须有此地以居之；有此地，须有此池以毗之：佑至仁之亭毒，赞无言之化育。至矣哉！以其广狭而方于大，则小矣，以其渊洞而谕夫深，则浅矣。而有功如彼，有德若此，代之君子，盖有知之而不述，令民无得而称焉。辄粗陈其旨，刊诸岸石，庶元元荷日用之力也。
    ○福州南涧寺上方石像记
    万物阗阗，各由袭沿，无袭无沿，而忽以然，苟非妖怪，实为珍庆。斯石像者，其珍庆欤？始孕灵韫质，兆朕未见，则峨峨巨石，岩峭山立，镇郡城之前阜，压莲宫之上界，海若鞭而莫动，天时泐而终固。皇唐天宝八年五月六日清昼，忽腾云旁涌，骤雨来集，惊飙环骇，轩訇杳冥。雄雄者雷，砉然中震，迸火喷野，大声殷空，岑岭夔尼，潭洞簸荡。须臾，风雨散，□雷收。激劈轮，斩然中辟，南委地以梯落，北干霄而碣树。不上不下，不西不东，亭亭厥心，隐隐真像。三十二相具，八十种好备；列侍环卫，品觉有序；庄严供养，文物咸秩；端然慈面，严矣仪形。似倚雪山而授法，如开月殿以趺坐。异矣哉！不曰博闻乎？未聆于既往；不曰多智乎？罔测其所来。且物之坚，莫坚于石，况高厚广袤，又群石之杰。一朝瓜剖，中有雕琢。其为造石之初，致有相以外封乎？其为有石之后，入无间以内攻乎？噫！不可以人事征，请试以神化察。
    巍巍释氏，发挥道精。其身既倾，其神不生。等二仪以通变，齐四大而有力。教于时有所颓靡，人于教有所忸怩。则为不可思议，以煦以吹。故示此无迹之迹，难然之然。俾知我存存，入我之门。经曰：“千百亿化身，盖随感而应。”兹身者，则千百亿之一焉。昔诸佛报现，皆托于有命，有命则有生，有生则有灭。曷若因其不朽之物，凭乎不动之基？形既长存，法亦随是。与夫为童男而出世，假长者以来化，元元之徼则虽一，永永之利则不侔。可以礼足而悔罪，寄影以安乐。予则求福不回者，焚香跪仰，或从释子之后，故于之余仞，聊书其所由来。
    ○泉州北楼记
    《释名》曰：“楼，娄也。”谓其高明觌远。娄娄然也。建于第宅，则以阅园林有媚；树于雉堞，则以警寇盗不虞。故《墨子》曰：“城三十步一坐候楼，百步一立候楼。”兹楼者，盖此郡北墉之立候楼也。卜筑之始，微而具之，袤不倍常，广唯再寻。制造日远，土木力殆，左骞右多，上露下圮，有年数矣。邦牧安定席公，贞元七年下车，至九年牧之三祀，重民力而未形言。是年暮秋，岁丰农隙，有司率常典，告有事于土功。公曰：“斯郡之南极也，元后帝乡，实在于北。《诗》不云乎？‘心平爱矣，遐不谓矣。欲因恋主，向北瞻瞩。’惟此有楼，半倾半摧，日夜阙登陴击柝之所，风雨忧折榱复隍之患。政因时令，尔其营之。俾有布席跪立之地间，更人防卒之莅事。予将时跻，展北面拱辰之心焉。”受命者感公之意，如公之意；野人群庶感公之诚，如公之诚：川朝子来，坏崩易蠹。趾有余而不划，基庶自延；材有长而不剪，栋宇自崇。既望庀徒，未晦成功，倚层霄于轩槛，纳卡里乎窗牖，如鳞之廨署，若岸之军壁。得之之状，苦连山之有重峦，长江之蹙洪涛，气势繇是以雄焉。
    公每子牟情来，庄舄思生，俯仰于斯，徘徊于斯。夫完城壮邑，有邦之本也；恋阙爱君，为臣之节也。善矣哉！公广兹楼也，远得有邦之本，近贞为臣之节。执邦之本曰公，谨臣之节曰忠，唯公与忠，公斯昭矣。小子家在委巷，多闻舆颂，艺忝儒术，每侍公居，上志下衷，两获而达。敬书其事，为之记以献。至若眺四维之云物，临万井之烟景，遐象佳致，眸莫胜观。非公有楼之素，故不之载。
    ○二公亭记
    胜屋曰亭，优为之名也。古者创栋宇，才御风雨，从时适体，未尽其要，则夏寝冬室，春台秋户，寒暑酷受，不能自减。降及中古，乃有楼观台榭，异于平居，所以便春夏而陶湮郁也。楼则重构，功用倍也；观亦再成，勤劳厚也。台烦版筑，榭加栏槛，畅耳目，达神气。就则就矣，量其材力，实犹有蠹。近代袭古增妙者，更作为亭。亭也者，藉之于人，则与楼、观、台、榭同；制之于人，则与楼、观、台、榭殊：无重构再成之糜费，加版筑槛栏之可处。事约而用博，贤人君子多建之；其建之，皆选之于胜境。
    今年暮春月，邦牧安定席公、别驾置同正员前相国天水姜公，念兹邦川逼溟渤，山连苍梧，炎氛时回，湿云多来；又日临胃次，斗建辰位，和气将徂，畏景方至。《月令》云：“可以升山陵，可以居高明，盖谓是月。”况地理卑庳，而不择爽垲，以荡夫污&lt;广盍&gt;乎？因问风俗，相原隰，郭东里所，共得奇阜，高不至崇，庳不至夷，形势广袤，四隅若一。含之以澄湖万顷，挹之以危峰千岭，点圆水之心，当奔崖之前，如钟之纽，状鳌之首。二公止旌舆以回睇，假渔舟而上陟：幕烟茵草，玩怿移日，心谋意筹，有建亭之算，而未之言也。二公既回，邑人踵公游于斯者如市。登中隆，观媚丽，前来后至，异口同词。昔汉帝不曰“百姓安其田里而无愁怨之声者，其由良二千石乎”？是谓政平教成，时和境清，使俗泰而民以才者也。《虞书》不曰“股肱良哉，庶事康哉”？是谓翼帝藩皇，调阴序阳，使物阜而民以昌者也。席公今日之化育，吾徒是以宁；姜公昔岁之弼谐，吾徒是以昌。且以之宁，又以之昌，恺梯君子也。《诗》云：“恺悌君子，民之父母。”二公者，真吾父母也。兹阜二公攸选，尚而加爱，务体讼简，必复斯至。上露下芜，忍令父母憩之乎？遂偕发言为公就亭之功，如墙而前，陈诚于县尹。县尹允其请，而为之辨方经，环当上顶，诫奢训简，以授子来。于是家有余粮，圃有余木；或掬一А土焉，或剪一枝材焉；一心百身，蜂还蚁往。榛莽可去以自，瓦甓无胫而奔萃。一之日斤斧之功毕，二之日圬冥之佣息。再晨而成，二公莫知。层梁亘以中豁，飞甍翼而四翥。东西南北，方不殊致，糊白坟以呈素，ぬ壤而垂绘。通以虹桥，缀以绮树，华而非侈，俭而不陋。烟水交浮，岩峦叠迥，精舍奉其旁达，都城企其遐际。容影光彩，漪入澜澄。指朱轩于潭底，阅□岑乎波里。广煌由演，如飞若动，又钓人飘于左右，游禽出没平前后。一盼一睐，千趣万态。税息之者，若在蓬壶方丈之上。二公重清旷于旧赏，纳衷恳乎群庶，寻幽探异常于斯，劳宾祖客常于斯。加以平畴开辟，通途在下，可以亲耕耨，可以采讴谣，作一亭而众美具。
    噫！天造兹阜，其固与人为事欤？不然，何不远郛郭，而博敞诡秀之若此？非常之地，意待非常之人，故越千万礼祀而至二公方觌也。邑人想之，复言曰：“事无隐义，物有正名。地为二公而见，亭从二公而建，斯亭也，可署曰二公亭。”虽刍荛之云，中实有谓。二公不忽，遂以为号。小子艺忝于文，曾观光上国，去之日，历越游吴，归之辰，逾荆泛汉，会稽之兰亭，姑苏之华亭，襄阳岘首，豫章湖中，皆古今称为佳境，或栋宇犹在，或基趾未没，山川物象，遍得而览。方之于此，远有惭德。懿哉！二公。智周德厚，卜地如此，感民若彼。某非饰说，入吾邑者升吾亭者知之。古之制器物，造官室，或有铭颂，以昭其义。斯亭也，岂无学攵古而为之章句者？小子薄劣，不敢议其事，粗述其旨，姑为之记。兼借二公之名，纪于左以为邦荣，在位宾僚，亦以次序从公而列。
    ○泉州六曹新都堂记
    贞元八年，刺史安定席公为邦之二祀，冬，造六曹之都堂，公表微而虑远也。天子建六官以纪纲天下，分刺史六司，用经纬封中，犹天之有四时，而人之有四肢：一时不若，则岁罔成功；一肢不和，则体莫全用。公以六司之掾如股肱，思安之，与身之安也。火流定中，将坏城郭，亲览廨宇，首视斯署，既聩而隘，非凝神揆务之所。日抚人民不则有国，营宫室是亦为政，乃量羡府以度用，指斯宇而命易。又曰：“处湫居卑，非智也；烦人蠹财，非仁也。吾欲全仁而就智，蒇事者志之。”有司于是审基址，程广袤，山节藻，僭也；削而不取，土阶茅檐，逼也。革而是捐，非约非丰，允执厥中，然后计具材，量日力，山水则酬之如市，人功则税之若时。物乐民愿，未旬而毕。飞梁五道而通负，连楣六接以都豁；阳轩遐引，阴室旁启；挹以重屏，翼以回廊；ㄙ黔黔以秘邃，屹崇崇而宏敞。夏处其达，则炎天以凉；冬居其奥，则凄风以温。足以宁肌静心，以厘厥职者也。
    夫哲人有作，不唯利身在利人，不惟利今在利后。相斯堂者，公侯卿士，礼隔殊品，公不之降也，斯不亦利人不唯利于身欤？坚壮固护，存延千祀，人不之逮也，斯不亦利后不唯利于今欤？睹斯堂，见公之意，时某处某乙为司功，某处某已为司户、司仓、司法、司兵、司田，皆外庄内融，怀材抱忠，无回邪以莅下，有謇谔以承上，当时之彦也。请列于记左，庶后之君子，睹名访德，知夫是日，堂有人焉。
    ○右街副使厅壁记
    使有副，副之言继也，其一继之辅也，所以继其或缺，而又辅其违焉。其亦总使之务欤？皇街使之副，其职大矣。天子外有六合，教内辟六街以达之，彼为庭除，此为堂室。静诸外必先诸内，乃置使以清之，我唐新典也。盖以警正天衢，纠逖王慝，领环游式曷之卒，专扌取徼循之令。夫京师，豪杰英俊之都会，蛮夷戎狄之来萃，排轮重足，冯众多挠。我防则户，伊动必由；我察则目，伊瑕必见。繇是九城之中，乘避贵，负敬长。金玉可拾，遗则犹土；幼弱可欺，遇则如伤。出门若有宾，让路若有神。云兴乌合而无暴，自东自西以咸萃。憧憧焉斯焉而能在其中，悖悖焉斯焉而谨在其中。六合澄晏，六街源之，则街使之功，副使攸同也。
    贞元八年，上以元舅兵部尚书大金吾濮阳公兼右街使，俾访忠良以自佐。濮阳公先以节行选，次以材能择，加之以更历，因之以故旧，得建州别驾前尚衣奉御高阳许公以闻。上素知公名，即日召见，敷对器实，有符曩声，当锡紫绶金章于殿庭，而允其请。濮阳公本官用视兹佐得人，街之政悉以相付。公静而敏，清而贞，坚钥禁枢，深锄事根。不诫而部伍增肃，不案而逵陌倍理。日出作，日入息。三条四出，风恬月静。职斯有述，公此无怍。迁蕲州别驾，副使如故，旌其劳，且藉能也。夫迹以行生，言由事立。公厘斯署之绩，得国家建斯署之义，遂书其义，昭其绩，为公厅之壁记云。其或接公之武践兹位者，任是既重，德亦无轻，列云之左，虽百代可也。
    ○太学张博士讲礼记记
    说释典籍谓之讲，讲之为言，耩也，如农之耕田畴焉。田畴将植而求实，虽耕矣必耩，分其畦垄，嘉谷由是乎生；典籍将肄以求明，虽习突必讲，穷其旨趣，儒术由是乎成。我国庠春享先师后，更日命太学博士清河张公讲《礼记》，成儒术也。圣祖三刊九经，公通其六，精于五，而《礼记》在乎其中。礼也者，御人之大，故首于群籍而讲之。束既行，筵肆乃设。公就几北坐南面，直讲抗牍南坐北面，大司成端委居于东，少司成率属列于西，国子师长序公侯子孙自其馆，太学师长序卿大夫子孙自其馆，四门师长序八方俊造自其馆，广文师长序天下秀彦自其馆。其余法家、墨家、书家、算家、辍业以从，亦自其馆。没阶云来，即集鳞次，攒弁如星，连襟成帷。公先申有礼之本，次陈用礼之要。正三代损益得失，定百家疏义长短；熔乎作者之意，注乎学者之耳。河倾于悬，风落于天，清泠洒荡，幽远无泥。所昧镜彻于灵台，所疑冰释于心泉。后一日，闻于朝，百司达官造者半；后一日闻于都，九域知名造者半，皆寻声得器，虚来实归。予职在下庠。亦掌有教，道不足训，领徒从公，惟始洎终，睹公之美，敬书盛事，记诸屋壁。并列当时执简抠衣者于左偏。
    ○同州韩城县西尉厅壁记
    《说文》曰：“尉，畏也，亦慰也，主也。故字从尸、示、寸。”寸者，寸量礼度以敬上；示者，示陈教令以谕下；尸者，典职司以居位。敬上所谓畏，谕下所谓慰，居位所谓主：全兹三者，以莅王爵，则仕义周。是以古之人嘉用尉字为官号，陶唐有太尉，周有军尉，秦亦有太尉、舆尉、东、南尉。洎汉则复命县掾曰尉，自是以名，至于我唐无或易，所命善也。我唐极天启宇，穷地辟土，列县出于五千，分为七等：第一曰赤，次赤曰畿，次畿曰望，次望曰紧，次紧曰上，次上曰中，次中曰下。赤县仅二十，万年为之最；畿县仅于百，渭南为之最；望县出于百，郑县为之最；紧县出于百，夏阳为之最；上县仅三百，韩城为之最。上之最次于紧之最，非最之紧无与焉；紧之最次于望之最；非最之望无与焉；望之最次于畿之最，非最之畿无与焉；畿之最次于赤之最，非最之赤无与焉。最之县长于余县，如麟凤五灵之长于群灵也。数长不数类，则韩城之称，与万年、渭南、郑县、夏阳并。自紧而上，簿尉皆再命三命已往而授，资历至之而至也。上县而下，则自解褐授。
    韩城既上县之最，簿尉解褐之贵者，唯三员伺其阙，非年年之有。或一员之阙，天下皆知之；授之日亦皆知之，曰某人授韩城尉。是其人则颂，非其人则诽。虽一命之官，其为人尚也如此，则主司慎择才地精美。县亦有六曹，尉二人，一判功户仓，其署曰东厅；一判兵法士，其署曰西厅。兹厅兵法士之厅也，根之州，则司兵司法司士尽在；形之国，即兵部刑部工部尽在。兵主武，法主刑，士主工。今武未大威，务尚繁；刑未大措，讼尚生；工与人兴，无时休。州县司或双曹，六人分其职，国则部属僚，八九十人分其职。一人理六人、八九十人之理，虽大小有异，而揆绪不殊。其绪不殊，其官不易；能至于易者，则人无敢易之。人无敢易之，则国必重之；国重之，则践洪钧大柄，所由乎此也。
    贞元十五年春，余友人荥阳郑伯义授焉。郑自上，累叶声名为天下闻。郑以明经登科，又三举进士，屈于命，词学亦流辈推内行第一。其受命之年，五月，余诣焉；十月，又诣焉，见东厅有记，西厅无记，因请书其姓氏，序于左。其或先于郑，芳馨犹在者，亦得之；至于郑，系于郑谱皆系之。若土壤广狭，物产有无，尉非得主，不敢僭序。
    ●卷五百九十八
    ☆欧阳詹（四）
    ○怀州应宏词试片言折狱论
    夫子说季路于人曰：“片言折狱者，其由也欤？”夫子之言，盖有激于季路之云也。后之人不穷圣旨，以为夫子美夫季路，任一时之见，轻而折狱者，十有八九焉。迂哉！斯人也。夫两讼之为狱，狱折而有刑。刑者，亻刑也；亻刑者，成也。一成而不可变，不其重欤？
    古之帝王，将刑一人，循三槐，历九棘，讯群臣，讯群交，讯万人。亿兆绝议，然后致法。徇于朝、于市、于野，昭然与众，方弃之，所以不易也。君莫圣于尧，而有舜、禹、稷、契佐之；莫明于舜，而有夔龙、缙云、高阳佐之。莫哲于禹，莫贤于汤，莫察于文武，莫敏于成康，于时皆济济盈朝，明明在位。岂无独见，而可臆断？慎刑之道，如斯不敢失，明刑狱不可轻也。凡至狱讼，多在小人，至于讼也，皆欲己胜，何则？不胜，乃罪戾随之。若是，则君子时或妄讼于人，未有小人而能自讼者。片之为言偏也，偏言一家之词也。偏词虽君子不信之，矧非君子乎？且先师曰：“人而无恒，不可以作巫医。”巫以鬼神占，医以筋脉体，无恒之人，筋脉且不足以自体，而况讼乎？鬼神不足以为占，而况视听乎？以斯折狱也，小则肌肤必有扶扑之滥焉；大则性命必有之冤焉。
    夫子祖述尧舜，宪章文武，师老聃而崇周公，此六人无一以伤于人者。夫子岂好轻伤哉？脱夫子实为片言可以折狱也，不几乎一言可以丧邦欤！夫子之言，非于季路，贤者审之，片言不可以折狱，必然之理也。
    ○自明诚论
    自性达物曰诚，自学达诚曰明。上圣述诚以启明，其次考明以得诚。苟非将圣，未有不由明而致诚者。文武周孔，自性而诚者也。无其性，不可得而及矣。颜子游夏，得诚自明者也。有其明，可得而至焉。从古而还，自明而诚者众矣：尹喜自明诚而长生，公孙宏自明诚而为卿，张子房自明诚而辅刘，公孙鞅自明诚而佐嬴。明之于诚，犹玉待琢，器用于是乎成。故曰“玉不琢，不成器；人不学，不知道”。器者，隐于不琢而见于琢者也；诚者，隐于不明而见乎明者也。无有琢玉而不成器，用明而不至诚焉。呜呼！既明且诚，施之身，可以正百行而通神明；处之家，可以事父母而亲弟兄；游于乡，可以睦闾里而宁讼争；行于国，可以辑群臣而子黎；立于朝，可以上下序；据于天下，可以教化平。明之于诚，所恨不诚也；苟诚也，蹈水火其罔害，弥天地而必答，岂止君臣乡党之间乎！父子兄弟之际乎！大哉！明诚也。凡百君子有明也，何不急夫诚？先师有言曰：“生而知之者上也。”所谓自性而诚者也。又曰：“学而知之者次也。”所谓自明而诚者也。且仁远乎哉？我欲仁，斯仁至矣。夫然，则自明而诚可致也。苟致之者，与自性而诚，异派而同流矣。知之者知之，委之者知之。
    ○珍祥论
    汉武帝览交门之歌，顾谓东方大夫曰：“古人列后巍巍荡荡者，则予今日其庶几乎？”东方大夫曰：“何谓也？”曰：“远人率俾，天降珍祥。殷汤上感，实获白狼；周成旁浃，远致越裳。放勋曰圣，幸祀四方；武乙不淑，出有震亡。予享虞舜于九疑，吊罢民乎盛唐；登名山于华阴，俯大川乎浔阳。天清地谧，符应昭彰。是旷迹交神，致放勋之庆；修身远害，免武乙之殃。紫芝产于甘泉，白麟呈于雍；天马生于渥洼之域，宝鼎出于汾水之滨。风云草木，相继于时。头飞鼻饮之长，涅齿穿胸之貌。绝域款塞，无月无之。是多白狼之祉，不少越裳之珍也。比夫巍巍荡荡，尔有何见而感焉？”
    东方大夫曰：“噫！陛下误意巍巍荡荡欤？非古所谓巍巍荡荡者。夫巍巍者德之容，荡荡者化之称，非谓广游从于险阻，幸仿佛于神祗，录莫测于妖祥，免偶然之压溺，致傥来之贡赋，获无用之戎狄耳。且此之数者，理不可冯亦明也。秦皇帝周施天下不为德，我太宗不下阶闼不为微，周懿死于牖下不为是，虞舜崩于苍梧不为非。虢叔得神丧其国，西伯无神人以归。龙降于庭夏道昧，雉ず于鼎商祚辉。苗民逆命尧以盛，有缗来宾桀以衰。以此观之，即虐如秦皇，虽车辙遍于宇内，不如太宗端拱于堂上也；弱如周懿，虽终于帷席，不如虞舜之没于草莽也；淫如虢叔，虽获灵祜，不如西伯无所祷祈也；邪如孔甲，虽有嘉祥，不如武丁之妖怪也；酷如夏桀，虽异人屈膝，不如唐尧域中之解体也。天道冲融，变化无穷，发祥布象，时异始而同终。神理密，吉凶罔测，示形告兆，亦同纪而异极。有多端以表善，有积庆以稔慝，有无灾以厚毒，有见眚以警德。今多端多庆，不知天之表善欤？其稔慝欤？无灾无眚，不知神之厚毒欤？其亦警德欤？以是先王或不致珍祥而有天下，或屡服蛮夷而覆宗社，或有鸿灾巨眚国以宁，或有灵踪异迹而身以倾。珍祥之实，乍凶乍吉；妖怪之踪，乍吉乍凶。譬诸药工也，其有活人之者，亦有杀人之者焉。譬诸酒醴也，虽有败人之道，固有成人之道焉。”武帝曰：“若之何而信之？”曰：“唯德可以信之。钦若上帝，辑宁下民。其表善也，虽休勿休，则百福是遒；其稔慝也，将覆不覆，则转祸为福。且人神之主，天地之心也。孰为妖怪，神也？孰为珍祥，天地也者？苟修德以待人，未有主人恰悦而客忿怒，心善而形为恶也。若有其德，目睹妖怪，其巍巍也，若无其德，日对珍祥，其未荡荡也。
    武帝矍然敛膝而言曰：“善矣哉！微而体大。珍祥不必利，妖怪不必害。而今而后，以二者弃乎道德之外。敕内府，诏宗伯，加东方大夫命一等，而赠之束帛。”
    ○暗室箴
    夫行以检身，非以为人。无淫无佚，其处宜一。孜孜硕人，冥冥暗室。罔纵尔神，罔轻尔质。远兹小恶，念彼元吉。勿谓旁帷上盖，天监无外；勿谓后掩前扃，神在无形。天不长慝，神实正直。神怒天诛，未始有极。昔者赵盾，假寐兢庄。天回厥害，Θ以亡。又有符坚，窃为制度。神败其类．苍蝇以呼。天窥神窥，人无不知；神忿天忿，身无所隐。涧松抱节，幽兰有薰。岁寒不变，无人亦芬。草木犹尔，人其曷云。恐惧乎其所不见，戒慎乎其所不闻。先师有言，敢告夫君。
    ○栈道铭（并序）
    秦之坤，蜀之良，连高夹深，九州之险也。阴溪穷谷，万仞直下。奔崖峭壁，千里无土。亘隔呀绝，冥冥。糜鹿无蹊，猿猱相望。自三代而往，蹄足莫之能越。秦虽有心，蜀虽有情，五万年间，不相接。且秦之与蜀也，人一其性，物同所宜。嗜欲无余门，教化无余源，可贸迁，可亲昵。擘坼地脉，睽离物理，岂造化之意乎？天实凝清而成，地实凝浊而形。当其凝也，如金下铸，腾云上浮，空隙有所不开，回翔有所不合。澄结既定，缺生乎其中：西南有漏天，天之窥缺也；于斯有兹地，地之缺也。天地也者，将以上覆下焘，含蓄万灵，可通必使而通者也。苟有可通而未通，则圣贤代其工而通之，故有为舟以济川，为梯以逾山。唯兹地有川不可以舟涉，有山不可以梯及。粤有智虑。以全元造，立巨衡而举追氏，缒悬纟卢以下梓人，猿垂绝冥，鸟傍危岑，凿积石以全力，梁半空于木栅。斜根玉垒，旁缀青泥，截断岸以虹矫，绕翠屏而龙。坚劲胶固，□横砥平，总庸蜀之通途，统岐雍之康庄。都邑之能步，山川之无胫。若水决防，如鸿向阳，南之北之，踵武汤汤。跻峨峨以自若，临苍苍而不惧。繇是贽币以达，人神会同，稽礼乐之短长，量威力之污隆，可王者王，可公者公，而相次以风。或曰：受琢之石长存，可构之材无穷。易元刂代蠹，斯道也未始有终。呜呼！为上怀来在乎德，为下昭德在乎义。德义之如今日，则或人之言有孚。其反之，则石虽存恐不为琢，材虽多恐不为构。想夫往昔，有时而有，有时而无，是用惕惕，天下蚩蚩。知圣贤创物之意之人寡，明德义固物之道之人稀。敢陈两端之要，铭诸斯道之左，庶主德义者存今日之所履，踵武汤者荷古人之攸作。铭曰：
    天覆地焘，本亦备设。大象难全，或漏或缺。损多益寡，圣贤代工。彼虽有缺，与无缺同。维北则秦，维南则蜀。地缺其间，坤维不续。斗起断岸，屹为两区。秦人路绝，蜀火烟孤。天实不通，贤斯有造。钻坚剡劲，无蹊以道。若川匪舟，若陆匪车。缘危转虚，步骤交如。构虽在功，存亦由德。项怫刘怒，从完以踣。隋落我营，自颠而植。地非革势，材不易林。踣植之致，惠怨之心。勿谓斯道不恒，勿谓斯道可久。礼不以礼，可有而无；恭不以恭，可无而有。创之之意如彼，固之之理若兹。彼知不易，兹而易知。勒石道左，其同我思。
    ○陶器铭（并序）
  </div>
  <div class="pagination">
   <a href="全唐文_page346.html">
    上一页
   </a>
   <span>
    ...
   </span>
   <a href="全唐文_page342.html">
    342
   </a>
   <a href="全唐文_page343.html">
    343
   </a>
   <a href="全唐文_page344.html">
    344
   </a>
   <a href="全唐文_page345.html">
    345
   </a>
   <a href="全唐文_page346.html">
    346
   </a>
   <span class="current-page">
    347
   </span>
   <a href="全唐文_page348.html">
    348
   </a>
   <a href="全唐文_page349.html">
    349
   </a>
   <a href="全唐文_page350.html">
    350
   </a>
   <a href="全唐文_page351.html">
    351
   </a>
   <a href="全唐文_page352.html">
    352
   </a>
   <span>
    ...
   </span>
   <a href="全唐文_page348.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
