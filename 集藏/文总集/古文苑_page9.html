<!DOCTYPE html>
<html>
 <head>
  <meta charset="utf-8"/>
  <title>
   古文苑 - 第 9 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   古文苑 - 第 9 页/共 10 页
  </h1>
  <div class="content">
   奕旨
　　大冠言博【蔡邕独断曰武冠或曰繁冠今谓之大冠武官服之】既终或进而问之曰孔子称有博奕【论语不有博奕者乎】今博行于世而奕独絶博义既奕义不述问之论家师不能説其声可闻乎曰学不广博无以应客北方之人谓棊为奕而説之举其大畧厥义深矣局必方正象地则也道必正直神明徳也棊有白黒【一本黄黒】阴阳分也骈罗列布效天文也四象既陈行之在人盖王政也成败臧否为仁由已危之正也【危中有正】夫博悬于投【投今作骰博具也以骨为之】不専在行优者有不遇劣者有侥幸踦挐相凌气势力争虽有雄雌未足以为平也至于奕则不然高下相推人有等级若孔氏之门囘赐相服【论语子贡曰赐也何敢望囘】循名责实谋以计防若唐虞之朝考功黜陟【虞书三载考绩三考黜陟幽明】器用有常施设无析【一作所】因敌为资应时屈伸续之不复变化日新或虚设豫置以自防衞盖象庖羲罔罟之制【易庖义氏作结绳而为罔罟以佃以渔盖取诸离言广布置也】隄防周起障塞漏决有似夏后治水之势【孟子禹之治水水之道也】一孔有阙坏颓不振有似瓠子汍滥之败【汉武元光中河决瓠子承上文治水言之谨隄僃也】一棊破窐亡地复还曹子之威【曹刿手剑刦盟齐桓归鲁侵地汶阳之田】作伏设诈突围横行田单之竒【田单守即墨用火牛竒计复齐七十余城奕围似之】要厄相刦割地取偿苏张之姿【苏秦张仪以縦横之术説六国扼其要害以相刦持失地于东取偿于西棊之争刦似之】固本自广敌人恐惧三分有二释而不诛周文之徳知者之虑也【文王三分天下有其二以服亊殷棊之全胜不争者也】既有过失能量弱强逡廵需行保角依旁却自补续虽败不亡缪公之智中庸之方也【秦缪公因崤之败悔过自誓卒保其国棊之补过自守者也】上有天地之象【天文地则隂阳】次有帝王之治【庖犠禹文王】中有五霸之权【齐桓秦缪】下有战国之事【田单苏张】览其得失古今畧僃及其晏也至于发愤忘食乐以忘忧【言其激发志气怡悦性情如此论语其为人也发愤忘食乐以忘忧】推而高之仲尼概也乐而不哀而不伤【胜则喜而不至于过负则悲而不至于损】质之诗书关睢类也【关雎之诗乐而不哀而不伤】纰専知柔阴阳代至施之养性彭祖气也【守雌不竞胜负两忘此至人袭气葆贞之法庄子伏戏得之以袭气母彭祖得之上及有虞下及五伯】外若无为黙而识浄泊自守以道意隠居放言逺咎悔行象虞仲【论语子谓虞仲夷逸隠居放言身中清废中权】信可喜感乎大冠论未僃故因问者喻其事蔡邕
　　篆势【徐坚初学记题以蔡邕篆书体古者苍颉观鸟迹造文字书契始作至周宣王时史籀作大篆十五篇及秦书有八体一曰大篆二曰小篆王莽居摄使甄丰校定六书五曰缪篆所以摹印也六曰鸟防书所以书幡信也自汉而下转相摹仿名体愈多伯喈妙于书法灵帝命书六经刻石于太学门外】
　　鸟遗迹皇颉循圣作则制斯文【皇颉苍颉也后世推尊之故称皇颉崔瑗草书体云书体之兴始自颉皇冩彼鸟迹以定文章】体有六筭为真形要妙巧入神或文斜列栉比龙鳞纡体放尾长短副身颓若黍稷之垂頴蕴若虫蛇之棼緼扬波振激鹰跱【一本作龙跃】鸟震【平声】延颈胁翼势似凌云或轻举内投防本浓末若絶若连似露縁丝垂凝下端【篆体有悬针倒薤垂露偃波名非一】从者如悬衡者如编抄者邪趣不方不圆若行若飞跂跂翾翾【跂音企虫行也翾音儇小飞也】逺而望之象鸿鹄羣游络驿迁延廹而察之端澄不可得见指伪不可胜原研桑不能数其诘屈【计研桑羊二人精于筭班固賔戏研桑心计于无垠】离娄不能覩其隙间【离娄古之明目人】般倕揖让而辞巧【公输般鲁人倕黄帝时人皆匠之巧者】籀诵拱手而韬翰【箱史籀也诵沮诵也黄帝之史与苍颉始造书法】处篇籍之首目粲粲斌斌其可观摛华艳于纨素为学艺之范圆【圆音旋规也所以为圆伯喈自谓以此美丽之字体写之纨素可为后人法式】嘉文徳之懿举大体而论旃【旃犹之语助也左传虞公求旃】
　　黄香
　　责髯奴词【寓词髯奴以讥世之饰容貌颊舌者】
　　我观人须长而复黒冉弱而调离离若縁坡之竹欝欝若春田之苗因风披靡随风飘飖尔乃附以丰頥表以蛾眉发以素顔呈以妍姿约之以绁线润之以芳脂莘莘翼翼靡靡緌緌振之发曜黝若珪之垂于是揺须【一作鬓】奋髭则论説唐虞鼔鬐动鬛则研覈否臧内育瓌形外阐宫商相如以之闲都【羙人赋司马相如羙丽间都】颛孙以之堂堂【论语堂堂乎张也颛孙师字子张】岂若子髯既乱且赭枯槁秃瘁劬劳辛苦汗垢流离汚秽泥土伧嗫穰檽【音而】与尘为侣无素顔可依无丰頥可怙动则困于惣防静则窘于囚虏薄命为髭正着子頥为身不能庇其四体为智不能饰其形骸癞须瘐面常如死灰【癞厉疾也豫让漆身为癞音赖瘐囚病也律囚以饥寒死曰瘐音臾】曽不如犬羊之毛尾狐狸之毫牦为子须不亦难乎
　　闻人牟凖
　　魏敬侯碑阴文【三国魏志衞凯字伯儒河东安邑人少夙成以文学称魏国既建拜侍中与王粲并典制度劝賛禅代之仪为文诰之诏明帝时封闵乡侯受诏典著作凡所撰述数十篇好古文鸟篆草无所不善谥敬侯】
　　敬侯所葬之先域城惟梁【后汉郡国志河东县有解城注左传僖十五年晋侯赂秦内及梁城】地即郀首【地名】山对灵足【灵山之足】谷当猗口【猗谷之口】势高而趋幽形垣而背阜【垣谓环抱如墙阜丰厚也】凿室而可以蔽藏不坟而所冀速朽【礼记死欲速朽为宋桓司马言之讥石椁也】珍竒素日而靡尚衣服随时而则有故吏述徳于隧前门生纪言于碑后【隧道之前谓碑铭也碑后即碑阴牟凖自谓也】臼季居亭而已治詹嘉在主而可友【郡国志解县有臼城注左传曰晋文公入取臼衰者也博物志曰向季邑又猗氏县注地道记曰左传文十三年詹嘉处瑕在县东北县有乡有亭在主在左也二者春秋时古迹敬侯葬所近之也】处高摅之厚地将秭亿而永久【秭亿期歴年之多也】所著述注解故训及文笔等甚多皆已失坠所注孝经固而【注释孝经之名恐有误字汉儒释经诗书有故春秋有防】仓颉冡碑大篆书在左冯翊利阳亭南道旁【郡国志左冯翊衙县注皇覧曰有仓颉冡在利阳亭南高六丈】及华山下亭碑増筭状【碑为樊毅作毅又有乞复华山下民租口筭状此云増筭未详】殷叔时碑【殷华字叔时后汉人碑文见后】魏大飨碑羣臣上尊号奏及受襌石表文并在详繁昌【帝王世记魏文帝登禅于曲蠡之繁阳亭为县曰繁昌今许之封内颍川繁昌是也】尊号奏钟元常书受禅表顗并金针【一作错】八分书也【魏钟繇字元常工书法敬侯所为文尊号奏钟繇书受禅表颉自书其字体并金针八分书也书体有八分悬针金错之名王愔文字志悬针小篆体也金错书八体书法不图其形或曰以铭金石故曰金错】太祖文帝等临诏令杂驳议上封事一百余条诫子等散在人间及碑石可见【言余皆亡失】树碑人郡国县道姓名具如于后【树立也人姓名阙不载】


　　古文苑卷十七
　　钦定四库全书
　　古文苑卷十八　　　　　　宋　章樵　注记
　　汉樊毅修西岳庙记【一作碑】
　　山经曰泰华之山削成四方其高五千仞广十里【西山经云郭璞注山形上大下小峭峻也】周礼职方氏华谓之西岳【职方氏河南曰豫州其山镇曰华山】祭视三公者【礼记王制天子祭天下名山大川五岳视三公注云视其牲器之数】以其能兴云雨产万物通精气有益于人则祀之【祭法山林川谷丘陵能出云为风雨见怪物则祭之书大传五岳皆触石而出云肤寸而合不崇朝而雨】故帝舜受尧厯数亲自廵省设五鼎之奠柴燎烟【论语尧曰咨尔舜天之厯数在尔躬虞书嵗二月东廵守至于岱宗柴八月西廵守至于西岳如初注西岳华山】致敬神祗又用昭明百谷繁殖黎民时雍鸟兽率舞鳯凰来仪暨夏殷周末之有改也【末莫也】其徳休明则有祯祥荒臊秽笃灾必降秦违其典璧遗滈池二世以亡【郑客至华山下望见山上有素车白马而至者授之壁曰为我遗滈池君今年祖龙死及始皇死于沙丘二世立而秦亡】高祖应运礼遵陶唐祭则获福奕世克昌【言如尧舜之世尊祀羣岳】亡新滔逆鬼神不享【新莽簒汉有滔天之恶逆故鬼神违之莽以速亡】建武之初彗扫顽凶【诛夷新莽平荡僣窃如彗星之扫除】更率旧章敢用牡牲牷必充天惟醇祐万国以康【建武元年即位燔燎告天望于羣神二年初制郊兆于雒阳城南中岳在未四岳各依其方】光和二年有汉元舅五侯之胄谢阳之孙曰樊府君讳毅字仲徳【后汉书樊宏字靡卿世祖之舅封夀张侯弟丹封射阳侯兄子寻乡侯族兄忠更父侯宏少子茂封平望侯是为五侯毅出于丹之胄复云射阳之孙盖指毅祖袭封射阳者谢与射同神夜切】承考让国家于河南【至毅父逊国家居】究軄州郡辟公府除防东长中都令【防东县属山阳郡中都县属东平国汉制万户以上为令减万户为长】诛强虣抚瘠民二鄙以清命守斯邦【为农太守】威隆秋霜恩逾冬日景化既宣犹复夕惕惟窥禄之报顺民之则孟冬十月齐祀西岳以传【一本有舍字】窄狭不足处尊卑庙舍旧久墙屋倾亚【一作凸】世室不修春秋作讥【春秋文十三年详见前注】特部行事荀班与县令先党以渐补治设中外馆图珍竒画恠兽岳渎之精所出祯秀役不干时而功已着蹔劳久逸神永有慿自古太山邸邑犹存【邸一作邴公羊传邴者何郑汤沐之邑也泰山之下诸侯皆有汤沐之邑焉注四井为邑取足止舍共藁谷而已邸舍也言此邑以赐诸侯天子不收租赋】五岳尊同哀此勤民独不赖福乃上复十里内工商农赋【有乞复华山下十里内民租田口筭状在前】克厌帝心嘉瑞仍畣【与答同尔雅前畣然也】风雨应起【一作卦应四时八卦之】瀐润品物君举必书况乃盛徳惠及神人可无述焉于是功曹郭敏主簿魏袭户曹史许礼等【皆农郡官属也】遂刋石铭勒鸿勋垂曜灵轸存有昭识【音志记也】其词曰
　　二仪剖判清浊始分【二仪乾坤也易太极生两仪乾坤既判轻清者为天重浊者为地】阳凝成山阴积为川泰气推否洪波况臻【二气交泰常于否推之洪水横流否也禹濬川奠山所以臻泰】尧命伯禹决江开汶川灵既定恩覆兆民乃刋祀典辨于羣神因渎祭地岳以配天【左传山岳则配天】世主遵循永享歴年赤鋭煌煌【汉火徳故云赤鋭】受兹介福京夏宻清【宻与谧同】殊俗賔服令问不违可谓至徳徳音孔昭实惟我后【指毅也古者诸侯皆称后书肆觐东后又乃命三后】出自中兴大汉之舅本枝惟百延庆长乆俾守西岳达奉神祀改传饰庙灵则有攸【一无攸字按文上多则字】跻降瑞畣祚景风凯悌惟风及雨成我稷黍穑民用章建乂室宇刋铭记诵【一作纪诵】克配梁甫【古者封泰山禅梁甫刻石记功言比铭诵可配梁甫之刻】
　　碑
　　衞凯
　　西岳华山亭碑
　　惟光和元年嵗在戊子名曰咸池季冬己巳农太守河南樊府君讳毅字仲徳下车之初【毅以是年十一月到任有乞复田租口筭状并修西岳庙碑见前】恭肃神祀西岳至尊诏书奉词躬亲自往省从【一作徒】劳谦即事有渐散齐华亭【齐与斋通下同】齐堂逼窄郡县官属清【一作荐】齐无处尊卑错综精诚不固畏天之威逢斯瘅怒时雨不兴甘澍不布念存黔首惧旷素【旷职尸素也】于是与令巴郡朐忍先谠公谋【谠胊忍县人时为华阳令公谋其字也朐音劬】图议缮故断度桪廊立室异处左右趣之莫不竞慕二年正月己邜兴就既成有元休嘉啓寤各得竭情【一作诚】福禄是顾刻兹碑号吏卒夹路其词曰岩岩西岳五镇次宗【岱山为五岳之宗则泰华为次宗】绪徳之尊太华优隆皇帝永思祀典孔明高神肯宴圭璧贽通赫赫在上以畜万邦惟岳降神寔生羣公卿士百辟纉业攸防帝命不违嵗事报功羣后命卿散斋外亭【前所谓华亭在庙之外】敬恭明祀以奉皇灵处所逼窄屑窣有声神乐其静翛翚无形【屑窣并居烦杂也窣苏骨仄翛翚飞腾迅疾貌音萧晖言神人异趍逼近则不敬】尊卑有序洁心致诚因缮旧室整顿端平在其板屋孰不加精天人同道万祚来迎既受帝祉延于后生为龙为光【诗既见君子为龙为光注龙宠也】显乂王庭为公为侯福禄来成刻石纪号永享利贞
　　府丞渤海刘固叔长功曹史杨儒曼先主簿湖阳馗伯冯供曹掾杨基伯载史陜许礼文化县丞陇西彭和伯怡尤尉陇西甄璆叔曼监典者门下掾骆瑗伯先主记史柏覧文进户曹掾魏尝威长史田磐文相将作掾曹鉴孔明任就防成史吴武丙昌
　　张昶【一作张旭】
　　西岳华山堂阙碑铭【禹贡南至于华阴注河自龙门南流至华山北而东行地理志华阴县故阴晋秦惠文王五年更名宁秦高帝八年更名华阴太华山在南有祠故有碑文此庙盖合祀河岳之神】
　　易曰天地定位山泽通气【易説卦之词】然山莫尊于岳泽莫盛于渎山岳有五而华处其一渎有四而河在其数其灵也至矣圣人废兴【谓有圣人之位者】必有其应故岱山石立中宗继统【汉五行志孝昭帝元凤三年泰山莱芜山南有大石自立眭孟以为当有庶人为天子者其后昭帝亡嗣宣帝自民间入绍大统庙号中宗】太华授璧秦胡絶绪【秦始皇三十六年郑客至华阴望见车素白马従华山上下持璧与客因言今年祖龙死是嵗始皇死于沙丘少子胡亥立三年而秦亡】白鱼入舟姬武建业【史记周武王东观兵渡河中流白鱼跃入于王舟武王遂克殷受天明命】寳珪出水子朝丧位【左氏传王子朝用成周之寳珪于河津人得之河上将卖则为石注珪自出水时子朝簒天子位后二年奔楚而死子朝周景王子也】布五方则处其西列三条则居其中【五岳名位其方而华居西禹贡西倾朱圉鸟防至于太华注相首尾而东正义旧説以为二条马融王肃皆以为导汧北条西倾中条墦冡南条】若广袤【一作扶】竒虫山经有纪矣【高广险怪山绖载之见前庙记】是以帝王廵狩亲五岳而告至觐方后而考礼故经有望秩之禋【虞书禋于六宗又望秩于山川注名山大川如其秩次望祭之国语精意以享禋也】典有生殖之祀【谓山川能生殖百物则载诸祀典祭法山林川谷丘陵民所取财用也非此族也不在祀典】盖所以崇山川而报功也四海一统天子秉其礼诸侯力政彊国摄其祭奉其邑曰华阴也久矣乃纪于禹贡而分秦晋之境秦鄙晋之西则曰阴晋【史记魏文侯三十六年秦侵我隂晋】边秦之东则曰宁秦【见题注】邑既迁徙礼亦如之二国力争以奉以祭【邑入晋则晋奉祠邑入秦则秦奉祠】其城险固基趾犹存故老之言未殒于民也【秦晋互据此邑筑城以守之至汉一统城久圮坏遗趾尚在故老能言之】逮至大汉受命克乱不愆不忘旧名是复【高祖更寕秦县为华阴复禹贡旧名】率礼不越故祀是尊歴叶増修防恭又僃一祷三祀终嵗而四【前郊祀志五岳四渎皆有常礼唯泰山与河嵗五祠余皆一祷三祠】以迄于今而世宗又经集灵之宫于其下【地理志华阴县注太华山集灵宫武帝起世宗武帝庙号也后汉桓君山有集灵宫赋见艺文类聚】想乔松之俦是游是憇【冀以招集王乔赤松子神仙之侣】郡国方士自逺而至者充岩塞崖乡邑巫觋【湖荻仄女巫也】宗祀【一作崇祀】乎其中者盈谷溢谿咸有浮飘之志愉悦之色必云霄之路可升而越果繁昌之福可降而致也故殖财之寳黄玉自出【色如蒸栗】令徳之珍卿相是毓匪惟嵩高降生申甫此亦有焉【诗维岳降神生申及甫言山岳之灵为国生贤东汉杨震华阴人累叶公辅震孙赐防曰故司空临晋侯赐华岳所挺九徳咸备】天有所兴必先废之故殷宗周宣以衰致盛【因小乙之衰而有高宗因厉王之乱而有宣王】是时也王业中缺大化陵迟【谓灵献间】郡县既毁财匮礼乏庭庙倾坏坛场芜秽祭祀之礼有缺焉于是镇逺将军领北地太守閺乡亭侯段君讳煨字忠明自武威占此土【地理志北地郡秦置武威郡故匈奴休屠王地武帝太初四年开东汉董卓传初平元年使中郎将段煨屯华阴注武威人也建安三年诏讨李催以煨为安南将军封閺乡侯按郡国志防乡属华阴】慿托河华二灵是与故能以昭烈之徳享上将之尊衘命持重屯斯寄国【华阴元非所封故言寄国】讨叛柔服威怀是示羣凶既除郡县集宁家给人足户有乐生之欢朝释西顾之虑而怀关中之恃虽昔萧相辅佐之功功冠羣后弗以加也【后汉书邓禹谓光武曰昔高祖任萧何于关中无复西顾之忧得専精山东终成大业前汉賛高祖开基萧曹为冠】遂解甲休士阵而不战以逸其力修饰享庙坛场之位荒而复辟【与辟同】礼废而复兴又造祠堂表以参阙【参三也阙庙前门观】建神路之端首观壮丽乎孔彻【神路所由入庙之路观示也去声】然后旅祀祈请【所谓三祀一祷旅祭名论语季氏旅于泰山】既有常处虽雨霑衣而礼不废【礼记曽子问篇诸侯旅见于天子入问雨霑服失容则废礼】于是邑之士女咸曰宜之乃建碑刻石垂示后裔其词曰
　　于穆堂阙堂阙昭明经之营之不日而成匪奢匪俭惟徳是程匪丰匪约惟礼是荣防恭禋祀黍稷芬馨神具醉止降福穰穰
　　王延夀
　　桐栢庙碑【书禹贡导淮自桐柏注桐柏在南阳之东孔頴达防地理志云桐柏山在南阳平氏县东南淮水所出水经云出胎山东北过桐柏山胎簮盖桐柏之旁小山传言南阳郡之东】
　　延熹六年【汉桓帝年号】正月八日乙酉南阳太守中山卢奴张君处正好礼【言不肯謟事鬼神】尊神敬祀以淮出平氏始于大复潜行地中见于阳口【荆州记曰桐柏淮源涌发其中潜流三十里东出大复山南山南有淮源庙汉书地理志南阳郡平氏县注禹贡桐柏大复山在东南淮水所出岂大复山一名胎簪邪】立庙桐柏春秋宗奉灾异告【控词以请也七到反】水旱请求位比诸侯【王制天子祭天下名山大川四渎视诸侯】圣汉所尊受珪上帝【言神执珪上帝所命】太常定甲【太常礼官着为令甲】郡守奉祀务洁沈祭【洁粢牲也沈璧玉也周礼吉礼之别十有二五曰埋沈】从郭君以来二十余年不复身到遣行承事简略不敬明神弗歆灾害以生五岳四渎与天合徳仲尼慎祭常若神在【论语子之所慎齐战疾又曰祭神如神在】君凖则大圣【谓以仲尼为法】亲之桐柏奉见庙祠﨑岖逼狭开拓神门立阙四达増广坛场饰治华盖高大殿宇穹齐传馆石兽表道灵十四衢廷敞宫庙嵩峻祗慎庆祀一年再至躬进牲牷执玉以沈为民祈福灵祗报祐天地清和异祥昭格禽兽硕茂草木芬芳黎庶预祉民用作颂其词曰
　　淮源圣禹所导汤汤其逝惟海是造防秽济逺柔顺其道弱而能强仁而能武圣贤立式明哲所取定为四渎与河合矩烈烈明府好古之则防恭礼祀不愆其徳惟前废弛匪恭匪力灾眚以兴阴阳以忒陟彼高冈臻兹庙侧肃肃其敬灵祗降福雍雍其和民用悦服穰穰其庆年谷丰植望君舆驾扶老防集奉君尘轨奔走忘食怀君惠贶思君罔极于胥乐兮传于万亿
　　奉侍祠官属五官掾章陵刘防功曹史安众刘瑗主簿蔡阳乐茂户曹史宛任巽秋五官掾新野梁懿功曹史郦周谦主簿安众郑嶷主记史宛赵旻户曹史宛谢综【按郡国志章陵故舂陵世祖更名宛故申伯国安众蔡阳新野郦六邑并属南阳郡掾属皆郡人可考汉世用人之法】
　　蔡邕
　　九疑山碑【旧注集中有目而亡其篇】
　　【山海经曰南方苍梧之丘苍梧之川其中有九疑山焉舜之所葬在长沙零陵界湘中记曰九山相似行者疑惑故名九疑】
　　岩岩九疑峻极于天触石肤合兴播建云【公羊曰触石而起肤寸而合不崇朝而徧雨乎天下者其泰山之云乎】时风嘉雨浸润下民芒芒南土实赖厥勋逮于虞舜圣徳光明克谐顽傲以孝蒸蒸师锡帝世尧而授徴受终文祖璇玑是承【以上见虞书】太阶以平【泰阶六符魁下六星也扬雄长杨赋玉衡正而太阶平璇玑玉衡察天文之器一云北斗星也】人以有终遂葬九疑解体而升登此崔嵬托灵神仙【人有生则有死死则有葬圣凡同之后世或言舜尸解登仙者盖假托神仙之説以为灵异】















　　古文苑卷十八
　　钦定四库全书
　　古文苑卷十九　　　　　　　宋　章樵　注碑
　　楚相孙叔敖碑【不载述碑人姓名】
　　楚相孙君讳饶字叔敖本是县人也【是县指立碑之所期思县左传宣公十一年令尹蒍艾猎城沂注艾猎孙叔敖也十二年蒍敖为宰择楚国之令典注蒍敖孙叔敖襄公十五年蒍子冯为大司马注叔敖从子说文蒍姓楚有蒍氏世为大夫此云孙君讳饶未知何据】六国时期思属楚楚都南郢南郢即南郡江陵县也【六国周末时韩赵魏楚燕齐与秦为敌故不数秦也后汉郡国志汝南郡期思故蒋国前汉地理志南郡江陵故楚郢都楚文王自丹阳徙此】君受纯灵之精怀絶世之才有大贤次圣之貭【质同】少见枝首虵对其母泣吾将死母问其故曰吾闻见枝首虵者死今日见之母曰若奈之何吾煞【杀同】行数十歩念独吾死可恐复令他人见之死为因埋掩其刑【古形字】母曰若无忧焉其隂德善遂为父母九族所异【枝即枝字枝首两头也亦名枳头蛇贾谊书孙叔敖之为儿出逰还忧而不食其母问其故泣而对曰今日见两头虵恐死母曰今蛇安在曰闻见两头蛇者死恐他人复见之也已杀而埋之母曰无忧汝不死矣吾闻之冇隂徳者天报以福】及其为相【吕氏春秋荆王欲以沈尹茎为令尹辞曰期思之鄙人有孙叔敖者理人也王必用之臣不若也王于是使人迎叔敖以为令尹十二年而荘王霸】布政以道考天象之度敬授民时【察日月星辰周天之度以正时令】□藏于山殖物于薮【□古聚字藏去声言不竭取山泽之利】宣导川谷波障源湶漑灌泽堤防湖浦以为池沼钟天地之美收九□之利以慇润国家【波古字通作陂汉书水居千石鱼波音陂湶即泉字古泽字慇咅义与殷同殷富也元和郡国志寿州安丰县有芍陂灌田万顷与阳泉陂大业陂并孙叔敖所作叔敖庙在陂塘之上】家富人喜优噡乐业拭序在朝墅无□□丰年蕃庶【喜即喜字噡即瞻字□□即螟蟘害稼之防】人有曽闵贞孝之行四民美好从容中节高相改币一朝而化【史记循吏传孙叔敖为楚相施教导民上下和洽世俗盛美吏无奸邪庄王以为币轻更小为大百姓不便市乱相言之王复之下令三日而市复如故楚民俗好庳车王欲下令使高之相曰令数下民不知所从不可请教闾里使高其梱王许之居半岁民悉自高其车此不教而民从其化】其忧国忘私乗马三季不别牝牡【世说诸葛亮教曰昔孙叔敖乘马三季不知牝牡称其贤也】继髙阳重黍伍举子文之统【史记世家楚之先祖出自帝颛顼高阳重黎火正之后孙叔葢与楚同祖也按左传闘谷于莵实为令尹子文僖公二十七年楚使子玉治兵于蒍国老皆贺子文蒍贾后至不贺注蒍贾孙叔敖之父也是与子文为同时人昭公二年楚公子围聘于郑伍举为介伍举椒举也后闱立是为灵王椒举始用事故其世在孙叔敖之后此云继绕未详文意亦不属恐有悮】其忠信亷勇礼乐文章轨仪同制【同制谓先王制度所加之国】其富国充民明天时尽地力霆坚禹稷不能逾也【霆坚臯陶名左传作庭坚】专国权宠而不荣华【庄子肩吾谒于孙叔敖曰子三为令尹而不荣华】一旦可得百金至于殁齿而无分铢之蓄【言为相时权势可以取货财而叔敖不取】破玉玦不以寳财遗子孙终始若矢去不善如絶【矢取其直断不复续】辟患害于无刑【古形字】□节髙义敦良竒介自曹臧孤竹吴札子罕之伦不能骖也【曹公子臧孤竹二子伯夷叔齐吴季札四人皆□国宋子罕辞玉不受并亷介之士骖与之齐也驾车之马两服两骖比物比力必欲均齐】生于季末仕于灵王【按谥法乱而不损曰灵犹周书称寜王召南称平王非谓灵王围也围后庄王四世叔敖初仕穆王时后相庄王庄王即春秋所书楚子吕也贤于时君春秋进之】立溷浊而澄清处幽而照明其遗武余典恨不与盛皇帝代同世世为列姃国在朝廷其意常墨墨若冠章甫而坐涂炭也【姃即姬字周姬姓出自黄帝居姬水之阳因以为姓言叔敖之贤若生中国遇明圣之朝当分封祚土与姬姓诸国世奉天子今乃生于荆楚不遇明君故可恨也】病甚临卒将无棺椁令其子曰优孟曽许千金贷吾孟故楚之乐长与相君相善虽言千金实不贷也【优伶人也字孟假此词以其子于孟实未甞贷】卒后数年庄王置酒以为乐优孟乃言孙君相楚之功即忼慨髙歌曲曰贪吏而可为而不可为廉吏而可为而不可为贪吏而不可为者当时有汚名而可为者子孙以家成廉吏而可为者当时有清名而不可为者子孙困穷柀褐而卖薪贪吏常苦富廉吏常苦贫独不见楚相孙叔敖廉絜不受钱涕泣数行若投首王【欲言叔敖妻子贫困语未竟故作归投赴愬之状史记滑稽传载优孟贪吏廉吏之词与此碑小异】王心感动觉悟问孟孟具列对【是以卖薪之亊对】即来其子而加封焉子辞父有命如楚不忘亡臣社稷啚【啚即图字谋也】而欲有赏必于潘国下湿墝埆人所不贪【国于瘠土免为有力者所夺】遂封潘乡即固始也三九无嗣国絶祀废【郡国志固始侯国故寝也光武中兴更名有寝丘注史记曰楚庄王封孙叔敖子然则潘即寝丘一郷耳二十七年国絶不续封见初封出于彊勉以终世为列姬国意】固始令段君梦见孙君则存其后就其故祠为架庙屋立石铭碑春秋烝尝明神报祚即岁迁长栈太守及期思县宰【汉武帝得休屠王故地置张掖郡长栈体或从省耳一岁再迁盖假太守之名以重县之权张掖未甞之任】段君讳光字世贤魏郡邺人庶慕先贤【庶几古贤而景慕之】軆德允恭笃古遵旧奉履宪章钦翼天道五典兴通攷籍祭祠祗肃神明临县一载志在惠康塟枯粟乏爱育黎烝讨扫丑类鳏寡是矜杜伪养善是忠表仁感想孙君廼发嘉训兴祀立坛勒勤爱敬念意自然刻石铭碑千载表绩万古摽记福祐期思县兴士炽孙氏防恩【固始修葺旧祠期思创兴坛字二处皆立碑福祐之应随所寓言之】汉延熹三年五月卄八日立
　　樊迁
　　汉故中常侍骑都尉樊君之碑【后汉樊宏字靡卿南阳湖阳人也世祖之舅其先周仲山甫封于樊因而氏焉世祖即位拜宏光禄大夫位特进次三公建武五年封长罗侯十五年定封寿张侯十三年封弟丹为射阳侯兄子寻乡侯族兄忠更父侯宏卒子鯈嗣复封少子茂为平望侯樊氏侯者凢五国】
　　君讳安字子佑南阳湖阳人也厥祖曰仲山父翼佐周宣出纳王命为之喉舌以致中兴【并见诗】食采于樊【周语樊仲山甫諌注食采于樊】子孙氏焉奕世载徳守业不愆【宏父重字君云性温厚有法度三世共财居郷有折契止讼之美】在汉中叶笃生哲媛作合南顿实产世祖【南顿令钦景帝六世孙也配樊氏樊重之女本纪论曰皇考南顿君初为齐易令以建平元年十二月甲子夜生光武于县舍】征讨逆畔复汉郊庙而樊氏以帝元舅显受茅土封宠五国寿张侯以功德加位特进其次并已高声处乡校【言地望既髙而笃于学问】侍中尚书据州典郡不可胜载为天下学治韩诗论语孝经兼典记传古今异义甘贫乐约意不囘贰天资淑慎禀性有直秉操不移不以觊贵世政促峻邑寡识慢贤役德被以劳事然后慷慨官于王室歴中黄门冗从仪史拜小黄门小黄门右史迁藏府令中常侍【黄门常侍皆得入禁中给事左右常侍多为大夫博士以上加官朱穆疏云按汉故事中常侍参选士人建武以后乃悉用宦者又云自和熹太后以女主称制乃以阉人为常侍小黄门通命两宫攷之此碑可验顔师古注百官表云中黄门谓奄人居禁中在黄门之内给事者参攷未的】其事上也贞固宻慎矜矜战战作主股肱助国视聴外职不诬内言不泄为近臣楷模以兄弟并盛双据二郡宗亲赖荣年五十有六以永寿四年二月甲辰卒【按桓帝纪是年六月戊寅改元延熹】朝思其忠追拜骑都尉宠以印绂防书褒叹赙赠有加嗣子迁实以幼弱夙叙王爵而丧所天礼备复位【谓二十五月丧制毕而复位】以延熹三年冬十有一月自上蒸祭【尔雅冬祭曰蒸蒸进也进品物】乃寻惟烈考恭修之懿勒之碑石俾不失坠其词曰
　　肃肃我君帝躬是翼【虞书予欲左右冇民汝翼】王事多难我君是力【诗仲山甫威仪是力】秉此小心以亮皇职惟帝念功庸以舆服【书明试以功车服以庸】大命倾殒魂神迁佚艾追赠【印纽也艾所以染色谓緑绶也百官表诸侯王盭绶晋灼曰盭草名也似艾可以染緑因以为绶名】用光其德蔼蔼遗称作呈作式【呈与程同言可为后人法式】勒铭兹石垂示罔极勲名不剟永昭千亿【剟音棳刋也】
　　制诏中常侍樊安宿衞歴年恭恪淑慎婴被疾病不幸蚤终今使湖阳邑长刘惨追号安为骑都尉赠印绶魂而有灵嘉其宠荣呜呼哀哉延熹元年八月二十四日丁酉下
　　郦炎
　　汉金城太守殷君碑【一作衞觊是敬侯碑文可证按史郦炎以熹平六年死此碑称殷君光和二年卒乃次年】
　　君讳华字叔时上郡乏阳人大匠君之子也其先出自有殷因国定氏不改其号圣哲流【谓成汤而下哲王】至君而懿幼应琼兰之美【诗乃生男子载弄之璋左传燕姞梦天与已兰而生郑穆公应一作膺】长有冲邈之志敦诗説礼【左传晋郤谷为中军帅説礼乐而敦诗书】防韣竹贲诞循前业【防方袁反韣徒木反弓韬也贲简策也言文武之具克遵前业】守以恪恭仕歴州郡忠愕有分其大操也耽耽虎视龙变不羁【易虎视耽耽言威重也史记丈夫龙变言如龙蛇之变化也】故能雄杰于并域声班于上京【地理志二郡属并州上京汉京河南尹也】察举孝廉贡除郎中左【一作佐】冯翊丞恊宣文物公事知州举荗才宛丘令崇行寛猛示之礼禁【宛丘县属南阳郡为令恩威并施】褒延庠校政以惠和三载陟陨邪临金城郡鄣羌虏【陨与勋同古勲字鄣与障同障塞也言为令三载朝以有功于民升为金城太守不直隮台省盘旋外庸故曰邪临或谓金城地在西北邪临犹邪指也】避难迁移役兼民匮室如悬罄【家无储积也左传野无青草室如悬罄】乃敷权略奬厉威信猃狁率服不敢窥逾【猃狁北狄周曰猃狁汉曰匈奴不敢窥伺中国逾越疆界】兵戢而时动因省猎以习义兴利弭患顺其所乐开通狭道造作传馆吏事咸恱不劳而劝是以搢绅之徒谭讲雅颂释军旅之犀革陈爼豆于泮宫【犀铦利之兵刃革穿皮以为甲泮宫诸侯之学言武僃既饬修讲文士】其艾檐軨【其当作期百年曰期顺艾老人斑白状檐音旦肩舆也今人亦谓轿为檐軨车也言泮宫养老以车舆延致之】旌显才良咨量三寿赏刑不僣【三寿三老也诗三寿作朋咨访三老以酌量其政故赏罚均平不至僣差】邦场宁静岁时丰登耆叟击壤童齓讴噪功朞垣列当升宠祚【到任期年功绩显著宜祚之茅土】旻不耆德景命失灵以光和元年九月乙酉卒官生有嘉休终则鼎铭于是故吏边竺江英韩遂【一作绪】等追送遐丘【茔域之所】刋石勒勋其词曰于惟明后怀德握醇昆台之耀秀出不羣【昆台未详恐是昆吾字昆吾石治铁铸劔光彩照耀切玉如泥列子穆王征西戎西戎献昆吾劔】文昭有毅武列能仁含舒宪墨以育生民乘纪东壤西国着勋身没名流载世常存古之遗老非此孰云于尔臣恩续【一作纉】其臭芬
　　邯郸淳
　　后汉鸿胪陈君碑【本传陈寔字仲弓颍川许人也除太丘长修徳清静百姓以安子纪字元方亦以至徳称兄弟孝养阖门廱和后进之士皆推慕其风及遭党锢发愤著书数万言号曰陈子党禁解四府并命无所屈就遭父忧每哀至辄呕血絶气虽衰服已除而积毁消瘠殆将防性豫州刺史嘉其至行表上尚书图像百城以厉风俗董卓入洛阳乃使就家拜五官中郎将不得巳到京师迁侍中出为平原相时议欲以为司徒纪见祸乱方作不复辨严即时之郡玺书追拜太仆又征为尚书令建安初拜大鸿胪年七十一卒于官弟谌与纪齐徳父子并着髙名时号三君】
　　君讳纪字元方太丘君之元子也始祖有虞受禅陶唐亦以命禹其后妫满当周武王时祚【一作胙】土于陈【史记陈世家武王克殷求舜后得妫满封之于陈】君其世也君生应乾坤之纯质受嵩岳之粹精内包九徳外兼百行渊深沦于不测胆智应于无方裕足以容众矜严足以正世然后研几道奥渉览文学凡前言往行竹帛所载靡不坐该其善也亹亹焉其诱人也是以令问广誉塞于天渊仪形嘉诲范乎人伦存乎本传故畧举其着于人事者焉显考以茂行崇冠先俦【世说客有问陈季方曰太丘有何功徳而荷天下重名季方曰家君如桂树生泰山之阿上为甘露所沾下为渊泉所润当斯之时桂树焉知泰山之高渊泉之深不知有功徳与无也】季弟亦以英才知名当世孝灵之初并遭党锢【建宁二年有司奏虞放杜宻李膺等皆为钩党下狱锢及五属】俱处于家号曰三君故得奉常供养以循子道亲执馈食朝夕竭欢及太丘君疾病终亡丧过乎哀崩伤呕血如此者数焉服礼既除戚容弥甚闻名心矍言及陨涕虽大舜之终慕【孟子大孝终身慕父母五十而慕者予于大舜见之矣】曽参之自尽【孟子亲丧固所自尽也曽子居亲丧水浆不入于口者七日】无以逾也豫州刺史嘉懿至徳命勑百城图画形像【先贤行状曰豫州百城皆图画寔纪谌形像焉】于今遗称越在民口既处隐约潜躬味道足不逾阈乃覃思著书三十余万言言不务华事不虚设其所交释合賛规圣哲而后建防明归焉今所谓陈子者也初平之元禁网蠲除【本纪初平元年赦天下党人还诸徙者】四府并辟弓旌交至【弓旌所以招聘贤者】虽崇其礼命莫敢屈用大将军何进表选明儒君为举首公车特征起家拜五官中郎将【此疑与本传小异盖董卓入洛阳时表选召拜君者何进也观君对卓迁都之问即时之平原其不为卓屈明矣】到迁侍中旬有八日出相平原防孝灵晏驾贼臣秉政【董卓为相国】肆其凶虐剥乱宇内州郡幅裂戎舆并戒君冐犯锋矢勤恤民隐驯之以礼教示之以知耻视事未朞士女向方防刺史败于黄巾【张角反其部师有三十六万皆着黄巾】幽冀二州争利其土【二州刺史因世乱窃据土地以为巳利】君料敌知难不忍其民为巳致死乃辞而去之于是老弱随慕扳辕持毂轮不得转遂晨夜间行寓于邳郯之野【汉地理志东海郡有下邳县郯县按史记邹费郯邳皆小国也】袁术恣睢僣号江淮图覆社稷【按三国术以兴平二年僣号以九江太守为淮南尹置公卿祠南北郊】结婚吕布斯事成重必不测救君谂布不从遂与成婚送女在涂君为国深忧乃奋策出竒以夺其心卒使絶好追女而还离逖奸谋使不得成国用乂安君之力也【吕布传袁术为子求婚布许之术遣韩以僣号事告布因求迎妇布遣女随之沛相陈珪恐术报布成婚则徐扬合从为难未巳于是往说布布素怨术而女已在涂乃追还絶婚史以为陈珪未知孰是抑二人共为此谋】唯帝念功命作尚书令防车驾幸许【献帝建安元年曹公操奉迎天子幸许遂迁都焉】拜大鸿胪实掌九仪四门穆穆【东汉汉记大鸿胪主傧賛九賔之礼虞书賔于四门四门穆穆】遂登补衮阙以熈帝载不幸寝疾年七十有一建安四年六月卒惜乎怀道处否登庸日寡实使大业不究元勲靡建兹海内所为嗟悼凡百所以失望也天子愍焉使者吊祭羣卿以下临丧防有子曰羣追惟蓼莪罔极之恩【羣位至三公名徳不及祖父时人为之语曰公慙卿卿慙长蓼莪孝子不得终养之诗也其词曰欲报之徳昊天罔极】乃与邦彦硕老咨所以计功称伐铭賛之义遂树斯石用监于后其词曰
　　于穆上德时惟我君固天纵之天【一作大】钟厥纯命世作则实绍斯文遭险龙潜抗志浮云【谓因党锢家居易潜龙勿用论语不义而富且贵于我如浮云】所贵在已乐存事亲虽处畎畆天子屡闻乃阶郎将陪帝作邻【谓由五官中郎将而阶升为天子左右近臣诗无陪无卿书臣哉邻哉】平原冦深遂辞其民思齐古公邠士是因【言君之爱民与民之恋君与古公齐徳古公亶父避狄去邠事见孟子】不忘谂国惠我无垠复命喉舌秉国之均【尚书令也】爰登卿士媚兹一人【鸿胪在汉为九卿诗媚于天子注媚爱也】如何穹苍不授遐年尠厥在位每怀不申股肱或亏朝谁与询【股肱之臣旣丧朝冇政事无所询访】防防小子号泣于旻【作碑者自谓】勒铭表德乆而弥新
　　崔瑗
　　河间相张平子碑【后汉书张衡字平子南阳西卾人也少善属文通五经贯六蓻尤致思于天文隂阳厯筭安帝徴拜郎中再迁为太史令乃研覈隂阳妙尽璇玑之正作浑天仪着灵宪筭罔论言甚详明永和初出为河间相四年卒注西鄂县在今邓州向城县南有平子墓及碑在焉崔瑗之文也】
　　河间相张君南阳西鄂人讳衡字平子其先出自张老为晋大夫纳规赵武而反其侈书传美之【赵武谥文子晋语文子为室斵其椽而砻之张老曰天子之室斵其椽而砻之加宻石焉诸侯砻之大夫斵之礼也文子令勿砻匠人请皆斵之文子曰止为后世之见之也其斵者仁者之为也其砻者不仁者之为也】君天姿□哲敏而好学如川之逝不舎昼夜是以道德漫流文章云浮数术穷天地制作侔造化【言浑天仪也范论引之】瓌词丽说竒技伟艺磊落焕炳与神合契【言灵宪筭罔论也】然而体性温良声气芬芳仁爱笃宻与世无伤可谓淑人君子者矣初举孝防为尚书侍郎迁太史令实掌重黎歴纪之度亦能焞燿敦大天明地德光照有汉【史记南正重司天火正黎司地郑语黎为高辛民火正以焞燿敦大天明地徳光照四海言重黎典序天地能使日月増煇山川頥理其功光照当世今平子为太史令亦能如此光耀于汉室无愧重黎之职焞音淳】迁公车司马令侍中遂相河间政以礼成民是用息【本传时河间王骄奢不遵典宪衡下车治威严整法度上下肃然】遭命不永闇忽防徂【本传年六十二永和四年卒闇忽犹奄忽也防古迁字】朝失良臣民陨令君大泯斯道世丧斯文凡百君子靡不伤焉乃铭斯表以旌厥问其词曰
　　于维张君资质懿丰德茂材羡【一作美】高明显融焉所不学亦何不师【论语夫子焉不学而亦何常师之冇】盈科而逝成章乃达【孟子流水之为物也不盈科不行君子之志于道也不成章不达】一物不知实以为耻闻一善言不胜其喜包罗品类禀授无形酌焉不竭冲而复盈廪廪其庶亹亹其几【易顔氏之子其殆庶几乎】膺数命世绍圣作师【言当世无居其右者应数间生命世之才继前圣以为师】苟华必实令德惟恭柔嘉伊则孝友祗容允出在兹维帝念功【言出为河间相也书允出兹在兹惟帝念功】往才女谐【古文尚书哉作才】化洽民雝愍而不吊降此咎凶【诗吴天不吊降此鞠防】哲人其萎罔不时恫【礼记哲人其萎乎书民罔不时恫恫痛惜也】纪于铭勒永终誉死而不朽芳烮着欧阳氏集古目録防尾汉张平子墓铭世传崔子玉撰并书按范汉书张衡賛云崔子玉谓衡数术穷天地制作侔造化今铭有此语则真子玉作也其刻石为二本一在南阳一在向城天圣中有右班殿直赵球者知南阳县事因治县廨毁马台得一石有文验之廼斯铭也遂龛于防事之壁其文至凡百君子而止其后半亡矣其在向城者今尚书屯田贠外郎谢景初得其半于向城之野自凡百君子已上其前半亡矣今以二本相补续其文遂复完而阙其最后四字然则昔人为二本者不为无意矣唐寳应中有徐方囘者别得二十一字云是铭最后文疑球所得南阳石之半亡者尔今后不复见则又亡矣惜哉邯郸淳
　　度尚曹娥碑【防稽典録曰上虞长度尚弟子邯郸淳字子礼时甫弱冠有异材尚先使魏朗作曹娥碑文成未出子礼至试使为之操笔而成无所防定朗嗟叹不暇遂毁其草】
　　孝女曹娥者上虞曹盱之女也其先与周同祖【文王之子振铎封于曹】末胄荒流【一作沈】爰兹适居盱能抚节按歌婆娑乐神【诗子仲之子婆娑其下毛氏注婆娑舞也后汉书列女传云泝涛迎婆娑神恐非】以汉安二年五月时迎伍君【汉安頥帝年号二年岁在癸未伍子胥为涛神】逆涛而上为水所淹不得其尸时娥年十四号慕思旴哀吟泽畔旬有七日遂自投江死【娥投衣于水祝曰父尸所在衣当沈衣随流至一处而沈娥遂随衣没衣或作见项原列女传】经五日抱父尸出以汉安迄于元嘉元年青龙在辛卯【元嘉桓帝年号青龙太岁也汉安二年至此凡九年】莫之有表度尚设祭诔之【列女传云度尚改葬娥于江南道旁为立碑焉】词曰郁伊孝女之姿偏其反而令色孔仪窈窕淑女巧笑倩兮宜其家室【谓娥姿容之美宜配君子】在洽之阳大礼未施【大明诗在洽之阳洽水名水比为阳言文王亲迎太姒于莘也此礼未施谓娥在室未嫁】嗟丧慈父彼苍伊何无父孰怙诉伸告哀赴江永号视死如归是以然轻絶投入沙泥翩翩孝女载沈载浮或泊洲渚【一作屿】或在中流或趋湍瀬或逐波涛【未遇父尸漂流靡定】千夫失声悼痛万余观者填道云集路衢泣泪掩涕惊恸国都是以哀姜哭市【左传鲁哀公夫人姜氏归于齐将行哭而过市曰天乎仲为不道杀适立庶市人皆哭】杞崩城隅【齐杞梁之妻哭其夫而哀城为之弛而隅为之崩二者言诚之能感】或有尅面引镜【梁高行者早寡不嫁梁王使聘之妇援镜操刀以割其鼻曰刑余之人殆可释矣王高其节号曰高行】耳用刀【沛郡刘长乡妻吴孙竒妻皆少寡守节援刀割耳明已不二】坐台待水【楚昭王出游留夫人渐台之上王闻江水大至使迎夫人忘持符夫人曰妾不敢越义而求生水大至而死号曰贞姜并列女传】抱树而烧【介之推毋与推俱隐緜上山中晋文公求之不能得焚其山终不出而焚死又琴操曰介子抱木而烧死四者言秉节不逾】于戯孝女徳茂此俦何者大国防礼自修岂况庶贱露屋草茅不扶自直不镂【一作斵】自雕【后汉徐穉传有此两语説苑蓬生枲中不扶自直】越梁过【一作遏】宋比之有殊【梁谓梁高行宋谓宋伯姬皆大国之女也伯姬遇火因傅姆不至不肯下堂而烧死春秋贤之按上文抱树而烧当用伯姬事抱树字恐传写误尔】哀此贞厉【一作独】千载不渝呜呼哀哉词曰名勒金石质之乾坤岁数歴祀立庙起坟光于后土显昭天人生贱死贵列之义门何怅华落飘零早分葩艶窈窕永世配神【言当配享江神】若尧二女为湘夫人时効髣髴以昭后昆【楚词有湘君湘夫人尧之二女娥皇女英其庙在湘山】
　　汉议郎蔡邕闻之来观夜闇以手摸其文而读之邕题文云黄绢防妇外孙韲臼【语林杨修至江南读曹娥碑碑背冇八字曰黄绢幼妇外孙韲臼曹操不解问修曰即知否修曰知之操曰且勿言待孤思之行三十里乃得之令修解修曰黄绢色丝色丝絶字幼妇少女少女妙字外孙女子女子好字韲臼受辛受辛辞字操曰一如孤意】














　　古文苑卷十九
　　钦定四库全书
　　古文苑卷二十　　　　　　宋　章樵　注诔
　　扬雄
　　元后诔【汉书本传孝元皇后王莽之姑也莽簒汉国号新更命太皇太后为新室文母年八十四崩莽诏大夫扬雄作诔曰太隂之精沙麓之灵作合于汉配元生成著其恊于元城沙麓太隂精者谓梦月也】
　　新室文母太后崩天下哀痛号哭涕泗思慕功徳咸上柩诔之铭曰【上柩谓陈荐奠之物一无柩字】
　　惟我有新室文母圣明皇太后姓出黄帝西陵昌意实生高阳【史记黄帝娶于西陵之女生二子其二曰昌意降居若水昌意生高阳有圣徳焉是为帝颛顼昌意至舜七世矣】纯徳虞帝孝闻四方登陟帝位禅受伊唐爰初胙土陈田至王【汉书本传黄帝八世生虞舜舜起妫汭以妫为姓至周武王封舜后妫满于陈十三世生完字敬仲犇齐齐桓公以为卿姓田氏十一世田和有齐国三世称王至王建为秦所防项羽起封建孙安为济北王汉兴安失国齐人谓之王家因以为氏】营相厥宇度河济旁沙麓之灵太隂之精【翁孺徙魏元城委粟里元城建公曰昔春秋沙麓崩晋史卜之曰后六百四十五年宜有圣女兴其齐田乎今王翁孺徙正直其地日月当之元城郭东有五鹿之虗即沙麓也翁孺生禁禁生政君即元后也母李氏姙政君在身梦见月入其怀】天生圣姿豫有祥祯作合于汉配元生成【本传五鳯中后入掖庭宣帝令送太子宫甘露三年生成帝于甲观昼堂元帝即位立为皇后】孝顺皇姑承家尚庄【一作圣敬斋庄皇姑宣帝王皇后母养元帝者也】内则纯被【一作备内则闺阃之礼度也礼记有内则篇】后烈丕光肇初配先天命是将兆征显见新都黄龙【将大也谓元帝时黄龙见于新都以为莽窃位之防】汉成既终嗣匪生【成帝无子立定陶恭王子为皇太子是为哀帝】哀帝承祚惟离典经尚是言异【帝入继大统尊定陶恭王为恭皇因曰春秋母以子贵尊传太后为帝太太后丁姬为帝太后皆不合典礼惟是已者是尚其言实乖于正理】大命俄颠厥年夭陨大终不盈【哀帝在位六年寿二十六】文母览之千载不倾【太后察此为基作不倾之计】博选大智新都宰衡明圣作佐与图国艰以度厄运征立中山【新都侯莽迎立中山王是为平帝莽秉政号曰宰衡】庶其可济博采淑女僃其侄娣觐【一作亲】礼高禖祈庙嗣继【太后为平帝聘莽女为后又僃□女高禖祈嗣续以衍宗庙之继】靡格匪天靡动匪地穆穆明明昭事上帝汉祖考夙夜匪懈兴防继絶博立侯王亲睦庶族昭穆序明帝致友属靡有遗荒咸被祚庆【平帝纪二年立代孝王孙之子如意为广宗王江都易王孙旴台侯官为广川王广川惠王曽孙伦为广徳王封霍光从父昆弟曽孙张敖周勃樊哙之后皆为列侯】冀以金火赤仍有央【金刘姓火汉徳赤火之色有央犹未央也言冀火徳之方中】勉进大圣上下兼该【大圣指莽也上文皆谀词以文莽之奸谋】羣祥众瑞正我黄来火徳将灭【莽自以代汉为土徳色尚黄】惟后于斯天之所坏人不敢支哀平夭折百姓分离祖宗之愆终其不全天命有托谪在于前属遭不造荣【一作防】极而迁皇天眷命黄虞之孙歴世运移属在圣新代于汉刘受祚于天汉柤承命赤传于黄【言汉不敢违天命遂以火徳传于土徳】摄帝受禅立为真皇允受【一作执】厥中以安黎众汉庙黜废移定安公【莽簒位封孺子婴为定安公】皇皇灵祖惟若孔臧隆兹珪璧命服有常为新帝母鸿徳不忘钦徳伊何奉命是行菲薄服食神祗是崇尊不虚统惟祗惟庸【一作惟垣惟墉】隆循【一作脩】人敬先民是从承天祗家允恭防恪丰阜庶卉旅力不射恤民于留不遑诡作【以崇本务农为悠久之道弋猎介胄弗暇为之尔雅云留久也】别计十邑国之是度还奉于此以处贫薄【平帝纪元始元年太后省所食汤沐邑十县属大司农计其租以赡贫民】罢苑置县筑里作宅以处贫穷哀此嫠独【罢安定公池苑以为安民县又起五里于长安城中宅二百区以居贫民】起常盈仓五十万斛为诸生储以劝好学【王莽传为学者筑舍万区作市常满仓盖元始中犹避惠帝讳至此方称常盈】志在黎元是劳是勤春巡灞浐秋臻黄山【灞浐长安城中二水名黄山宫名在槐里】夏抚鄠杜【扶风二县名】冬防泾樊【泾水之际抚防谓因游覧而施恩惠】大射飨饮飞羽之门【飞羽殿在未央宫中】绥宥耆幼不拘妇人刑女归家以育贞信【元年天下女徒已谕归家复贞妇郷一人三年诏曰复贞妇归女徒欲以全贞信】冥季冬搜狩上兰【上兰观名在上林中】寅宾出日东秩旸谷鸣鸠拂羽戴胜降桑【汲冡周书时训解谷雨又五日鸣鸠拂其羽又五日戴胜降于桑皆蚕也】蚕于茧馆【汉宫殿疏云上林苑有茧观盖蚕茧之所也】躬筐执曲帅导羣妾咸循蚕簇【筐曲皆育蚕之具簇竹器以茅借之承老蚕作茧】分茧理丝女工是勑遐迩防祉中外禔福自京逮海靡不仰徳成类存生秉天地经无物不理无人不寜尊号文母与新有成世奉长寿【莽堕坏孝元庙独置故殿为文母簒食堂旣成名曰长寿宫】靡堕有倾着徳太常注诸旒旌呜呼哀哉以昭鸿名享国六十殂落而崩【后以初元元年癸酉岁立为皇后至王莽建国五年癸酉岁崩】四海伤怀擗踊拊心若丧考妣遏宻八音呜呼哀哉万方不胜徳被海表弥流魂精去此昭昭就彼冥冥忽兮不见超兮西征旣作下宫【坟茔也】不复故庭爰缄伊铭呜呼哀哉【诔中事具本传并王莽传】
　　傅毅
　　北海王诔【后汉书北海靖王兴齐武王伯升子也建武二年封鲁王后徙为北海王显宗器重兴毎冇异政輙乗驿问焉立三十九年薨王尝试守缑氏令为人明畧善聴讼甚得名称迁农太守亦有善政】
　　诔曰永平七年北海靖王薨于是境内市不交易涂无征旅农不修亩室无女工感伤惨怛若丧厥亲俯哭后土仰愬皇旻于惟羣英列俊静思勒铭惟王勋徳是昭是明存隆其实光曜其声终始之际于斯为荣乃作诔曰
　　览视昔初若论往代【若顺也】有国有家篇籍攸载贵尠不骄满罔不溢莫能履道声色以卒惟王建国作此藩弼抚绥方域承翼京室对扬休嘉光昭其则温恭朝夕敦循伊徳
  </div>
  <div class="pagination">
   <a href="古文苑_page8.html">
    上一页
   </a>
   <a href="古文苑.html">
    1
   </a>
   <a href="古文苑_page2.html">
    2
   </a>
   <a href="古文苑_page3.html">
    3
   </a>
   <a href="古文苑_page4.html">
    4
   </a>
   <a href="古文苑_page5.html">
    5
   </a>
   <a href="古文苑_page6.html">
    6
   </a>
   <a href="古文苑_page7.html">
    7
   </a>
   <a href="古文苑_page8.html">
    8
   </a>
   <span class="current-page">
    9
   </span>
   <a href="古文苑_page10.html">
    10
   </a>
   <a href="古文苑_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
