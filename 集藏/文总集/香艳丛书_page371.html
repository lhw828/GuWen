<!DOCTYPE html>
<html>
<head>
    <meta charset="UTF-8">
    <title>香艳丛书 - 第 371 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 371 页/共 467 页</h1>
    <div class="content">　　古时尘满鸳鸯茵，晓帘串断蜻蜒翼。 
　　灵风正满碧桃枝，紫凤青鸾共羽仪。 
　　少顷远闻吹细管，逢峦仙仗俨云旗。 
　　短襟小鬓相蓬道，犹是金鞍对芳草。 
　　长定相逢二月中，愿去闰年留月小。 
　　鸾扇斜分凤幄开，主人浅笑红玫瑰。 
　　钧天虽许人间听，不赐金茎露一杯。 
　　紫凤放娇衔楚佩，小亭暮雨寒犹在。 
　　折腰争舞郁金裙，愿得化为红绶带。 
　　楼上春云水底天，鹧鸪声苦晓惊眠。 
　　映廉梦断闻残语，独自江东上钓船。 
　　白日当天三月半，斑骓只系垂杨岸。 
　　断肠声里唱阳关，从来此地黄昏散。 
　　洞庭波冷晓侵云，网得西施赠别人。 
　　醉起微阳若初曙，卿卿不惜琐窗春。 
　　推烟唾月抛千里，夹罗委箧单绡起。 
　　浪乘画舸忆蟾蜍，肠断吴王宫外水。 
　　阊阖门多梦自迷，洞中屐响省分携。 
　　身无彩凤双飞翼，阿阁华池两处栖。 
　　卜肆至今多寂寞，东来西去人情薄。 
　　两度填河莫告劳，岂能无意酬乌鹊。 
　　星桥横过鹊飞回，换得年年一度来。 
　　壶中若是有天地，便是胡僧话劫灰。 
　　人间桑海朝朝变，星沉海底当窗见。 
　　可要金风玉露时，已悲节物同寒雁。 
　　但保红颜莫保恩，华清别馆闭黄昏。 
　　章台街里芳菲伴，风柳夸腰住水村。 
　　回廊檐断燕飞去，幽泪欲干残菊露。 
　　忍委芳心与暮蝉，日西千绕池边树。 
　　秋庭暮雨类轻埃，户外重阴黯不开。 
　　若但掩关劳独梦，年华忧共水相催。 
　　舞鸾镜匣收残黛，炉烟消尽寒灯晦。 
　　帘轻幙重金钩栏，香肌冷衬铮铮佩。 
　　银烛烧残焰不馨，金莲无复印中庭。 
　　蜀魂寂寞有伴未，十二玉楼无故钉。 
　　郎君下笔惊鹦鹉，嫣熏兰破轻轻语。 
　　命断湘南病渴人，觉来正是平阶雨。 
　　欲拂尘时簟竟床，五更钟后更回肠。 
　　不知瘦骨类冰井，可惜秋眸一脔光。 
　　闻道神仙有才子，空留暗记如蚕纸。 
　　搴帷旧貌似元君，画图浅缥松溪水。 
　　帐殿凄凉烟雾凝，云浆未饮结成冰。 
　　十番红桐一行死，斫作秋琴弹坏陵。 
　　岂知一夜秦楼客，凤女颠狂成久别。 
　　空中箫鼓几时回，秦丝不上蛮弦绝。 
　　茂陵松柏雨萧萧，雨满空城蕙叶凋。 
　　湘泪浅深滋竹色，女萝山鬼语相邀。 
　　秋风动地黄云暮，水仙欲上鲤鱼去。 
　　紫泉宫殿锁烟霞，碧草暗侵穿苑路。 
　　秦楼鸳瓦汉宫盘，犀辟尘埃玉辟寒。 
　　灵香不下两皇子，罢执霓旌上醮坛。 
　　云路招邀回彩凤，瑶瑟惜惜藏楚弄。 
　　三素云中侍玉楼，越罗冷薄金泥重。 
　　新春催破舞衣裳，侍女吹箫弄凤皇。 
　　未遣星妃镇来去，莲花峰下锁雕梁。 
　　露气暗连青桂苑，秋阴不散霜飞晚。 
　　又向窗中觑阿环，重衾幽梦他年断。 
　　无复鸡入报晓筹，绣檀回枕玉雕镂。 
　　金蟾啮锁烧香人，只有空床敌素秋。 
　　蜡照半笼金翡翠，更无人处帘垂地。 
　　星娥罢织一相闻，沧海月明珠有泪。 
　　碧帘迢递雾巢空，换骨神方上药通。 
　　玉检赐书迷凤篆，三官笺奏附金龙。 
　　八桂林边九芝草，今日寄来春已老。 
　　碧鹦鹉对红蔷薇，春丛定是饶栖鸟。 
　　别树羁雌昨夜惊，冷灰残烛动离情。 
　　天津西望肠堪断，日暮水花漂出城。 
　　狂飚不惜萝阴薄，风波不信菱枝弱。 
　　夜来烟雨满池塘，莫向樽前奏花落。 
　　玉匣清光不复持，佳人惆怅卧遥帷。 
　　悠扬归梦惟灯见，风过回塘万竹悲。 
　　卷帘飞燕还拂水，舞蝶殷勤收落蕊。 
　　归来展转到五更，芳根中断香心死。 
　　黄竹歌声动地哀，前朝神庙锁烟煤。 
　　沧江白日渔樵路，雨打城根古堞摧。 
　　双珰丁丁联尺素，为凭何逊休联句。 
　　珍珠密字芙蓉篇，内记湘川相识处。 
　　雕文羽帐紫金床，万里西风夜正长。 
　　水纹簟上琥珀枕，土花漠漠云茫茫。 
　　迎忧急鼓疏钟断，终日相思却相怨。 
　　浪迹江湖白发新，不须长结风波愿。 
　　羁绪鳏鳏夜景侵，长河渐落晓星沉。 
　　嗟余久抱临邛渴，更入新年恐不禁。 
　　西风冲户卷素帐，粉蛾贴死屏风上。 
　　石楠花发旧琴台，几度木兰舟上望。 
　　我来遗恨古时春，并觉今朝粉态新。 
　　垂手乱翻雕玉佩，锦帷初卷卫夫人。 
　　桐花万里丹山路，君今并倚三珠树。 
　　碧城冷落空蒙烟，可惜馨香手中故。 
　　楚丝微觉竹枝高，梦笔深藏五色毫。 
　　只有安仁能作诔，邺城新泪溅云袍。 
　　子夜休歌团扇掩，石家蜡烛何曾剪。 
　　素琴弦断酒瓶空，愁霖腹疾俱难遣。 
　　蕙兰蹊径失佳期，未信河梁是别离。 
　　苏小小坟今在否，浊泥犹得葬西施。 
　　青陵粉蝶休离恨，惟有梦中相近分。 
　　高窗不掩见惊禽，乌鹊失栖长不定。 
　　风帘残烛隔霜清，哭杀厨头阮步兵。 
　　雄龙雌凤杳何许，此曲断肠惟北声。 

</div>
    <div class="pagination">
<a href="香艳丛书_page370.html">上一页</a><span>...</span><a href="香艳丛书_page366.html">366</a><a href="香艳丛书_page367.html">367</a><a href="香艳丛书_page368.html">368</a><a href="香艳丛书_page369.html">369</a><a href="香艳丛书_page370.html">370</a><span class="current-page">371</span><a href="香艳丛书_page372.html">372</a><a href="香艳丛书_page373.html">373</a><a href="香艳丛书_page374.html">374</a><a href="香艳丛书_page375.html">375</a><a href="香艳丛书_page376.html">376</a><span>...</span><a href="香艳丛书_page372.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
