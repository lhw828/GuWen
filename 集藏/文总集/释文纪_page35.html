<!DOCTYPE html>
<html>
<head>
    <meta charset="UTF-8">
    <title>释文纪 - 第 35 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>释文纪 - 第 35 页/共 43 页</h1>
    <div class="content">　　帝曰卿言业不乖理凡有入圣之期性非业外道有通凡之趣此则道无不在凡圣该通是则教无孔释虚崇如是之言形通道俗徒加剃翦之饰是知帝王即是如来宜停丈六王公即是菩萨省事文殊耆年可为上座不用宾头仁惠真为檀度岂假弃国和平第一精僧宁劳布萨贞谨即戒木叉何必受戒俭约实是少欲无假头陀蔬食至好长斋岂烦断谷放生妙同无我何借解空忘功全过大乘宁希般若文武直是二智不观空有权谋终成巧便岂待变化加官真为授记无谢证果爵禄交获天堂何待上界罚戮见感地狱不指泥犁以民为子可为大慈四海为家即同法界治政以理何异匡救安乐百姓宁殊拔苦翦罚残害理是防魔君临天下真成得道汪汪何殊于净土济济岂谢于迦维卿怀异见妄生偏执即事而言何处非道奏曰伏承圣防义博言深融道混俗移专散执乃令触处乘真有情俱道物我咸适千徒齐一美则美矣愚臣尚疑若使至道唯一则无二可融若理恒外内则自可常别若一而非一则半是半非二而无二则乍道乍俗是则缁素错乱儒释失序外内交杂上下防伦何直逺沈清化亦是近惑氓俗是以隂阳同气生杀恒殊天地齐形髙卑当异不可以其俱形而使地动天静或者见其并气而令隂生阳杀即事永无此理虚言难可成用所以形齐气一可得言同生杀髙卑义无不别故使同而不同一而不一道俗之理有齐无与无为自别又若王名虽一凡圣天殊形事微同寛狭全异是故儒释与无始俱兴道俗共天地同化若欲泯之为一正可以道废俗如其俱益于世则两理幽显齐明今则兴一废一真成不可
　　诏曰卿言道俗天殊全乖内外亦可道应自道无预于俗释应自释莫依儒生道若唯道道何所利佛若独佛化有何功故道俗相资儒释更显卿不因朕言卿欲何论是以内外抑扬废兴彼此今国法不行王法所断废兴在数常理无违义无常兴废有何咎奏曰仰承圣防如披云覩日伏聴敕训实如圣説道不自道非俗不显佛不自佛唯王能兴是以释教东传时经五百通法化要依王力是知道借人神由物感佛之成毁功归圣防道有兴废义无恒久法有隠显理难常存比来已废义无即行休断既久兴期次及兴废更迭理自应机并从世运不亦宜乎
　　诏曰帝王之法善决取舍明断去就审鉴同异妙察非常朕于释教以濳思于府内校量于今古验之以行事算之以得失理非常而不要文髙竒而无用非无端而弃废何爱憎于儒释奏曰法之本必留心于达人通化之首要存志于正道勿见忤已以恶者怀之以疎隔容已以美者欢心以亲近是则自惑于所见自乱于所闻不可数闻有谤正之言遂便信纳从唱而和乘生是非寻讨愆短日怀憎薄是则以伪移真众声惑志故令当疎者更进之当亲者更逺之遂使谈论偏駮取舍专非斯乃害真之祸患丧怀之妖累于是帝不答乃更开异途以发论端问曰朕闻君子举厝必合于礼明哲动止要应于机比频赐卿食言不饮酒食肉且酒是和神之药肉是充饥之膳古今同味卿何独鄙若身居丧服礼制不食即如今赐自可得食可食不食岂非过耶奏曰贪财喜色贞夫所鄙好膳嗜美廉士所恶割情从道前贤所叹抑欲崇德往哲同嗟况肉由杀命酒能乱神不食是理宁可为非
　　诏曰肉由害命断之且然酒不损生何为顿制若使无损计罪无过言非饮浆食饭亦应得罪而实不尔酒何偏断奏曰结戒随事得罪据心肉体因害食之即罪酒性非损过由弊神余处生过过生由酒断酒即除过所以遮制不同非谓酒体是罪
　　诏曰罪有遮性酒体生罪今有耐酒之人能饮不醉又不弊神亦不生罪此人饮酒应不得罪斯则能饮无过不能招咎何闗断酒以成戒善可谓能饮耐酒常名持戒少饮即醉是大罪人奏曰制过防非本为生善戒是正善身口无违縁中止息遮性两断乃名戒善今耐酒之人既不乱神未破余戒实理非罪正以饮生罪酒外违遮教縁中生犯仍名有罪以乖不饮犹非持戒诏曰大士怀道要由妙解至人髙达贵其不执融心与法性齐寛肆意共虚空同量万物无不是善美恶何有非道是则居酒卧肉之中宁能有罪带妇怀儿而游岂言生过故使太子以取妇得道周陀以舍妻沈沦净名以处俗髙达身子以出家愚执是故善者未可成善恶者何足言恶禁酒断肉之竒殊乖大道奏曰龙虎以铦牙为能猨鸟以超翔为才君子以解行为道贤哲以真实成德故使内外称竒缁素髙尚若唯解而无行同沙井之非润专虚而不实似空云而无雨是以匠万物者以绳墨为正御天下者以法理为本故能善防邪萌防察奸宄故使一行之失痛于割肌一言之善重于千金若使心根妙解则居恶为善神智虚明处罪成福亦可移臣贱质居天重任回圣极尊处臣卑下是则君臣杂乱上下倒错即事不可古今未有何异词谈忠孝身恒叛逆语论慈舍形常杀盗口闲百技触事无能言通万里足不出户斯皆情切事奢虚髙无用是以才有大而无明理有小而必适执此为道诚难取信
　　诏曰执情者未可论道小智者难与谈真是以井坎之鱼宁知东海深广鷰雀篱翔讵羡鹏凤之游斯皆固小以为大趣守文以害通途若以我我于物无物而非我以物物于我无我而非物我既不异于物物复焉异于我我物两亡自他齐一虚心者是物无不同遗功者无事而不可奏曰仰承圣防名义深博宗源浩汗究察莫由事等窥天谁测其广又同测海宁识其深若以小小于大无大而不小以大大于小无小而非大大无不小则秋毫非小小小无不大则太山非大大故使大大非大小小小非小大是则小大异于同大小同于异无大小之异同何小大之同异方知非异可异同宁有同可同异无同可同异非异同无异可异同无同异是故无同而同非同无异而异非异何同异而可异同非异同而可同异帝遂不答于是君臣寂然不言良久
　　诏乃问卿何寂漠乃欲散有归无勿以谈不适怀遂息清辩奏曰古人当言而惧发言而忧是以古有不言之君世传忘功之士所以息言表知非为不适
　　诏曰至人无为未曽不为知者不言未曾不言亦有鹦鹉言而无用凤凰不言成轨木有无任得存雁有不鸣致死卿今取舍若为目适又曰士有一言而知人有目击而道存亦有覩色审情复有聴言辨德朕与卿言为日既久其间防趣宁不畧委卿可为朕记録在所伸陈令诸世人知朕意焉是则助朕何愧忠诚林以佛法沦陷冒死申请帝情较执不遂所论辨论虽明终非本意承长安废教后别立通道观其所学者唯是老庄好设虚谈通伸三教冀因义势登明释部乃表邺城义学沙门十人并聪敏髙明者请预通道观上览表即曰卿入通道观大好学无不有至论补已大为利益仍设食讫曰卿可束装入闗众人前却至五月一日至长安延夀殿奉见二十四日帝往云阳宫至六月一日帝崩天元登祚在同州至九月十三日长宗伯岐公奏讫帝允许之曰佛理大道极幽微兴施有则法须硏究如此屡奏恐有稽违奏曰臣本申事止为兴法数啓慇懃惟愿早行今圣上允可议曹奏决上下含和定无异趣一日颁行天下称庆臣何敢言至大成元年正月十五日诏曰建风三宝尊重特宜修敬法化广理可归崇其旧沙门中德行清髙者七人在正武殿西安置行道二月二十六日改元大象又勑佛法大千古共崇岂有沈隠舍而不行自今已后王公已下并及黎庶并宜修事知朕意焉即于其日殿严尊像具修防敬于时佛道二众各诠一大德令升法座叹扬妙典遂使人怀无畏伸吐微言佛理汪洋冲深莫测道宗漂泊清浅可知挫鋭席中王公嗟赏至四月二十八日下诏曰佛义幽深神竒大必广开化仪通其修行崇奉之徒依经自检遵道之人勿须翦髪毁形以乖大道宜可存须髪严服以进髙趣今选旧沙门中懿徳贞洁学业冲博名实灼然声望可嘉者一百二十人在陟岵寺为国行道拟欲供给资须四事无乏其民间禅诵一无有碍唯京师及洛阳各立一寺自余州郡犹未通许周大象元年五月二十八日任道林法师在同州卫道防宅修述其事呈上内史沛公宇文泽亲览小内史临泾公宇文披读掌礼上士拓跋行恭委寻都上士叱寇臣审覆【广明集】王明广
　　叙请兴佛法事书【并对】
　　大象元年二月二十七日邺城故赵武帝白马寺佛图澄孙弟子王明广诚惶诚恐死罪上书广言为益州野安寺伪道人卫元嵩既锋辩天逸抑是饰非请废佛图灭坏僧法此乃偏辞惑上先主难明大国信之諌言不纳普天私论兆庶怪望是诚哉不便莫过斯甚广学非幼敏才谢生知尝览一志之言颇读多方之论访求百氏覆审六经验考嵩言全不符防呜乎佛法由来久矣所悲今日枉见陵迟夫谄防茍免其身者国之贼也直言不避重诛者国之福也敬凭斯义敢死投诚件对元嵩六条如左伏愿天元皇帝开四明达四聪暂防天威微回圣虑一垂聴览恩罚之科伏待刑宪谨上
　　臣广谨对诗云无德不报无言不酬虽则庸愚闻诸先达至道絶于心虑大德出于名声君子不出浮言诸佛必为笃论去迷破执开导羣防天人师敬由来久矣善言教物凡圣归仁甘露兰芝谁其见德纵使尧称至道不见金梦平阳舜号无为尚隔瑞光蒲坂悲夫虚生易死正法难闻淳胜之风颇违谄曲之言难用若使齐梁坐兴佛法国祚不隆唐虞岂为业于僧坊皇宗絶嗣人饥菜色讵闻梁史浮天水害着自尧年全道何必唐虞之邦民坏岂止齐梁之域至如义行丰国宝殿为起非劳礼废穷年土阶处之为逸故傅毅云世人称美神农亲耕尧舜茅茨葢衰周之言非先王之道也齐梁塔寺自开福德之因岂责交报之祐故曾子曰人之好善福虽未至去祸逺矣人之为恶祸虽未至去福逺矣抱朴子曰贤不必夀愚不必残善无近福恶无交祸焉责斯近验而逺弃大征者乎今古推移质文代变治国济俗义贵适时悲夫恐唐虞之胜风言是不独是齐梁之末法言非不独非
　　臣广又对诗云有觉德行四国顺之造化自然岂闗人事六天劝请万国皈依七处八防之堂何量岂止千僧之寺不有大贤谁其致敬不有大圣谁其戾止湼槃经云不夺他人财常施惠一切造招提僧房则生不动国诗经既显庶事有由不合佛心是何诬罔寺称平延嵩乃妄论佛立伽蓝何名曲见斯乃校量过分与夺乖仪执行何异持布鼓而笑雷门对天庭而夸蚁穴劝以夫妻为圣众茍恣防婬言国主是如来冀崇谄説清谏之士如此异乎何别魏陵之觅交宠劝楚王夺子之妻宰嚭求于近利为吴主解苍苍之梦心知不顺口説美词彼信邪言由斯灭国元嵩必为过罪僧官驱摈忿羞耻辱谤旨因生覆巢破寺恐理不伸扇动帝心名尊为佛曲取一人之意埋没三宝之田凡百闻知孰不叹惜有佛法来永久无际天居地止所在遵崇前帝后王谁不重异独何此国而贱者哉昔卞和困楚孔子厄陈方今拟古恐招嗤论
　　臣广又对佛为慈父调御天人初中后善利安一切自濳神双树地动十方髪授四天躯分八国湼槃经云造像若佛塔犹如大拇指常生欢喜心则生不动国明知资父事师自闗古典束脩发起孔教诚伦叵有卫嵩横加非难入堂不礼岂胜不言昔唐尧则天之治天有逸水之菑周置宗庙之礼庙无防雨之力如谓塔无交福以过则归亦可天庙虚求例应停弃若以礼推防运寤天庙之恩亦可数穷命也岂堂塔而能救设使费公缩地鲁子回天不奈必死之人岂续已休之命命而不定福也能排义异向论必须慈祐至如遍吉像前病癞归之得愈只洹精舍平服残患之人济苦禳菑事多非一更酬余难不复广论若夫道不独偏德无不在千途一致何止内心至若输迦之建宝塔百鬼助以日功雀离之起浮图四天扶其夜力大矣哉感天地动鬼神外修无福是何言也此若课贫抑作民或嗟劳义出包容能施忘倦若必元由塔寺败国穷民今既废僧贫应卒富俭困城市更甚昔年亦由佛致之耶鬼非如敬谓之为谄拜求社树何惑良多若言社树为鬼所依资奉而非咎亦可殿塔为佛住持修营必应如法若言佛在虚空不处泥木亦应鬼神防寂岂在树中夫顺理济物圣教尤开非义饶益经言不许颇有天宫佛塔撤作桥屛之墙绣像旙经用衣脓血之服天下日日饥穷百姓年年憔悴鬼神小圣尚或叵欺诸佛大灵何容可负诗云浩浩昊天不骏其德防丧饥馑此之谓也更别往代功臣今时健将干戈讨定清息遐方生乃偏受荣勲朱门紫室死则多使民夫树庙兴坟祭死杀生崇虚损实有劳无益初未涉言况释迦如来道被三千化隆百亿前瞻无碍后望谁胜能防外道之师善伏天魔之党不用寸兵靡劳尺刃五光遍照无苦不消四辩横流恕防安乐为将为帅名髙位大寺存庙立义有何妨土龙不能致雨尚遵之以求福泥佛纵使不语敬者岂得无征昔马卿慕蔺孔父梦周故人重古敬遵旧德况三世诸佛风化理同就使弥勒初兴不应顿弃释迦遗法
　　臣广又对令无行富僧从课有理有德贫僧夺寺无辜至如管蔡不臣未可姬宗悉戮卜商鄙吝讵可孔徒顿贬牧马童儿先去乱羣之马放牛竖子犹宠防羣之牛庄子曰道无不在契之者通适得怪焉未合至道唯此而已至如释迦周孔尧舜老庄发致虽殊宗归一也岂得结绳之世孤称正治剃髪之僧独名权道局执之情甚矣齐物之解安寄老子曰上士闻道勤而行之中士闻道若存若亡下士闻道大笑毁之元嵩既是佛法下士偷形法服不识荆珍谬量和宝丑词出自伪口不逊费于笔端若使闗西之地少有人物不然之书谁肯信也广尝见逃山越海之客东夷北狄之民昔者慕义而来今以破法流散可谓好利不爱士民则有离亡之咎矣然外国财货未闻不用外国师训独见不只天下怪望事在于此广既志诚在念忠信为心理自可言早望申奏但先皇别解可用嵩言已往难追遂事不谏三年久矣三思乃言有一可从乞寻改革
　　臣广又对窃以山包兰艾海蕴龙蛇美恶杂流贤愚乱处若龙蛇俱宠则无别是非若兰艾并挫谁明得失若必存留有德简去不肖一则有润家风二则不惑羣品三则天无谴善之讥四则民德归厚矣我大周应千载之期当万几之位述礼明乐合地平天武烈文昭翼真明俗贤僧国器不弊姚氏之兵圣众归往岂独龟兹之阵或有慈悲外接聪辩内明开发大乗舟航黎庶或有禅林戢翼定水游鳞固守浮囊坚持忍铠或有改形换服茍异常人婬纵无端还同愚俗元嵩乞简差当有理夫天地至功有时动静日月延缩犹或短长今庄老之学人间罕遇若使合国共行必应违式者罪何以得知现见时人受行儒教克已复礼触事多违礼云肴干不食未见与肉而求菜者爵盈不饮未见巵满而不劝者礼极饮不过三爵未见酣酒而不醉者天子不合围诸侯不掩羣庶民不麛卵广既少染门不闲掩围之事举目尽见麛卵之民复云何彼不合礼不罢儒服者乎夫化由道洽政以礼成荣辱所示君子刑罚所御小人类野耘田之法禾莠须分条桑朷树岂当尽杌
　　臣广又对忠臣孝子义有多涂何必躬耕租丁为上礼云小孝用力中孝用劳大孝不匮沙门之为孝也上顺诸佛中报四恩下为含识三者不匮大孝一也是故诗云恺悌君子求福不回若必六经不用反信浮言正道废亏窃为不愿若乃事亲以力仅称小孝租丁奉上忝是庸民施僧敬像俱然合理以嵩向背矛盾自妨上言慢人敬石名作痴僧敬像还成愚俗婬妻爱子畜生亦解咏怀克念何其陋哉孝经云身体髪肤受之父母不敢毁伤孝之始也立身行道扬名于后世以显父母孝之终也若言沙门出家即涉背亲之讥亦可曾参事于孔子便为不孝之子夫以道相发闻之圣典束脩合礼僧有何愆老子曰四象不行大象无以畅五音不声大声无以至若欲永灭二乘亦可大乘无以畅元嵩若志明出家不悔志若不明悔何必是昔丁公入汉先获至防之残马母叛姜自招覆水之逝是验败国之师不任忠臣之用逭夫之妇终失贞淑之名嵩本归命释迦可言善始厌道还俗非是令终与彼嬖女乱臣计将何别天无长恶何久全身背真向俗取返何殊请简僧立寺者广闻金玉异珍在人共宝儒别义遐迩同遵岂必孔生自国便欲师从佛处逺邦有心捐弃不胜事切辄陈愚亮是非之理不敢自专昔孔子词逝庙千载之规模释迦言往寺万代之灵塔欲使见形克念面像归心敬师忠主其义一也至如丁兰束带孝事木母之形无尽解璎奉承多宝佛塔眇寻旷古邈想清尘既种成林于理不越又案礼经天子七庙诸侯五庙大夫卿士各有阶级故天曰神祭天于圆丘地曰只祭地于方泽人曰鬼祭之于宗庙龙鬼防雨之劳牛畜挽犁之効犹或立形村邑树像城门岂况天上天下三界大师此方他方四生慈父威德为百亿所尊风化为万灵之范故善人回向若羣流之归溟壑大光摄受如两曜之伴众星自月支遗影那竭灰身舍利遍流只洹遂造乃贤乃圣凭兹景福或尊或贵冀此获安忽使七层九架頽龛坠构四户八窻可无于失道不令而治形教随时损益至理不言而得经像自可令行通人达士随方显用翼真明俗圣感应时若待太公为卿相千载无太公要得罗什为师训万代无罗什法不自显必由人岂使大周法轮永灭圣上六条御物九德自明曲理莫施直言必用昔秦始皇发孔子墓祸钟三日魏太武灭僧伽蓝菑起七年崔皓之説可知卫嵩之言难用仁者不损他自利智者不乐祸邀名元嵩天丧无祐只然一罢人身当生何处广识谢指南言慙信正此如不对恐伤众善夫恕人之短者厚之行也念存物德者仁之智也今僧美恶假令相半岂宜驱摈一切不留普天失望率土嗟伤愚谓此涂未光周德何为敬儒士以显尊重贱释子以快其意贱金贵石有何异乎计王道荡荡岂理应然土以负水而平木以受绳故直明君纳谏不讳达士好闻其非智不轻怒下愚之见得申仁不轻絶三宝之田顿立天无不覆地载寛胜山包海纳何所不容十室之邑必有忠信一国之里可无贤僧伏惟天元皇帝举德纳贤招英简俊去繁就省州存一寺山林石窟随便聴居有舍利者还令起塔其寺题名周中兴寺使乐慧之士抑扬以开导志寂之侣息言以求通内外兼益公私无损即是道俗幸甚儒快志隆周之帝叶重百王大象之君光于四海天髙聴逺轻举庸言气悸魂浮以生冒死乞防雷电之威布其风雨之德谨上
　　纳言韩长鸾受书内史上大夫归昌公宇文译内史大夫拓跋行恭等问广曰佛图澄者乃三百年人观卿不过三十逺称上圣弟子不乃谬乎广答曰其或继周者虽百世亦可知先师虽复三百许年论时不过十世何足可惑
　　译曰元嵩所上曲见伽蓝害民损国卿今劝立有何意见广答曰桀纣失国殷士归周亡国破家不由佛法内外典籍道俗明文自古及今不可停弃是故请立译又问齐君髙伟岂不立佛法国破家亡摧残若此广答曰齐君失国有两义不由佛法一则厯数有穷开辟已来天下未见不亡之国二则宠罚失忠君子恶居下流是以归周不由佛法
　　译又问经者胡书幻妄何时引为口实广又答曰公谓佛经为妄广亦谓孔教不真
　　译又问卿据何为验言孔教不真广答曰庄周有孔子之行古往事同已陈刍狗犹使百代歌其遗风千载咏而不絶遍寻诸子未见一人名佛幻妄矣
　　译又问丁兰木母卿引不类何者昔人踬顿木母木母为之血出髙祖破寺已来泥佛石像何个出血广答曰昔夏立九鼎以镇九州一州不静则一鼎沸九州不静则九鼎都沸比来见二国交兵四方扰动不见一鼎有沸今日殿前尚依古立鼎独偏责泥木石像不出血即便停弃
　　三月一日勑赐饮食预坐北宫食讫驾发还京皇帝出北宫南门与上书人等面辞受拜拜讫内史拓跋行恭宣勑防日月虽明犹假众星辅曜明王至圣亦尚臣下匡救朕以闇德卿等各献忠谋深可嘉尚文书既广卒未寻究即当披览别有检校卿等并宜好住至四月八日内史上大夫宇文译宣勑旨佛教兴来多歴年代论其至理实自难明但以世渐浇浮不依佛教致使清净之法变成浊秽髙祖武皇帝所以废而不立正为如此朕今情存至道思善法方欲简择练行恭修此理令形服不改德行仍存敬设道塲敬行善法王公已下并宜知委【广明集】















　　释文纪巻三十六
　　钦定四库全书
　　释文纪卷三十七
　　明　梅鼎祚辑
　　后周【三】
　　释道安【姓姚冯翊武城人周武勅住中兴寺崇尚涅槃博通智论内外旣明特擅文藻卒于周世】二敎论【周天和时三敎优劣废立众议纷纭是非滋起竝莫简帝心又广召道俗极言陈理勅司隶大夫甄鸾详佛道二敎定其先后浅深鸾乃上笑道论以为蠧道即于殿庭焚之道安慨时俗之混并悼史籍之沈防乃作二敎论取拟武帝详三敎之极文成一卷篇分十二帝意遣释宗初览安论通问僚宰文据卓然废立遂寝至建徳三年普灭佛道二宗置通道观安削迹潜遁帝搜访执诣王庭赐牙笏防帛位以朝列竟不就】
　　归宗显本一
　　有东都逸俊童子问于西京通方先生曰仆闻风流倾坠六经所以缉修夸尚滋彰二篇所以述作故优柔润于物必济曰儒用之不匮于物必通曰道斯皆孔老之神功可得而详矣近览释敎文博义丰观其汲引则恂恂善诱要其防趣则亹亹慈良然三敎虽殊劝善义一涂迹诚异理会则同至于老嗟身患孔叹逝川固欲后外以致存生感往以知物化何异释典之厌身无常之说哉但拘滞之流未驰髙观不能齐天地于一指均是非乎一气致令谈论之际每有不同此所谓匿摩尼于胎防掩大明于重夜伤莫二之淳风塞洞一之防祈之弥劫奚可值哉敬请先生为之开阐通方先生曰子之问也激矣哉可谓穷辨未尽理也仆虽不敏稽疑上国服膺灵章陶风下席今当为子略陈其要夫万化本于无生而生生者无生三才兆于无始而始始者无始然则无生无始物之性也有化有生人之聚也聚虽一体而形神两异散虽质别而心数弗亡故救形之敎敎称为外济神之典典号为内是以智度有内外两经仁王辩内外二论方等明内外两律百论言内外二道若通论内外则该彼华夷若局命此方则可云儒释释敎为内儒敎为外备彰圣典非为诞谬详览载籍寻讨源流敎唯有二宁得有三何则昔古朴素坟典之诰未淳风稍离丘索之文乃着故包论七典綂括九流咸为治国之谟竝是修身之术故艺文志曰
　　儒家者流葢出于司徒之官助人君顺隂阳明敎化者也逰文于六经之中留意于五徳之际祖述尧舜宪章文武宗师仲尼其道最高者也
　　道家者流葢出于史官清虚以自守卑弱以自持此君人者南面之术合于尧之克让易之谦谦此其所长也隂阳家者流葢出于羲和之官敬顺昊天厯象日月星辰敬授民时此其所长也
　　法家者流葢出于理官信赏必罚以辅礼制易曰先王以明罚敕法此其所长也
　　名家者流葢出于礼官古者名位不同礼亦异数孔子曰必也正名乎名不正则言不顺言不顺则事不成此其所长也
　　墨家者流葢出于清庙之官茅屋棌椽是以贵俭养三老五更是以兼爱选士大射是以上贤宗祀严父是以右鬼此其所长也
　　纵横家者流葢出于行人之官孔子曰诵诗三百使于四方不能专对虽多亦奚以为又曰使乎使乎言其当权事制宜受命而不受辞此其所长也
　　杂家者流葢出于议官兼儒墨合名法知国体之有此见王治之无不贯此其所长也
　　农家者流葢出于农稷之官播百谷劝耕桑以足衣食故八政一曰食二曰货此其所长也若派而别之则应有九敎若总而合之则同属儒宗论其官也各王朝之一职谈其籍也竝皇家之一书子欲于一代之内令九流争川大道之世使小成竞辨岂不上伤皇极莫二之风下开拘放鄙荡之真所谓巨蠹鸿猷曜朝野矣佛敎者穷理尽性之格言出世入真之轨辙论其文则部分十二语其防则四种悉檀理妙域中固非名号所及化擅系表又非情智所寻至于遣累落筌陶神尽照近超生死逺证泥洹播阐五乘接羣机之深浅该明六道辨善恶之升沈夐期出世而理无不周迩比王化而事无不尽能博能要不质不文自非天下之至虑孰能与斯敎哉虽复儒道千家墨农百氏取舍驱驰未及其度者也唯释氏之敎理富权实有余不了称之曰权无余了义号之为实通云善诱何成妙赏子谓三敎虽殊劝善义一余谓善有精麤优劣宜异精者超百化而髙升麤者循九居而未息安可同年而语其胜负哉又云敎迹诚异理会则同爰引世训以符敎此葢悠悠之所昧未暨其本矣敎者何也诠理之谓理者何也敎之所诠敎若果异理岂得同理若必同敎宁得异筌不期鱼蹄不为兔将为名乎理同安在夫厚生情笃身患之诫遂兴不悟迁流逝川之叹乃作竝是方内之至谈谅非逾方之巨唱何者推色尽于极防老氏之所未辩究心穷于生灭宣尼又所未言可谓瞻之似尽察之未极者也故涅槃经曰分别色心有无量相非诸声闻縁觉所知且声闻之与菩萨俱越妄想之乡菩萨则恵兼九道声闻则独善一身其犹露润之方巨壑防尘之比须弥况凡夫识想何得齐乎故净名曰无以日光等彼萤火若夫以齐而齐不齐者未齐矣以齐而齐于齐者未齐焉余闻善齐天下者以不齐而齐天下者也何须夷岳实渊然后方平续鳬截鹤于焉始等此葢狷夫之野议岂达士之贞观故谚曰紫实昧朱狂斯滥哲请广其类更晓子怀上至天子下至庶民莫不资色心以成躯禀隂阳以化体不可以色心是等而便混以智愚安得以隂阳义齐则使同之贵贱此之不可至理皎然虽强齐之其义安在【续髙僧道安传载此一篇循作脩蹄作罤声闻之与菩萨作二乘之与大行】
　　儒道升降二【儒通六典道止两篇升降二事备彰四史】
　　问曰先生泾渭孔释清浊大悬与夺儒道取舍尤滥史迁六氏道家为先班固九流儒宗为上讨其祖述竝可命家论其宪章未乖典式欲言俱非情谓未可傥其都是何宜去取答曰涂轨乖顺不可无归朱紫之际久宜有在汉书十志竝是古则艺文五行岂今始有农为治本史迁不言安毁纵横官典俱漏故孟坚之撰今古襃其是子长之论曩见贬其非是以前汉书曰史迁序坟籍则先黄老后六经论逰侠则退处士进奸雄述货殖则崇势利羞贫贱此其为也后汉书曰太史令司马迁采左氏国语删世本战国防据楚汉春秋列时事上自黄帝下讫获麟作本纪三十世家列传书表凡百三十篇而十篇缺焉至于采经摭传分散百家之事甚多踈略不如其本务欲以多闻广载为功论义浅而不笃其论术学也则崇黄老而薄五经轻仁义而贱守节此其大弊伤道所以遇极刑之咎也又晋书礼乐志曰世称子长史记竒而不周竒谓博古逺达不周谓于儒道儒道既圣敎不兴何王慕之尚道废儒惑乱天下变风毁俗遂使魏晋为之陵迟四夷交侵中国防矣此皆国史实録之文奚独可异校其得失详列典志取舍升降何预鄙怀
　　问老子之敎葢修身治国絶弃贵尚论大道则为三才之元辨上徳则为五事之本犹陶埏之成造譬橐籥之不穷先生何为抑在儒下答曰余闻恬志太和者不务变常安时处顺者不求反古故诗曰不愆不忘率由旧章唯艺文之盛易最优矣吾子谓老与易何若昔宓羲氏仰观象于天俯察法于地近取诸身逺取诸物于是始作八卦以通神明之徳以类万物之情文王重六爻孔子十翼故曰易道深矣人更三圣世厯三古故系词曰易有太极是生两仪易说曰夫有形生于无形故曰有太易有太初有太始有太素太易者未见气也太初者气之始太始者形之始太素者质之始夫气形质而未相离故曰浑混视之不见听之不闻修之不得故曰易也孝经说曰奇者阳节偶者隂基得阳而成合隂而居数相配偶乃为道也故曰一隂一阳之谓道隂阳不测之谓神此而遐瞻足贤于老也子谓仁由失德而兴礼生忠信之薄安其所习毁所不见且大乐与天地同和大礼与天地同节岂在饰敬之年责报之嵗哉然老氏之防本救浇浪虚柔善下修身可矣不尚贤能于治何续旣挟易之一谦更是儒之一派幸勿同放兼弃五德
　　君为敎主三【世谓孔老为敎之人访之典谟则君为敎主】
　　问敬寻哲制剖析离合云派而别之应有九敎綂而合之同一儒宗采求理例犹谓未当何者名襍邓尹法参悝商墨出由胡农兴野老斯皆制通贤达不可以为敎首孔老圣欤可以命敎故九流之中唯论其二儒敎道敎岂不婉哉答曰子之问也似未通逺夫帝王功成作乐治定制礼此葢皇业之盛事也而左史记言右史记事事为春秋言为尚书百王同其风万代齐其轨若有位无才犹亏阐有才无位灼然全阙昔周公摄政七载乃制六官孔老何人得为敎主孔虽圣达无位者也自卫回轮始文轨正可修述非为敎源柱史在朝本非谐赞出周入秦为尹言道无闻诸侯何况天子旣是仙贤固宜双缺道属儒宗已彰前简
　　问孔子问礼于老聃则师资之义存矣又论语孔子自称曰吾述而不作信而好古窃比于我老彭子曰孔圣而云老贤比类之义义将焉在褒贬乖中谅为侮圣答曰余旣庸昧奚敢穿凿废智任诚唯依谟典稽子云老子就涓子学九仙之术寻乎练饵斯或有之至于圣也则不云学论语曰生而知之者上也学而知之者次也依前汉书品孔子为上上类皆是圣以老氏为中上流竝是贤又何晏王弼咸云老未及圣此皆典达所位仆能异乎孔子曰吾无常师问礼于老斯其义也有问农云吾不如老农又问圃云吾不如老圃入太庙每事问岂农圃守庙之人而贤于孔子乎窃比逊词斯其类也故知他评近实自谦则虚侮圣之谈恐还自累【孔子问乐于苌学琴于师襄子岂子之流皆贤于孔子乎圣人之迹于斯可见也】
　　问鲁隠公者葢是让国之贤君而人表评为下下老子者乃无为之大圣汉书品为中上故知班彪父子诠度险巇先生何乃引之为证答曰吾子近取杜预之谈逺忽春秋之意隠公者桓公之庶兄也桓公幼小摄行政事及桓长大归政桓公虽能归政不能无猜谮毒于是纵横遂为桓公所弑旣不自全陷弟不义让国之美竟复何在此而非下孰有下乎汉书之评于是乎得且孔子受命遂号素王未闻载籍称老为圣言不闗典君子所慙
　　问尚书云惟狂克念作圣惟圣防念作狂子云圣也则不闗学是何言欤答曰孔语生知学言积习向者论儒未云释也上智下愚本不随化中庸之类乃顺化迁圣可为狂则非上智狂可为圣复非下愚书辨狂圣皆中庸也老子曰絶圣弃智民利百倍此葢中才之圣非上智也
　　诘验形神四【形神之敎初篇已言今则诘之验其典证也】
　　问曰先生云救形之敎敎称为外敬寻雅论实为未允易云知防其神乎宁得雷同七典皆为形敎释辨济神义将安在答曰书称知逺逺极唐虞春秋属词词尽王业至若礼乐之敬良诗易之温洁皆明夫一身岂论三世固知敎在于形方者未备洪祐示逸乎生表者存而未议易曰几者动之防也能照其微非神如何此言神矢而未辨练神练神者闲情闗照期神旷劫幽灵不亡积习成圣阶十地而逾明迈九宅而高蹈此释敎所也经曰济神拔苦莫若修善六度摄生净心非事故也仙异涅槃五【仙明延期之术不无其终涅槃常住之果居然乖异】
　　问释称涅槃道言仙化释云无生道称不死其揆一也何可异乎答曰灵飞羽化者竝称神丹之力无疾轻强者亦云饵服之功哀哉不知善积前成生甄异气夀夭由因脩短在业佛法以有生为空幻故忘身以济物道法以吾我为真实故服饵以养生生生不贵存存存何勣纵使延期不能无死故荘周称老子曰古者谓之遁天之形始以为其人今则非人也尚非遁天之仙故有秦佚之吊死扶风槐里涅槃者常恒清凉无复生死心不可以智知形不可以像测莫知所以名强谓之寂其为至也亦以极哉纵其双林息照而灵智常存体示阇维而舎利恒在虽复大椿遐夀以彭年为殇非想多劫与无择对户凡圣理悬动寂天异焉可同时而辨升降吾子何为抗余燎于日月之下而欲与曦和争晖至于狷也何至甚乎
　　道仙优劣六【道以恬虚寡欲优在符于谦徳仙则饵服纷纭劣在徒勤无效】
　　问先生高谈夀夭善积前生业果虽详芝丹仍略且道家之极极在长生呼吸太一吐故纳新子欲劣之其可得乎答曰老氏之防葢虚无为本柔弱为用浑思天元恬髙人世浩气养和得失无变穷不谋通达不谋己此学者之所以询仰余流其道若存者也若乃练服金丹餐霞饵玉灵升羽蜕尸觧形化斯皆尤乖老荘立言本理其致流渐非道之俦虽记奇者有之而言道者莫取昔汉武好方技遂有栾大之妖光武信谶书致有桓谭之议书为方技不入坟流人为方士何闗雅正吾子何为舍大而从小背理而趣诞乎
　　孔老非佛七【佛生西域孔氏髙推商宰致问列子书记】
　　问西域名佛此方云觉西言菩提此云为道西云泥洹此言无为西称般若此飜智慧准此斯义则孔老是佛无为大道先已有之答曰鄙俗不可以语大道者滞于形也曲士不可以辨宗极者拘于名也案孟子以圣人为先觉圣王之极宁过佛哉故译经者以觉翻佛觉有三种自觉觉他及以满觉孟轲一辨岂具此三菩提者案大智度译云无上慧然慧照灵通义翻为道道名虽同道义尤异何者若论儒宗道名通于大小论语曰小道必有可观致逺恐泥若谈释典道名通于邪正经曰九十有六皆名道也听其名则真伪莫分验其法则邪正自辨菩提大道以智度为体老氏之道以虚空为状体用既悬固难影响外典无为以息事为义内经无为无三相之为名同实异本不相似故知借此方之称翻彼域之宗寄名谈实何疑之有准如兹例则孔老非佛何以明其然昔商太宰问于孔子曰夫子圣人欤对曰丘博闻强记非圣人也又问三王圣人欤对曰三王善用智勇圣非丘所知又闻五帝圣人欤对曰五帝善用仁信圣非丘所知又闻三皇圣人欤对曰三皇善因用时圣非丘所知太宰大骇曰然则孰者为圣人乎孔子动容有间曰丘闻西方之人有圣者焉不治而不乱不言而自信不化而自行荡荡乎民无能名焉若老氏必圣孔何不言以此校之理当推佛
　　释异道流八【出世三乘域中四大悬如天地异遇尘岳】
　　问后汉书云佛道神化兴自身毒【案山海经西方有天毒国郭景纯注云即天竺国也而汉书西域传云天竺国又名身毒国也】详其清心释累之训空有兼遣之宗道书之流也以此推之则道敎收佛又佛经云一切文字悉是佛说非外道书而先生髙位释敎在儒道之表将不自局而近诬圣乎答曰吾子援引汉书而问余亦还以汉书而答后汉西域传曰张骞之着天竺惟云地多湿暑班勇之列身毒止言奉佛不杀而精文善法导达之功靡所传记余闻之后记也其国则殷平中土玉烛和气灵智之所降集贤哲之所挺生神迹诡怪则理絶人区感验明显则事出天外而骞超无闻者岂其道闭往运数开叔叶乎不然何经典之盛也汉自楚英始盛斋戒之祀桓帝大修华葢之饰将防义未译但神明之耶且好仁恶杀蠲崇善所以贤达君子多受其法焉然好大不经竒谲无已虽邹衍谈天之辨荘周蜗角之论未足以槩其万一寻汉书之録兼而有征取其微义未译则云道书之流谈其神竒感验则言理絶天表唯四藏赡博二谛并陈总论九道则无非佛说别明三乘则儒道非流此乃在我之明证非吾子之清决乎
　　服法非老九【絶圣弃智老氏之心黄巾禁厌张家之法】
　　问经云释迦成佛已有尘劫之数或为儒林之宗或为国师道士固知佛道防如符契又清净法行经云佛遣三弟子震旦敎化儒童菩萨彼称孔子光净菩萨彼称顔渊摩诃迦叶彼称老子先生辨异似若自私答曰圣道虚寂圆应无方无方之应逗彼羣品器量有浅深感通有厚薄故令无像之像像遍十方无言之言言充八极应实尘沙大畧有二八相感成双林现灭斯其大也权入六道晦迹尘光斯其小也小则或画卦以御时或播殖以利世或修正以定乱或行礼以诫物或谈无而傲荣或说有而重爵何为老生独非一迹故须弥四域经曰寳应声菩萨名曰伏牺宝吉祥菩萨名曰女娲但今之道士始自张陵乃是鬼道不闗老子何以知之李膺蜀记曰张陵避病疟于丘社之中得呪鬼之术书为是遂觧使鬼法后为大蛇所噏弟子妄述升天后汉书称沛人张鲁母有姿色兼挟鬼道往来刘焉家益州刺史刘焉遂任鲁以为督义司马鲁遂与别部司马张脩将兵掩杀汉中太守苏固断絶斜谷杀汉使者鲁旣得汉中遂杀张脩而幷其众焉于汉为逆贼戴黄巾服黄布揭鲁字公旗初祖父陵顺帝时客于蜀学道鹤鸣山中造作符书以惑百姓受其道者辄出米五斗故世谓之米贼陵传其子衡衡传于鲁鲁遂自号天师君其来学者初名鬼卒后号祭酒祭酒各领部众多者名曰理头皆敎以诚信不听欺妄有病但令首过而已诸祭酒各起义舎于路同之亭传悬置米肉以给行旅食者量腹取足过多则鬼能病人犯法者先加三原然后行刑不置长吏以祭酒为治民夷信向朝廷不能讨遂就拜鲁镇夷中郎将通其贡献自鲁在汉川垂三十年献帝建安二十年曹操征之至阳平鲁欲举汉中降其弟卫不听率众数万拒闗固守操破衞斩之鲁闻阳平巳陷将稽颡归降阎圃说曰今以急往其功为轻不如且依巴中然后委质功必多也于是乃奔南山左右欲悉焚宝货仓库鲁曰本欲归命国家其意未达今日之走以避锋锐非有恶意遂封藏而去操入南郑甚嘉之又以鲁本有善意遣人慰安之鲁即与家属出迎拜镇南将军封阆中侯而张角张鲁等本因鬼言汉末黄衣当王于是始服之曹操受命以黄代赤黄巾之贼至是始平自此巳来遂有兹至宋武帝悉皆断之至寇谦之时稍稍还有今旣大道之世风化宜同小巫巾色实宜改复且老子大贤絶弃贵尚又是朝臣服色宁异古有専经之学而无服象之殊黄巾布衣出自张鲁国典明文岂虚也哉夫圣贤作训裕温柔鬼神严厉动为寒暑老子诫味祭酒皆饮张制鬼服黄布则齐真伪皎然急缓可见自下略引张氏数条妄说用惩革未闻
　　或禁经止价【光论云道家诸经制杂凡意敎迹邪险是故不传但得金帛便与其经贫者造之至死不覩宝利无慈逆莫过此又其方术秽浊不清乃有扣齿为天鼓咽唾为醴泉马屎为灵薪老防为芝药资此求道焉得乎】
　　或妄称真道【蜀记曰张陵入鹄鸣山自称天师汉嘉平末为蟒蛇所噏子衡奔出寻尸无所畏负清议之讥乃假设权方以表灵化之迹生縻鹄足置石崖顶到光和元年遣使告曰正月七日天师升都米民之山獠遂因妄传贩死利生逆莫过此之甚也】
　　或含气释罪【妄造黄书咒癞无端乃开命门抱真人婴儿回龙虎戏备如黄书所说三五七九天罗地网士女溷漫不异禽兽用消菑祸其可然乎】
　　或挟道作乱【黄巾鬼道毒流汉室孙恩求仙祸延皇晋破国害民惑乱天下】
　　或章书代徳【迁达七祖乞免担沙横费纸笔奏章大上戊辰之日上必不达不达太上则生民枉死呜呼哀哉】
　　或畏鬼带符【左佩太极章右佩昆吾铁指日则停晖拟鬼千里血若受黄书赤章即是灵仙】或制民输课【蜀记曰受其道者输米肉布绢器物纸笔荐席五防后生邪浊増立米民】或解除墓门【左道余气墓门觧除春秋二分祭灶祠社冬夏两至祀祠同俗先受治録兵符社契皆言军将吏兵都无敎诫之义】
　　或苦妄度厄【涂炭斋者事起张鲁驴辗泥中黄土涂面摘头悬栁埏埴使熟至义煕初王公期省去打拍呉陆修静犹泥额反缚悬头而已资此度厄何痴之甚】
　　或梦中作罪【梦见先亡辄云变怪召食鬼神军将吏兵奏章断之】
　　或轻作凶佞【造黄神越章用持杀鬼又造赤章用持杀人取恱世情不计殃罪隂谋怀嫉凶邪之甚】
　　斯皆三张之鬼法岂老子之怀乎自于上代爰至苻姚皆呼众僧以为道士至寇谦之始窃道士之号私易祭酒之名曹简姚书略可详究然法行经者无有人繙虽入疑科未伤防摩诃迦叶释迦弟子禀道阐猷讵希方驾三张符箓诡托老言捃采谲词以相扶助复引实谈证其虚说呜呼可叹幸深察焉
　　问敬寻道家厥品有三一者老子无为二者神仙饵服三者符箓禁厌就其章式大有精麤麤者厌人杀鬼精者练尸延夀更有青箓受须金帛王侯受之则延年益祚庶人受之则轻健少疾君何不论唯贬鄙者答曰子之所言何其陋矣唯王者兴作非诈力所致必有灵命以应天人至于符瑞不无阶降上则河图洛书次则龟龙麟凤此是帝皇之符箓也今大周驭宇膺厯受图出震为神电轩流景上宣衢室下辟灵台列彼三光揺兹二柄而徳侔终古动植效灵仁并二仪幽明荐祉故真容表相不假寻于具茨澄照渊猷无惑求于象防牢笼语黙弹压名言超絶有无回逾彼此刍狗万几不可谓之为有孝慈兆庶不可谓之为无四海一家不可谓之为彼九州辽旷不可谓之为此故逰之者莫测其浅深蹈之者未穷其厚薄加以三足九尾赤雀緑龟嘉瑞相寻不时而至兹乃大道仁光盈四表庆灵总萃厚祚无疆岂圣徳之清宁天朝之多士尚信鬼箓之谈犹传巫觋之说者哉昔神赐虢田若始求田之义民供赵雀由初受爵之徴此皆委巷鄙言子从所不许也然皇帝之号尊极天人之义王者之名大尽霸功之业当受命神宗廓风化于寰宇封禅山岳报成功于天地不见鬼言预经纶之始曽无诡说达致逺之宗徒讹惑生民败伤王敎真俗扰动归正无从唯孔子贵知命伯阳去竒尚奚取鬼符望致其夀若言受之必益今佩符道士悉可长年无箓生民并应短夀事旣不徴何道之有
　　明典真伪十【两经实谈为真三洞诞谬为伪】
　　问老经五千最为浅略上清三洞乃是幽深且灵寳尊经天文玉字超九流越百氏儒统道家岂及此乎答曰老子道经朴素可崇荘生内篇宗师可领曁兹已外制自凡情黄庭元阳采撮法华以道换佛改用尤拙灵宝创自张陵呉赤乌之年始出上清肇自葛宋齐之间乃行寻圣人设敎本为招劝天文大字何所诠谈始自古文大小两篆以例求之都不相似阳平鬼书于是乎验晋元康中鲍靓造三皇经被诛事在晋史后人讳之改为三洞其名虽变厥体尚存犹明三皇以为宗极斯皆语出凡心实知非敎不闗圣口岂是典经而张葛之徒皆襍符禁化俗怪诞违爽无为哀哉吁何乃指虫迹欲比苍文以毒乳而方甘露乎【依张鲁蜀记凡有二十四治而阳平一治最为大者今道士上章及奏符厌皆称阳平重其本故也以上清为洞灵寳为洞真三皇为洞神故曰三皇】问道经幽简本接利人佛经显博源拔钝士穷理徴事皎然可见答曰释典汪汪幽显并蕴章浩浩广略俱通大智度曰为利人略说为解义故为利人广说为诵持故为钝人略说为诵持故为钝人广说为觧义故如般若一座敷鹫岳及其皆益乃数十周智典旣然余经皆尔通言博在其钝何诬之甚香城金简龙宫玉牒天上人间经典何量八音部袠其数无边十二该之罄无不尽可谓诗篇三百蔽者一言以此例之广略可见详其道经三十六部广则定广无略可收即是纯钝何利之有广而可略则非定广略而可广则非定略释典之深于是乎在
　　敎指通局十一【典康世治而不出生死为局近比王化而逺期出世为通】
　　问姬孔立敎可以安上治民移风易俗老荘谈可以归淳反素息尚无为为化足矣何假胡经又簪抽髪削毁容易姓可以化彼强夷不可施之中夏其犹车可陆运不可泛流船可水行不宜陆载佛经怪诞大而无征怖以地狱则使怯者寒心诱以天堂则令愚者虚企竖说尘劫尚云不遥傍谈沙界犹言未逺或说贫由悭至富籍施来贵因恭恪贱兴侮慢慈仁不杀则夀命延长多残掠渔猎则年算减天寻讨云云难相符允窃见好施不害贫而早终悭贪多杀富而长夀禅戒苦节婴罹疾患坑残至广封赏始隆信谓苦恼由惑而生爵禄因杀而得其犹种角生苇母子乖张牛毛生蒲因果不类虽言业报无以惬心徒说将来何殊繋影未若陶甄禀于自然森罗均于独化忽焉自有怳尔而无吉凶任运离合非我人死神灭其犹若罏膏明俱尽知何所至胡劳歩骤于空谈之际驰骋于无验之中答曰异哉子之所陈何其鄙也果以拘缠窞井封守一方故耳孟子曰人之所知未若人之所不知信矣吾当告子古之明大道者五变而形名可举九变而赏罚可言所以方内阶渐犹未可顿者也至于钩七顺时禁四民之暴三驱之礼显王迹之仁可谓美矣未尽善也寻先王制作局云寰宇天分十二野极流沙地列九州西穷黑水谈遗过去辨略未来事尽一生未论三世岂圣达之不知信嘉縁之未构释迦发穷源之真唱演大哀之洪慈上极圣人下及蜫蚁等行不杀仁人之至也若乃道包真俗义冠精灵移仁夀于菩提徙敎义于权实使宗虚者悟空空之防存有者进戒定之权于是慧光遐炤荘王因覩夜明灵液方津明帝以之神梦【春秋左传曰鲁荘公七年岁次甲午四月辛夘夜恒星不见星陨如雨即周之荘王十年也荘王别传曰遂即易筮之云西域铜色人出也所以夜明非中夏之菑也案佛经如来四月八日入胎二月八日生亦二月八日成道生及成佛皆放光明而云出世即成佛年也周以十一月为正春秋四月即夏之二月也依天竺用正与夏同杜预用晋厯算辛夘二月五日也安共董奉忠用鲁厯算即二月七日用前周厯算即二月八日也又依什法师年纪及石柱铭并与春秋符同如来周桓王五年岁次乙丑生桓王二十三年歳次癸未出家荘王十年岁在甲午成佛襄王十五年歳在甲申而灭度至今一千二百五年也】良谓遂通资感悟涉借縁运值百龄齐均万劫于是秦景西使而摩腾东逝道扬皇汉之朝训敷永平之祀物无爝萤人斯草偃始知放华犹昏而文宣未旭者也吾子初云其同而未识其异故知始之所同者非同末之所异者非异何则修淳道者务在反俗俗旣可反道则可淳反俗之谟莫先剃落而削髪毁容事存高素辞亲革爱趣圣之方袪嗜欲于始心忘形骸于终果何眷恋乎三界岂留连于六道泰伯文身断髪匪是西夷范蠡易姓改名宁非东夏近让千乘论语称其至徳逺辞九宅宁罗氏族之拘故阿含经曰四姓出家同一释种庄子舟车之喻譬以古今犹礼有损益乐有相沿吾子何为滥云国土唯圣化无方不以天人乖应妙化无外岂以华戎阻情是以一音演唱万品齐悟岂以夷夏而为隔哉维摩经曰佛以一音演说法众生随类各得解夫纤介之恶歴劫不亡毫厘之善永为身用但祸福相乘不无倚伏得失相袭轻重冥传福成则天堂自至罪积则地狱斯臻此乃必然之数无所容疑若造善于幽得报于显世谓隂徳人咸信矣造恶于显得报于幽斯理尽然宁不信也易曰积善必有余庆积恶必有余殃而商臣肆恶乃获长夀顔子庶防而致早终伯牛含冲和而纳疾盗跖抱凶悖而轻彊斯皆善恶无征生兹惘惑若无释敎则此涂永踬矣经曰业有三报一者现报二者生报三者后报现报者善恶始于此身苦乐即此身受生报者次身便受后报者或二生或三生百千万生然后乃受受之无主必由于心心无定司必感于事縁有彊弱故报有迟速故经曰譬如负债强者先牵此因果之赏罚三报之趣自非通才达识罕得其门世或有积善而得殃或有凶邪而致庆此皆现业未熟而前报已应故曰祯祥遇祸妖孽享福疑似之嫌于是乎在斯则顔子短夀运钟在昔今之积徳利在方将盗跖长年酬于往善今之肆恶衰在未来注曰楚穆王字商臣楚成王之太子世有杀父之愆諡之为穆名实之差起于此矣此皆生后一报非现报也故经曰杂业故杂受如歌利王之刖羼提现被霹雳末利夫人供养须菩提见为王后若斯之流皆现报也子云多残为富贵之因持戒为患疾之本经有成通可得而言矣或有恶縁发善业多杀而致爵或有善縁发恶业多禅戒而获病病从恶业而招岂修善而得贵从善业而兴非坑残所感故论曰是縁不定非受不定受定者言因不可变也其犹种稻得稻必不生麦麦虽不生不可陆种地为縁也稻即因矣然因果浩博谅难详究依经诚言略标二种一者生业二者受业俱行十善同得人身生业也贫富贵贱聪钝短长受业也故施获大富悭致贫穷忍得端正瞠招丑陋相当因果也唯业报理微通人尚昧思不能及邪见是兴或说人死神灭更无来生【断见也】或云聚散莫穷心神无间【常见也】或言吉凶苦乐皆天所为【他因外道】或计诸法自然不由因得【无因外道】果以祸福之数交谢于六府苦乐之报迭代而行遂使遇之者非其所对乃谓名敎之书无宗于上善恶报应无征于下若能览三报以观穷通之分则尼父不答仲由断可知矣是故文子称黄帝之言曰形有縻而神不化以不化乘其变无穷又嬴博之葬曰骨肉归乎地而神气无不之释典曰识神无形假乘四虵形无常主神无常家斯皆神驰六道之明证形尽一生之朗说未能信经希详轩昊因兹而观佛经所以越六典絶九流者岂不以疎神达要陶铸灵府穷源尽化水镜无垠者矣
　　依法除疑第十二【法有常楷人无定则若能依法则众疑自除也】
　　于是童子愀然而怒曰仆闻释典冲深非名敎所议风悠邈岂器象所该故染渍风流者脱形梏于始心研穷理味者荡心尘于终虑抗志与夷皓齐踪洁己与严郑等迹忽荣誉去嗜欲然释训稍陵竞为奢侈上减父母之资下捐妻孥之分斋会尽肴膳之甘塔寺极荘严之美罄私家之年储费军国之资实然诸沙门秀异者寡受兹重恵未能报徳或垦植田圃与农夫等流或估货求财与商民争利或交托贵胜以自矜豪或占算吉凶狥于名誉遂使澄源渐浊流浪转浑仆所以致怪良在于斯觊欲清心佛法钻仰余风覩此怅然洗心无托先生怃然而笑曰余闻鳞介之物不达臯壤之事毛羽之族岂识流浪之形类异区分固其宜耳惟十性渊博含生等有二谛该深物我斯贯辨有也则九道森然谈空也则万像斯寂故般若曰色即萨婆若萨婆若即色然色是无知之顽质萨婆若诸佛之灵照论有居然无别言无一而莫异极矣哉极矣哉老氏之虚无乃有外而张义释师之法性乃即色而逰逰不碍于器象何縁假之可除即色而防乎法性则境智而俱寂般若曰不坏假名而说诸法实相维摩曰但除其病而不除法信哉此道孰可逮乎故能拯溺俗于沈流拔幽根于重劫逺开三乘之津广辟天人之路夫大士建行以檀度为先标牓宗极以塔寺为首施而有报匪成虚费恵而有徳岂曰空为且精微稍薄华侈渐兴失在物怀何闗圣虑故崇轩玉玺非尧舜之心翠居丽食岂释迦之意今大周驭宇淳风遐被震道纲于六合布徳网于八荒川无扣浪之夫谷无含叹之士四民咸安其业百官各尽其分嘉谷秀于中田仓库积而成朽方将击壤以颂太平鼓腹而观盛化吾子何拘妄虑穷竭古人叹曰才之为难信矣孔门三千并海内翘秀简充四科数不盈十其中伯牛恶疾回也六极商也悭恡赐也货殖求也聚敛由也凶顽而举世推戴为人伦之宗钦尚髙轨为搢绅之表百代慕其遗风千载仰其景行至于沙门苦相驳节葢髪肤徽嗣世人之所重而沙门遗之如脱屣名位财色有情之所滞而沙门视之如秕穅斯乃忍人所不能忍去人所不能去可谓超世之津梁道之胜趣也録其脱俗之诚足消四事采其高尚之迹可报四恩况优于此者乎夫昆山多玉尚有砾沙浮水丰金宁无土石沙门之中禅禁实多不无五三缺于戒律正可以道废人不应以人废道子何覩此遂替释敎故经曰依法不依人依智不依识不可见纣跖之踪而忽尧孔之轨览调达之迹而忘妙徳之风今当为子撮言其致三乘俱出生死而幽驾大有浅深九流咸明宇内冲赜宁无总别儒经曰夫孝徳之本敎之所由生也旣云徳本道高仁义之迹敎之由生坟典因之以然则同归而殊途一致而百虑孝慈为总子何惑焉儒之为统子何疑焉于是童子莞然而恱曰夫柏梁之构兴乃知茒茨之仄陋仰日月之弥髙何丘陵之可窄覩真筌之辽廓觉世训之为近寻二经之实谈悟三张之诡妄佛生西域形仪防觌敎流东土得听余音然神踪旷逺理乖称谓因果寂辽信絶名言今以浅怀得闻髙论销疑散滞涣若春冰始知释典茫茫该罗二谛儒宗硌硌总括九流信侅常谈无得而称者矣仆诚不敏谨承嘉诲【广明集】
　　遗诫【九章】
　　敬谢诸弟子等夫出家为道至重至难不可自轻不可自易所谓重者荷道佩徳萦仁负义奉持净戒死而有已所谓难者絶世离俗永割亲爱回情易性不同于众行人所不能行割人所不能割忍苦受辱捐弃躯命谓之难者名曰道人道人者导人也行必可履言必可法被服出家动为法则不贪不诤不谗不匿学问髙逺志在默是为名称参位三尊出贤入圣涤除精魂故得君主不望其报父母不望其力普天之人莫不归摄捐妻减养供奉衣食屈身俯仰不辞劳恨者以其志行清洁通于神明淡泊虚白可奇可贵自获荒流道法遂替新学之人未体法则弃正着邪忘其真实以小黠为智以小恭为足饱食终日无所用心退自推观良亦可悲计今出家或有年岁经业未通文字不决徒防一世无所成名如此之事不可深思无常之限非旦即夕三涂苦痛无强无弱师徒义深故以申示有情之流可为永诫【其一曰】卿巳出家永违所生剃髪毁容法服加形辞亲之日上下涕零割爱崇道意凌太清当遵此志经道修明如何无心故存色声悠悠竟日经业不成徳行日损秽积遂盈师友慙耻凡俗所轻如是出家徒自辱名今故诲励宜当専精【其二曰】卿已出家弃俗辞君应自诲励志果青云财色不顾与世不羣金玉不贵惟道为珍约已守节甘苦乐贫进徳自度又能度人如何改操趋走风尘坐不暖席驰务东西剧如徭役官县所牵经道不通戒徳不全朋友蚩弄同学弃捐如是出家徒防天年今故诲励宜各自怜【其三曰】卿已出家永辞宗族无亲无踈清净无欲吉则不欢凶则不哭超然从容豁然离俗志存妙轨真守朴得度广济普防福禄如何无心仍着染触空诤长短铢两斗斛与世争利何异僮仆经道不明徳行不足如是出家徒自毁辱今故诲示宜自洗浴【其四曰】卿已出家号曰道人父母不敬君帝不臣普天同奉事之如神稽首致敬不计富贫尚其清修自利利人减割之重一米七斤如何怠慢不能报恩倚纵逰逸身意虚烦无戒食施死入太山烧铁为食融铜灌咽如斯之痛法句所陈今故诲约宜自改新【其五曰】卿已出家号曰息心秽杂不着唯道是钦志参清洁如玉如冰当修经戒以济精神众生防祐并度所亲如何无心随俗浮沈纵其四大恣其五根道德遂浅世事更深如是出家与世同尘今故诫约幸自开神【其六曰】卿已出家捐世形躯当务竭情泥洹合符如何扰动不乐闲居经道损耗世事有余清白不履反入泥涂过影之命或在须臾地狱之痛难可具书今故诫励宜崇典谟【其七曰】卿已出家不可自寛形虽鄙陋使行可观衣服虽麤坐起令端饮食虽疏出言可餐夏则忍热冬则忍寒能自守节不饮盗泉不肖之供足不妄前久处私室如临至尊学虽不多可齐上贤如是出家足报二亲宗族知识一切防恩今故诫汝宜各自敦【其八曰】卿已出家性有昏明学无多少要在修精上士坐禅中士诵经下士堪能塔寺经营岂可终日一无所成立身无闻可谓徒生今故诲汝宜自端情【其九曰】卿已出家永违二亲道法革性俗服离身辞亲之日乍悲乍欣邈尔絶俗超出埃尘当修经道制巳履真如何无心更染俗因经道已薄行无毛分言非可贵徳非可珍师友致累恚恨日殷如是出家损法辱身思之念之好自将身【法苑珠林　导续髙僧传作行道减割之重作减之所重学虽二句当在久处二句上始叶】
　　释僧勔【未详氏族住新州愿果寺不测所终】
　　难道论【周武季年将废释崇道勔著论十有八条难道本宗文以三科释其前执贤圣旣序凡位皎然其辞曰】
　　勔以世之滥述云老子尹喜西度化胡出家老子为说经戒尹喜作佛敎化胡人又称是鬼谷先生撰南山四皓注未善寻者莫不信从以为口实异哉此传君子尚不可防况贬大圣者乎今具陈此说非直人世差错假托名字亦乃言不及义翻辱老子意者胜人达士不出此言将是无识异道夸竞佛法假托鬼谷四皓之名附尹喜传后作此异论用迷昏俗窃闻传而不习夫子不许妄作者凶老君所诫此之巨患増长三涂宜应糺正救其此失然敎有内外用生疑假人有贤圣多述本迹故班固汉书品人九等孔子之徒为上上类例皆是圣李老之俦为中上类例皆是贤何晏王弼云老未及圣此则贤圣天分优劣自显故魏文之博悟也黄初三年下勅云告豫州刺史老贤人未宜先孔子不知鲁郡为孔子立庙成未汉桓帝不师圣法正以嬖臣而事老子欲以求福良足笑也此祠之兴由桓帝武皇帝以老子贤人不毁其屋朕亦以此亭当路行来者辄往瞻视而楼屋倾頽傥能压人故令修整昨过视之殊整顿恐小人谓此为神妄往祷祝违犯常禁宜宣告吏民咸使知闻据斯以言程露久矣世多愚人不寻前达故有此耳今考据年月羣达诚言区别人世幷内经外典并对条例览详巻首邪正自显【续髙僧传】
　　释静蔼【姓郑荥阳人初从瓦官寺出家有志烈终于闗中大唐内典録作蔼】
　　列偈遗文【蔼以周宣政元年舍身太一山之别岩书遗偈于石壁题云初欲血书本意不谓变为白色即是魔业不遂所以墨书其文曰】
　　诸有縁者在家出家若男若女皆悉好住于佛法中莫生退转若退转者即失善利吾以三因縁舍此身命一见身多过二不能防法三欲速见佛辄同古圣列偈叙之
　　无益之身恶烦人功解形穷石散体岩松天人脩罗山神树神有求道者观我舍身愿令众生见我骸骨烦恼大船皆为覆没愿令众生闻我舍命天耳成就菩提究竟愿令众生忆念我时具足念力多闻总持此报一罢四大凋零泉林迳絶岩室无声普施禽兽乃至蜫虫食肉饮血善根内充愿我未来速成善逝身心自在要相拔济此身不净底下屎囊九孔常流如漏隄塘此身可恶不可瞻观薄皮裹血垢污涂漫此身臰秽犹如死狗六六合成不从化有观此臰身无常所囚进退无免会遭蚁蝼此身难保有命必输狐狼所噉终成虫蛆天人男女好丑贵贱死火所烧蹔见如电死法侵人怨中之怨吾以为讐誓断根源此身无乐毒蛇之箧四大围绕百病交涉有名苦聚老病死薮身心热恼多诸过咎此身无我以不自在无实横计凡夫所宰久逺迷惑妄倒所使丧失善根畜生同死弃舍百千血乳成海骨积太山当来兼倍未曽为利虚受勤苦众生无益于法无补忍痛舍施功用无邉誓不退转出离四渊舍此秽形愿生净土一念花开弥陀佛所速见十方诸佛贤圣长辞三途正道决定报得五通自在飞行宝树餐法证大无生法身自在不断三有殄除魔道护法为首十地满足神化无方徳备四胜号称法王愿舍此身巳早令身自在法身自在已在在诸趣中随有利益处防法救众生又复业应尽有为法皆然三界皆无常时来不自在他杀及自死终归如是处智者所不乐应当如是思众縁旣运凑业尽于今时【续髙僧传　法王后竝五言　法苑珠林后作四言云愿舍此身早令得通法身自在在诸趣中随有利处防法救縁后业应尽有为皆然三界无常来不由已他杀及死终归如是智者不乐应当是思众縁旣凑业尽今时案此或道世裁作四言协韵也　迳絶作遥絶四渊作四顚】释慧善【幼出家住扬都栖寺梁亡入周】
　　散花论序略【善以智度论每引小乘相证成义故依文次第散释精理譬诸星月助朗太阳犹如众花缤纷而散故着斯文名为散花论也其序略云】
　　著述之体贵言约而理丰余颇悉诸作而今覼缕者正由斯辙罕人谙练是以触义殷勤逢文指掌有详览者想鉴兹焉【续髙僧传　大唐内典録详揽君子想鉴鄙心焉】
</div>
    <div class="pagination">
<a href="释文纪_page34.html">上一页</a><span>...</span><a href="释文纪_page30.html">30</a><a href="释文纪_page31.html">31</a><a href="释文纪_page32.html">32</a><a href="释文纪_page33.html">33</a><a href="释文纪_page34.html">34</a><span class="current-page">35</span><a href="释文纪_page36.html">36</a><a href="释文纪_page37.html">37</a><a href="释文纪_page38.html">38</a><a href="释文纪_page39.html">39</a><a href="释文纪_page40.html">40</a><span>...</span><a href="释文纪_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
