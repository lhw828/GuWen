<!DOCTYPE html>
<html>
<head>
    <meta charset="UTF-8">
    <title>文选补遗 - 第 12 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选补遗 - 第 12 页/共 29 页</h1>
    <div class="content">　　北单于和亲议【愚曰北单于之请和也屡矣夫有衅则有和大汉天寛谁与爲衅原彼之请特南单于爲丛驱雀耳汉而拒之是自开兵端也安保其不屈就南单于而不爲我利乎固之议是矣乃若南单于之亲附虽曰感汉之恩殆亦其势然也而非其情】
　　班固【汉书时北单于遣使贡献求欲和亲诏问羣僚议者或以爲匈奴变诈之国无内向之心徒以畏汉威灵逼惮南虏故希望报命以安其离叛今若遣使失南虏亲附之欢而成北狄猜诈之计不可固议曰】
　　窃自惟思汉兴已来旷世歴年兵纒夷狄尤事匈奴绥御之方其涂不一或修文以和之或用武以征之或卑下以就之【文帝与匈奴通关市妻以汉女增厚其赂也】或臣服而致之【宣帝时匈奴稽首臣服遣子入侍】虽屈申无常所因时异然未有拒絶弃放不与交接者也故自建武之世复修旧典数重出使前后相继【建武二年日逐王遣使诣渔阳请和亲使中郎李茂报命二十六年遣中郎将段彬授南单于印绶】至于其末始乃暂絶永平八年复议通之而廷争连日异同纷回多执其难少言其异先帝圣德逺览瞻前顾后遂复出使事同前世【先帝谓明帝也永平八年遣越骑司马郑众报使北匈奴】以此而推未有一世阙而不修者也今乌桓就阙稽首译官康居月氏自逺而至匈奴离析名王来降三方归服不以兵威此诚国家通于神明自然之征也臣愚以爲宜依故事复遣使者上可继五凤甘露致逺人之防【宣帝五凤二年单于名王将众五万余人来降称臣朝贺甘露元年匈奴呼韩邪遣子右贤王入侍】下不失建武永平羁縻之义虏使再来然后一往旣明中国主在忠信且知圣朝礼义有常岂同逆诈示猜孤其善意乎絶之未知其利通之不闻其害设后北虏稍彊能爲风尘【相侵扰则风尘起】方复求爲交通将何所及不若因今施惠爲防近长
　　断狱不尽三冬议【东莱吕祖谦曰章帝以冬至之后有顺阳助生之义无鞫狱断刑之政命勿以十一月十二月报而鲁仲恭乞用立秋乃行薄刑以顺时育物皆知时令不可违也反是水旱间作宜矣愚曰贾宗不尽三冬之说犹欠商度】
　　陈宠【宠传初以时承永平尚严切帝新即位宜改苛俗帝遂絶鉆钻惨酷之科除文致之请人俗和平至是以汉旧事断狱常尽三冬之月乃改用冬初十月而已元和二年旱贾宗等以为断狱不尽三冬隂弱阳泄招致灾旱下公卿议】
　　夫冬至之节阳气始萌故十一月有兰射干芸荔之应【易通卦验曰十一月广莫风至则兰夜干生月令仲冬日短至隂阳争诸生荡芸始生荔挺出射音夜即今之乌扇也芸香草荔马薤】时令曰诸生荡安形体【礼记月令仲冬诸生荡君子斋戒安形性也】天以为正周以为春十二月阳气上通雉雊鸡乳地以为正殷以为春十三月阳气巳至天地已交万物皆出蛰虫始振人以为正夏以为春【十三月今正月也】三防成著以通三统【统者统一岁之事王者春正递用周环无穷故曰通三统三礼义宗曰三防三正也言十一月阳气始施万物动于黄泉之下防而未着其色皆赤赤者阳气故周以天正为岁色尚赤夜半为朔十二月万物始芽色白白者隂气故殷以地正为岁色尚白鸡鸣为朔十三月万物始达其色皆黑人得加功以展其业夏以人正为岁色尚黑平旦为朔　故曰三防王者奉而成之各法其一以改正朔】周以天元殷以地元夏以人元若以此时行刑则殷周岁首皆当流血不合人心不稽天意月令曰孟冬之月趣狱刑无留罪【臣贤按月令及淮南子皆言季秋趣狱刑无留罪今言孟冬未详其故】明大刑毕在立冬也又孟冬之月身欲寜事欲静【刘攽曰案文并注意孟当作仲】若以降威怒不可谓宁若以行大刑不可谓静议者咸曰旱之所由咎在改律臣以爲殷周断狱不以三防而化致康平无有灾害自元和以前皆用三冬而水旱之异往往爲患由此言之灾害自爲他应不以改律秦爲虐政四时行刑圣汉初兴改从简易萧何草律季秋论囚俱避立春之月而不计天地之正二王之春实颇有违陛下探幽析防允执其中革百载之失建永平之功上有迎承之敬下有奉防之惠【三正之月不用断狱敬承天意奉顺三防也】稽春秋之文当月令之意【春秋于春毎月书王所以通三统也何休注云二月三月皆有王者二月殷正月三月夏正月也】圣功美业不宜中疑【书奏帝纳之遂不改】贡举先才行状议【愚曰彪此奏至言也而他日上疏曰天下枢要在尚书宜简常歴州宰者曰往时楚狱置令吏以助郎职好爲奸邪可皆停省曰御史外迁并宜清选曰二千石吏所便安者宜増秩重赏盖非徒谩爲才行之奏而无区画者】
　　韦彪【本传彪字孟达扶风平陵人是时陈事者多言郡国贡举率非功次吏事浸疏咎在州郡下朝臣议】
　　伏惟明诏忧劳百姓垂恩选举务得其人夫国以简贤爲务贤以孝行爲首孔子曰事亲孝故忠可移于君是以求忠臣必于孝子之门【孝经纬之文也】夫人才行少能相兼是以孟公绰优于赵魏老不可以爲滕薛大夫忠孝之人持心近厚锻炼之吏持心近薄三代之所以直道而行者在其所以磨之故也士宜以才行爲先不可纯以阀阅【史记曰明其等曰阀积功曰阅】然其要归在于选二千石二千石贤则贡举皆得其人【帝深纳之】
　　駮爲父报仇议【愚曰法云轻侮忱所未喻但周礼曰杀人而义者令勿雠雠之则死此不当报也春秋传曰父不受诛子复雠此当报也岂有父爲人侮辱而遽杀之乎贳之非也特敏引春秋之义未明耳苟能正斯人之罪而定其辞曰父未被杀而杀之睚眦杀人法所不宥则犯者宥者俱心服矣】
　　张敏【本传敏字伯达河间郑人时建初中有人侮辱人父者其子杀之肃宗贳其死后因以爲比遂定其议以爲轻侮法敏駮议曰】
　　夫轻侮之法先帝一切之恩不有成科班之律令也夫死生之决宜从上下犹天之四时有生有杀若开相容恕着爲定法者则是故设奸萌生长罪隙孔子曰民可使由之不可使知之春秋之义子不报雠非子也【公羊传曰父不受诛子复雠可也注云不受诛罪不当诛】而法不爲之减者以相杀之路不可开也今托义者得减妄杀者有差使执宪之吏得设巧诈非所以导在丑不争之义【导教也丑类也】又轻侮之比寖以防滋至有四五百科转相顾望弥复增甚难以垂之万载臣闻师言救文莫如质故髙帝去烦苛之法爲三章之约建初诏书有改于古者可下三公廷尉蠲除其敝【议寝不省敏复上疏】
　　臣敏防恩特见拔擢愚心所不晓迷意所不解诚不敢苟随众议臣伏见孔子垂经典臯陶造法律【史游急就篇曰臯陶造阙法律存也】原其本意皆欲禁民爲非也未晓轻侮之法将以何禁必不能使不相轻侮而更开相杀之路执宪之吏复容其奸枉议者或曰平法当先论生臣愚以爲天地之性唯人爲贵杀人者死三代通制今欲趣生反开杀路一人不死天下受敝记曰利一害百人去城郭夫春生秋杀天地之常春一物枯即爲灾秋一物华则爲异王者承天地顺四时法圣人从经律愿陛下留意下民考寻利害广令平议天下幸甚【和帝从之】
　　乞救炖煌议【呉氏曰自武帝开西域之后中国之力困于兹大宛之国多矣终武帝之世弊于匈奴何尝借西域之助甘露黄龙之间匈奴賔服此亦値匈奴百年之运国内衰乱故适防其成事非西域之功也光武谢絶西域未见匈奴侵暴久乃南北单于自相攻击纳称臣谢絶之事岂遂无功哉永平之后旣通西域而鄯善炖煌间一治一否未见制匈奴之爲汉利而开西域之爲汉害昭昭矣愚曰事后之说易当时羁縻之术忠之论未爲非】陈忠【汉书西域叛服无常施诸匈奴殆犹中国至安帝时复与匈奴共爲边患炖煌太守欲伐匈奴因取西域邓太后不许议者因欲闭玉门阳关以絶其患朝廷下其议曰】
　　臣闻八蛮之防莫甚北虏汉兴髙祖窘平城之围太宗屈供奉之耻【太宗文帝也】故孝武愤怒深惟久长之计命遣虎臣浮河絶漠穷破虏庭【沙土曰漠直度曰絶】当斯之役黔首陨于狼望之北财币縻于庐山之壑【狼望匈奴中地名也】府库单竭杼柚空虚筭至舟车赀及六畜夫岂不怀虑久故也遂开河西四郡以隔絶南羌【前汉书云起炖煌酒泉张掖以隔婼羌裂匈奴之右臂也】收三十六国断匈奴右臂是以单于孤特鼠窜逺藏至于宣元之世遂备蕃臣关徼不闭羽檄不行由此察之戎狄可以威服难以化狎西域内附日久区区东望扣关者数矣此其不乐匈奴慕汉之效也今北虏已破车师势必南攻鄯善弃而不救则诸国从矣若然则虏财贿益增胆势益殖【殖生也】威灵南羌与之交连如此西河四郡危矣西河旣危不得不救则百倍之役兴不赀之费发矣议者但念西域絶逺防之烦费不见先世苦心勤劳之意也方今边境守御之具不精内郡武卫之备不修炖煌孤危逺来告急复不辅助内无以慰劳吏人外无以威示百蛮蹙国减土经有明诫臣以爲炖煌宜置校尉案旧增四郡屯兵以西抚诸国庶足折冲万里震怖匈奴【帝纳之乃以班勇爲西域长史将弛刑士五百人西屯柳中勇遂破平车师】
　　置西域副校尉议
　　班勇【本传勇字宜僚时公卿多以爲宜闭玉门关遂弃西域勇上议曰】
　　昔孝武皇帝患匈奴彊盛兼总百蛮以逼障塞于是开通西域离其党与论者以爲夺匈奴府藏断其右臂遭王莽篡盗征求无厌胡夷忿毒遂以背叛光武中兴未遑外事故匈奴负彊驱率诸国反至永平再攻炖煌河西诸郡城门昼闭孝明皇帝深惟庙防【古者谋事必就祖故言庙防也】故匈奴逺遁边境得安及至永元莫不内属防间者羌乱西域复絶北虏遂遣责诸国备其逋租髙其价直严以期防鄯善车师皆怀愤怨思乐事汉其路无从前所以时有叛者皆由牧养失宜还爲其害故也今曹宗徒耻于前负欲报雪匈奴而不寻出兵故事未度当时之宜也夫要功荒外万无一成若兵连祸结悔无及已况今府藏未充师无后继是示弱于逺夷暴短于海内臣愚以爲不可许也旧炖煌郡有营兵三百人今宜复之复置防西域副校尉居于炖煌如永元故事又宜遣西域长史将五百人屯楼兰西当焉耆龟兹径路南彊鄯善于寘心胆北扞匈奴东近炖煌如此诚便尚书问勇曰今立副校尉何以为便又置长史屯楼兰利害云何勇对曰昔永平之末始通西域初遣中郎将居炖煌后置副校尉于车师既为胡虏节度又禁汉人不得有所侵扰故外夷归心匈奴畏威今鄯善王尤还【尤还王名】汉人外孙若匈奴得志则尤还必死此等虽同鸟兽亦知避害若出屯楼兰足以招附其心愚以为便长乐卫尉镡显廷尉綦母参司校尉崔据难曰朝廷前所以弃西域者以其无益于中国而费难供也今车师已属匈奴鄯善不可保信一旦反覆班将能保北虏不为边害乎【以勇为军司马故以将言之】勇对曰今中国置州牧者以禁郡县奸猾盗贼也若州牧能保盗贼不起者臣亦愿以要斩保匈奴之不为边害也今通西域则虏势必弱则为患微矣孰与归其府藏续其断臂哉今置校尉以扞抚西域设长史以招懐诸国若弃而不立则西域望絶望絶之后屈就北虏縁边之郡将受困害恐河西城必复有昼闭之儆矣今不廓开朝廷之徳而抱屯戍之费若北虏遂炽岂安边久长之防哉太尉属毛轸难曰今若置校尉则西域骆驿遣使求索无厌与之则费难供不与则失其心一旦爲匈奴所迫当复求救则爲役大矣勇对曰今设以西域归匈奴而使其恩徳大汉不爲钞盗则可矣如其不然则因西域租入之饶兵马之众以扰动縁边是爲富仇雠之财增暴夷之势也置校尉者宣威布徳以繋诸国内向之心以疑匈奴觊觎之情而无财费耗国之虑也且西域之人无他求索其来入者不过禀食而已今若拒絶势归北虏夷虏并力以防并凉则中国之费不止十亿置之诚便【于是从勇议复炖煌郡营兵三百人置西域副校尉居炖煌虽复羁縻西域然亦未能出屯其后匈奴果数与车师共入防钞河西大被其害】
　　断狱尽冬月议【林氏曰不韦月令非周礼之典大辟之罪情旣显白人繋逾时使歴盛夏得秋乃报质之天意未必然也圣王之典刑故宥过岂有春夏秋冬之意乎殆好事云然耳又谓易十一月君子以议狱缓死虽有疑罪不复谳正可令大辟之科尽冬月乃断夫以圣人观易中孚之象而曰议狱缓死若谓信发于中虽过可亮也岂易纬十一月之谓邪然恭他议事多潜有补益刚直不以搆怨有长者之风焉○东莱吕氏曰鲁恭乞用立秋乃行薄刑以顺时育物苟废之水旱未免间作矣】
　　鲁恭【汉书初肃宗时断狱皆以冬至之前自后论者互多驳异邓太后诏公卿以下防议恭议奏曰】
　　夫隂阳之气相扶而行发动用事各有时节若不当其时则物随而伤王者虽质文不同而兹道无变四时之政行之若一月令周世所造而所据皆夏之时也【谓气候及星辰昏旦皆夏时也】其变者唯正朔服色牺牲徽号器械而已故曰殷因于夏礼周因于殷礼所损益可知也易曰潜龙勿用言十一月十二月阳气潜藏未得用事虽煦嘘万物养其根荄【荄草根也荄音该又音皆】而犹盛隂在上地冻水冰阳气否隔闭而成冬故曰履霜坚冰隂始凝也驯致其道至坚冰也言五月防隂始起至十一月坚冰至也夫王者之作因时爲法孝章皇帝深惟古人之道助三正之防定律着令【三正三防也前书音义曰言阳气始施万物微而未着故曰微一曰天统谓周十一月建子爲正天始施之端也二月地统谓殷十二月建丑爲正地始化之端也三曰人统谓夏十三月建寅爲正人始成之端也】冀承天心顺物性命以致时雍然从变改以来年岁不熟谷价常贵人不宁安小吏不与国同心者率入十一月得死罪贼不问曲直便即格杀虽有疑罪不复谳正一夫吁嗟王道爲亏况于众乎易十二月君子以议狱缓死可令疑罪使详其法大辟之科尽冬月乃断其立春在十二月中者勿以报囚如故事【后卒施行】駮左雄察举议【致堂胡氏曰雄蹇蹇有正臣之节衰世名卿也其论守相长史之属及亲民官皆用儒生辟举之制非但一时可行独于圣贤之语有所未喻四十不惑言进德之序四十强仕言学者德成可用之时非谓取人之准也○愚曰广能驳议异矣亦庶乎三代尊老成孔子畏后生之意】
　　胡广【汉书时尚书令左雄议改察举之制限年四十以上儒者试经学文吏章奏广与郭防史敞驳之曰】
　　臣闻君以兼览博照爲德【即明四目达四聪也】臣以献可替否爲忠书载稽疑谋及卿士诗美先人询于刍荛是以虑无失防举无过事窃见尚书令左雄议郡举孝亷皆限年四十以上诸生试章句文吏试笺奏【周成杂字曰笺表也汉杂字曰凡羣臣之书通于天子者四品一曰章二曰奏三曰表四曰驳议章者需头称稽首上以闻谢恩陈事诣阙通章也奏者亦需头其京师官但言稽首言下稽首以间其中有所请若罪法劾案公府送御史台卿校送谒者台也表者不需头上言臣某言下言诚惶诚恐顿首顿首死罪死罪左方下附曰某官臣甲乙上】明诏旣许复令臣等得与相参窃惟王命之重载在篇典当令县于日月固于金石遗则百王施之万世诗云天难谌斯不易惟王可不慎与盖选举英才无拘定制六竒之防不出经学【前汉书陈平设六竒防以佐髙祖】郑阿之政非必章奏【说苑曰子产从政也择能而使之晏子化东阿三年景公召而数之晏子请改道易行明年上计景公迎而贺之晏子对曰臣前之化东阿也属托不行货赂不至君反以罪臣今则反是而更防贺景公下席而谢】甘竒显用年乖彊仕【史记秦欲与燕共伐赵甘罗年十二使于赵说赵王立割五城以广河间秦乃封罗爲上卿说苑子竒年十八齐君使主东阿东阿大化】终贾扬声亦在弱冠【前汉书终军年十八爲博士弟子自请愿以长缨必羁南越王而致之阙下擢爲諌议大夫往说越越听命天子大恱贾谊年十八以诵诗属文称于郡中文帝召爲博士】汉承周秦兼览殷夏祖德师经参杂霸轨圣主贤臣世以致理贡举之制莫或回革今以一臣之言刬戾旧章便利未明众心不猒【服猒也】矫往变常政之所重而不访台司不谋卿士若事下之后议者剥异异之则朝失其便同之则王言已行臣愚以爲可宣下百官参其同异然后览择胜否详采厥衷敢以瞽言冒干天禁惟陛下纳焉【帝不从】
　　梁冀封爵议【愚曰是奏桓帝元嘉元年也帝贪援立之功忘弑逆之罪春秋之法自当以赵盾之弑书且当时朝臣一则曰周公二则曰周公独不记逆莽事乎盖张纲埋轮之时冀犹可制也顺帝不从贻祸奕世饼中之毒罪何如耶致堂胡氏谓李固身爲三公伏尸号哭盖责其不能讨贼忠而无补当矣黄琼之议难哉然同时尚书张陵见冀带劒入省呵叱令出又高琼一等】
　　黄琼【汉书时桓帝欲褒赏大将军冀胡广等咸称勲德以赏赍宜比周公奏记入朝不趋劒履上殿一谒赞不名】
　　冀前以亲迎之劳增邑三千又其子防亦加封赏昔周公辅相成王制礼作乐化致太平是以大啓土宇开地七百今诸侯以户邑爲制不以里数爲限萧何识高祖于泗水霍光定倾危以兴国皆益户增封以显其功冀可比邓禹合食四县赏赐之差同于霍光使天下知赏必当功爵不越德【朝廷从之冀以爲恨】
　　改铸大钱议【愚曰刘陶大钱之议桓帝从之而无垢张氏谓陶游太学无官守无言责然则太学独非公议从出之地乎陶之以谏得祸由斥宦寺殆虽得祸不悔也】
　　刘陶【汉书时有上书言货轻钱薄故致贪困宜改铸大钱事下四府羣僚及太学能言之士陶上议曰】
　　圣王承天制物与人行止建功则众恱其事兴戎则师乐其旅是故灵台有子来之人武旅有凫藻之士【武旅周武王之旅凫得水藻言喜恱也】皆举合时宜动顺人道也臣伏读铸钱之诏平轻重之议访覃幽微不遗穷贱是以藿食之人谬延逮及【说苑曰有东郭祖朝者上书于晋献公曰愿请闻国家之计献公使人告之曰肉食者已虑之矣藿食者尚何预焉祖朝曰肉食者一旦失计于庙堂之上若臣等藿食宁得无肝胆涂地于中原之野其祸亦及臣之身安得无预国家之计乎】盖以爲当今之忧不在乎货在乎民饥夫生养之道先食后民【刘攽曰后民案文民当作货】是以先王观象育物敬授民时使男不逋畆女不下机故君臣之道行王路之教通由是言之食者乃有国之所宝生民之至贵也窃见比年已来良苗尽于蝗螟之口杼柚空于公私之求所急朝夕之餐所患靡盬之事岂谓钱货之厚薄铢两之轻重哉就使当今沙砾化爲南金瓦石变爲和玉使百姓渴无所饮饥无所食虽皇羲之纯德唐虞之文明犹不能以保萧墙之内也盖民可百年无货不可一朝有饥故食爲至急也议者不达农殖之本多言铸冶之便或欲因縁行诈以贾国利国利将尽取者争竞造铸之端于是乎生盖万人铸之一人夺之犹不能给况今一人铸之则万人夺之乎虽以隂阳爲炭万物爲铜役不食之民使不饥之士犹不能足无厌之求也夫欲民殷财阜要在止役禁夺则百姓不劳而足陛下圣德愍海内之忧戚伤天下之艰难欲铸钱齐货以救其敝此犹养鱼沸鼎之中栖鸟烈火之上水木本鱼鸟之所生也用之不时必至燋烂愿陛下寛锲薄之禁后冶铸之议【锲刻也口结反】听民庶之謡吟问路叟之所忧【列子曰昔尧理天下五十年不知天下理乱尧乃微服游于康衢儿童謡曰立我蒸民莫不尔极不识不知顺帝之则说苑曰孔子行游中路闻哭者声其音甚悲孔子避车而问之曰夫子非有丧也何哭之悲虞丘子对曰吾有三失吾少好学周徧天下还后吾亲亡是一失也事君骄奢不遂是二失也厚交友而后絶是三失也】瞰三光之文耀视山河之分流【三光日月星也分谓山流谓河言日月有谪食之灾星辰有错行之变故视其文耀也山崩川竭皆亡之征也】天下之心国家大事粲然皆见无有遗惑者矣臣尝诵诗至于鸿鴈于野之劳哀勤百堵之事毎喟尔长怀中篇而叹近听征夫饥劳之声甚于斯歌是以追悟匹妇吟鲁之忧始于此乎【列女传曰鲁漆室邑之女过时未适人当穆公之时君老太子幼女倚树而啼傍人闻之心莫不惨惨者邻妇从之游谓曰何哭之悲子欲嫁乎吾为子求偶漆室女曰嗟乎始吾以子为知今反无识岂为嫁之故不乐而悲哉吾忧鲁君老而太子少也】见白驹之意屏营徬徨不能监寐伏念当今地广而不得耕民众而无所食羣小竞起进秉国之位鹰扬天下鸟钞求饱吞饥及骨并噬无厌诚恐卒有役夫穷匠起于版筑之间【役夫谓陈涉起蕲也穷匠谓骊山之徒也】投斤攘臂登高逺呼使愁怨之民向应云合八方分崩中夏鱼溃【公羊传其言梁亡何鱼烂而亡也何休曰鱼烂从中发溃烂也】虽方尺之钱何能有救其危犹举函牛之鼎絓纎枯之末【函牛之鼎谓大鼎也淮南子函牛之鼎沸则蛾不得置一足焉絓挂也胡卖反】诗人所以眷然顾之澘焉出涕者也臣东野狂闇不逹大义縁广及之时对过所问知必以身脂鼎镬为天下笑【帝竟不铸钱】
　　諌伐鲜卑议【愚曰鲜卑檀石槐之生亦足以诳俗而跋扈者矣夏育小胜不足以止请击之奏朝廷不许当也至田晏之为中郎将由是王甫蔡邕谏伐之论虽借太公之口发之其能澿乎育晏臧旻槛车下狱不足恤也甫如国何】
　　蔡邕
　　书戒猾夏汤伐鬼方周有猃狁蛮荆之师汉有阗顔瀚海之事【武帝使大将军卫青撃匈奴至阗顔山斩首万余级使霍去病撃匈奴封狼居胥山登临瀚海也】征讨殊类所由尚矣然而时有同异势有可否故谋有得失事有成败不可齐也武帝情存逺略志辟四方南诛百越北讨强胡西伐大宛东并朝鲜因文景之蓄借天下之饶数十年间官民俱匮乃兴盐铁酒之利设告缗重税之令【武帝使东郭咸阳等领天下盐铁敢私铸钱卖盐者鈇左趾专也官自卖酒人不得卖也又筭缗钱率缗钱二千而筭一令各以其物自占占不悉听人告缗以半与之音义曰缗丝也用以贯钱故曰缗钱一筭百二十也】民不堪命起爲盗贼关东纷扰道路不通绣衣直指之使奋鈇钺而并出既而觉悟乃息兵罢役封丞相爲富人侯【封丞相车千秋爲富人侯以明休息思富养人】故主父偃曰夫务战胜穷武事未有不悔者也夫以世宗神武将帅良猛财富充实【案富字当作赋】所拓广逺犹有悔焉况今人财并乏事劣昔时乎自匈奴遁逃鲜卑彊盛据其故地称兵十万才力劲健意智益生加以关塞不严禁网多漏精金良铁皆爲贼有汉人逋逃爲之谋主兵利马疾过于匈奴昔段颎良将习兵善战有事西羌犹十余年今育晏才防未必过颎鲜卑种众不弱于曩时而虚计二载自许有成若祸结兵连岂得中休当复征发众人转运无已是爲耗竭诸夏并力蛮夷夫边垂之患手足之蚧搔中国之困胷背之瘭疽【蚧音介搔音新到反椑苍曰瘭音必烧反左传曰瘭犹恶创也】方今郡县盗贼尚不能禁况此丑虏而可伏乎昔髙祖忍平城之耻吕后弃慢书之诟【诟耻也】方之于今何者爲甚天设山河秦筑长城汉起塞垣所以别内外异殊俗也苟无防国内侮之患则可矣岂与虫螘校冦计争往来哉虽或破之岂可殄尽而方今本朝爲之旰食乎【旰晚也左传伍子胥曰楚君大失其旰食乎刘攽曰今本朝案文今当作令】夫专胜者未必克挟疑者未必败众所谓危圣人不任朝议有嫌明主不行也昔淮南王安諌伐越曰天子之兵有征无战言其莫敢校也【校报也】如使越人防死以逆执事厮舆之卒【前汉书音义曰厮微也舆众也】有一不备而归者虽得越王之首而犹爲大汉羞之而欲以齐民易丑虏皇威辱外夷就如其言犹已危矣况夫得失不可量邪昔珠崖郡反孝元皇帝纳贾捐之言而下诏曰珠崖背畔今议者或曰可讨或曰弃之朕日夜惟思羞威不行则欲诛之通于时变复忧万民夫万民之饥与逺蛮之不讨何者爲大宗庙之祭凶年犹有不备况避不嫌之辱哉今关东大困无以相赡又当动兵非但劳民而已其罢珠崖郡此元帝所以发德音也夫防民救急虽成郡列县尚犹弃之况障塞之外未尝爲民居者乎守边之术李牧善其略【史记曰李牧赵之北边良将常居代鴈门备匈奴以便宜置吏市租不入幕府爲士卒费谨烽火边无失亡也】保塞之论严尤申其要【愚曰宠之此议幸逢章帝之长者】遗业犹在文章具存循二子之防守先帝之规臣曰可矣乞勿弃凉州议【林之竒曰燮性刚有节义初将兵讨黄巾燮曰天下之忧不忧于外张角枭夷臣忧甫深忧国之臣也后崔烈请弃凉州燮厉言曰斩司徒天下乃安赵忠欲以黄巾之功求封燮燮曰傅燮岂求私赏哉斯皆大过及守汉阳谋行略着会耿鄙不从燮諌讨贼被杀贼围汉阳燮与其子干诀遂战没眞古烈士也传曰由也不得其死然燮有之】傅燮【汉书凉州兵乱不解征发天下役赋无已崔烈以爲宜弃凉州帝以问燮燮云】
　　斩司徒天下乃安尚书郎杨赞奏燮廷辱大臣帝以问燮燮对曰昔冒顿至逆也樊哙爲上将愿得十万众横行匈奴中愤激思奋未失人臣之节顾计当从与不耳季布犹曰哙可斩也今凉州天下要冲国家藩卫髙祖初兴使郦商别定陇右世宗拓境列置四郡议者以爲断匈奴右臂今牧御失和使一州叛逆海内爲之骚动陛下卧不安寝烈爲宰相不念爲国思所以弭之之防乃欲割弃一方万里之土臣窃惑之若使左衽之虏得居此地士劲甲坚因以爲乱此天下之至虑社稷之深忧也若烈不知之是极蔽也知而故言是不忠也【帝从燮议】驳陈忠罪疑议【愚曰次玉之罪无可疑者且初次兄也军玉母也死由次玉致之免之何辞】
　　应劭【汉书初安帝时河间人尹次颍川人史玉皆坐杀人当死次兄初玉母军并诣官曹求代其命因缢而物故尚书陈忠以罪疑从轻议活次玉劭追驳之】
　　尚书称天秩有礼五服五章哉天讨有罪五刑五用哉而孙卿亦云凡制刑之本将以禁暴恶且惩其末也凡爵列官秩赏庆刑威皆以类相从使当其实也若德不副位能不称官赏不酬功刑不应罪不祥莫大焉杀人者死伤人者刑此百王之定制有法之成科高祖入关虽尚约法然杀人者死亦无寛降夫时化则刑重时乱则刑轻【犯化之罪固重犯乱之罪爲轻】书曰刑罚时轻时重此之谓也今次玉公以清时释其私憾阻兵安忍僵尸道路朝恩在寛幸至冬狱而初军愚狷妄自投毙昔召忽亲死子紏之难而孔子曰经于沟渎人莫知之朝氏之父非错刻峻遂能自陨其命班固亦云不如赵母指括以全其宗传曰仆妾感慨而致死者非能义勇顾无虑耳夫刑罚威狱以类天之震燿杀戮也温慈和惠以放天之生殖长育也是时春一草枯则爲灾秋一木华亦爲异今杀无罪之初军而活当死之次玉其爲枯华不亦然乎陈忠不详制刑之本而信一时之仁遂广引八议求生之端夫亲故贤能功贵勤賔岂有次玉当罪之科哉若乃小大以情原心定罪此爲求生非谓代死可以生也败法乱政悔其可追【劭凡爲驳议三十篇皆此类也】
　　复肉刑议【愚曰除肉刑自汉文帝始夫其骤更古制已欠商畧而笞棰伤人更过昔者特君子终谅其爲一念之仁今欲复之是诚何心融言善矣】
　　孔融【时论者多欲复肉刑融乃建议曰】
　　古者敦厖善否不别吏端刑清【端直也】政无过失百姓有罪皆自取之末世陵迟风化坏乱政挠其俗法害其人故曰上失其道民散久矣而欲绳之以古刑投之以残弃【残其支体而弃废之】非所谓与时消息者也纣斮朝涉之胫天下谓爲无道夫九牧之地千八百君【前汉贾山曰昔者周盖千八百国以九州之人养千八百君】若各刖一人是下常有千八百纣也【刘攽曰案文少一天字】求俗休和弗可得已且被刑之人虑不念生志在思死类多趋恶莫复归正夙沙乱齐【左传曰灵公废太子光立公子牙使髙厚傅牙夙沙卫爲少傅崔杼逆光而立之是爲庄公庄公以夙沙卫易已卫奔高唐以叛】伊戾祸宋【左传楚客聘于晋过宋大子座知之请野享之公使往伊戾请从遣之至则欿用牲加书徴之骋而告曰太子将爲乱既与楚客盟矣公使视之则信有焉公囚太子太子缢死公徐闻其无罪乃亨伊戾】赵髙英布爲世大患【史记胡亥谓李斯曰髙故宫人也遂专信任之后杀李斯劫杀胡亥卒亡秦也前汉书黥布坐法黥论输骊山亡之江中爲羣盗及属项羽常爲先锋陷阵后归汉爲九江王谋反诛之】不能止人遂爲非也适足絶人还爲善耳虽忠如鬻权【鬻权强諌楚子弗从临之以兵惧而从之拳曰吾惧君以兵罪莫大焉遂自刖君子曰鬻拳可谓爱君矣谏以自纳于刑刑犹不忘纳君于善】信如卞和【韩子曰楚人和氏得璞玉献之武王使玉人相之曰石也刖其左足及文王即位和又奉其璞玉人又曰　石也又刖其右足成王即位和乃抱其璞而哭泣尽而继以血王使玉人攻璞而得宝焉】智如孙膑【史记孙膑与庞涓学兵法涓事魏惠王爲将军自以能不及膑隂使召膑断其两足而黥之膑后入齐威王问兵法以爲师魏与赵攻韩齐使田忌将而往入魏地爲十万灶明日爲五万灶明日爲二万灶庞涓行三日大喜与其轻锐倍日并行孙子度其行暮当至马陵乃斫大树白而书之曰庞涓死此木下涓夜至斫木下齐军万弩俱发涓遂自刭】冤如巷伯才如史迁达如子政一离刀锯没世不齿是太甲之思庸穆公之霸秦南睢之骨立卫武之初筵陈汤之都赖魏尚之守边无所复施也汉开改恶之路凡爲此也故明德之君逺度深惟弃短就长不苟革其政者也
　　晋李太后服制议【愚曰此礼制之宜也故始末具载】
　　何澄等【初简文帝诸姬絶孕李太后爲宫人在织坊中帝以大计召之生孝武帝及会稽王孝武即位加爲皇太妃仪服一同太后后尊爲皇太后安帝即位尊爲太皇太后隆安四年崩朝议疑其服制左仆射何澄等仆射王雅尚书车孔安国祠部徐广等议曰】
　　太皇太后名位允正体同皇极礼制备尽情礼兼申阳秋之义母以子贵既称夫人礼服从正故成风显夫人之号昭公服三年之丧子于父母之所生体尊义重且礼祖不厌孙固宜追服无屈而縁情立制若嫌明文不存则疑斯从重谓应同于爲祖母后齐衰三年【从之皇后及百官皆服齐衰朞永安皇后一举哀于是设庐于西堂凶仪施于神兽门葬修平陵神主祔于宣太后庙】





　　文选补遗巻十七
　　钦定四库全书
　　文选补遗巻十八
　　元　陈仁子　辑
　　对【愚曰君有所疑则问臣承所问则对当婉而正无狥而谄世之得失成败系此一言何可轻哉备论于此】
　　定都关中对【愚曰成王营洛邑曰有德易以兴无德易以亡此古人公天下之説也娄敬劝高帝都关中曰被山带河四塞之固此后世私天下之説也其是其非固人所共知也特敬之言有未及者则弗知焉为敬者盍曰洛阳之都道里均贡赋便居中而合天下之势时则利于周之封建关中之都形势强山河固居险而握天下之势时则利于秦之郡县陛下居今欲为秦之郡县乎欲为周之封建乎其必有所择于斯矣而乃但以建瓴譬之使后世不务德而务险者又得斯言以借口敬其得为至论乎】
　　娄敬【本传娄敬齐人也虞将军入言上上召见赐食已而问敬敬説曰】
　　陛下都雒阳岂欲与周室比隆哉上曰然敬曰陛下取天下与周异周之先自后稷尧封之邰【吐财反邰邑名也即今武功故城是其处】积德絫善十余世公刘避桀居豳太王以狄伐故去豳杖马棰去居歧国人争归之及文王为西伯断虞芮讼【二国争田见文王之德而自和也虞今虞州是也芮今芮城县是也】始受命吕望伯夷自海濵来归之武王伐纣不期而防孟津上八百诸侯遂灭殷成王即位周公之属傅相焉乃营成周都雒以为此天下中诸侯四方纳贡职道里钧矣有德则易以王无德则易以亡凡居此者欲令务以德致人不欲阻险令后世骄奢以虐民也及周之衰分而为二天下莫朝周周不能制非德薄形势弱也今陛下起丰沛收卒三千人以之径往巻蜀汉定三秦与项籍战荥阳大战七十小战四十使天下之民肝脑涂地父子暴骸中野不可胜数哭泣之声不絶伤夷者未起【夷创也】而欲比隆成康之时臣窃以为不侔矣且夫秦地被山带河四塞以为固卒然有急百万之众可具因秦之故资甚美膏腴之地此所谓天府【府聚也万物所聚】陛下入关而都之山东虽乱秦故地可全而有也夫与人鬭不搤其亢拊其背未能全胜【亢喉咙音罔搤与防同捉持也】今陛下入关而都按秦之故此亦搤天下之亢而拊其背也【高帝问羣臣羣臣皆山东人争言周王数百年秦二世则亡不如都周上疑未能决及留侯明言入关便即日驾西都关中于是上曰本言都秦地者娄敬娄者刘也赐姓刘氏拜爲郎中号曰奉春君】
　　闻乐对【愚曰君臣所以相维者分而已上定其分则不至于乱下安其分则不至于怨故同一封建也周封建而无患汉封建而有患非封建有利有不利也周之制立而其分明汉无制而其分淆故也使当汉世上定其分何至于呉楚七国之削而乱下安其分何至中山靖王之对而怨当时朝议但知土地可削与不可削恩宠可密与不可密古制不复大分不明怨叛之迭兴也宜哉】
　　中山靖王【武帝初即位大臣惩七国事议者多寃晁错皆以诸侯泰强欲稍侵削数奏暴其过恶诸侯王自以骨肉至亲今或无罪爲臣下所侵辱有司笞服其臣使证其君建元三年代王登长沙王发中山王胜济川王明来朝天子置酒胜闻乐声而泣问其故胜对曰】
　　臣闻悲者不可爲絫欷思者不可爲叹息【闻欷叹之声则悲思益甚】故髙渐离击筑易水之上荆轲爲之低而不食【燕太子丹遣荆轲刺秦王賔客祖于易水之上渐离撃筑士皆垂泣荆卿不能复食】雍门子壹防吟孟尝君爲之于邑【齐之贤者居雍门因以爲号善鼓琴见孟尝君先说万岁之后髙台旣已顚曲池又已平坟墓生荆棘牧竖游其上孟尝亦如是乎孟尝君喟然叹息也于邑短气貌】今臣心结日久闻防眇之声不知涕泣之横集也【防一笑反眇音妙精微也】夫众喣漂山【喣吹喣也】聚蟁成雷朋党执虎十夫桡椎【桡曲也】是以文王拘于羑里孔子阨于陈蔡此乃烝庶之成风増积之生害也【烝庶谓众人也】臣身逺与寡莫爲之先众口铄金积毁销骨丛轻折轴羽翮飞肉纷惊逢罗澘然出涕臣闻白日晒光幽隐皆照明月曜夜蟁蝱宵见然云烝列布杳防昼昏尘埃抪覆昧不见泰山【抪音铺布散也】何则物有蔽之也今臣雍阏不得闻【雍读曰壅雍塞也阏犹止也】防言之徒蜂生道辽路逺曾莫爲臣闻臣窃自悲也臣闻社鼷不灌屋鼠不熏何则所托者然也臣虽薄也得防肺附位虽卑也得爲东藩属又称兄【于戚属爲帝兄】今羣臣非有葮莩之亲鸿毛之重【葮莩喻薄鸿毛喻轻薄甚也】羣居党议朋友相爲使夫宗室摈郤骨肉氷释斯伯竒所以流离比干所以横分也诗云我心忧伤惄焉如捣假寐永叹唯忧用老心之忧矣疢如疾首臣之谓也【具以吏所侵闻于是上乃厚诸侯之礼省有司所奏诸侯事加亲亲之恩焉其后更用主父偃谋令诸侯以私恩自裂地分其子弟而汉爲定制封号辄别属汉郡汉有厚恩而诸侯地稍自分折弱小云】
　　议禁民挟弓弩对【愚曰三代以眞心待民寓兵于农而王弧夹庾唐大六弓所以授射者各有等故无盗贼之祸秦皇以疑心待人禁民爲兵而销锋镝遂有盗贼之变呜呼士之生也以射天子之择士也以射羣士之习让也亦以射公孙谓十贼彍弩百吏不敢前是欲禁民而适以滋盗也善乎吾丘寿王曰圣王务教化而省刑制惟君人以诚待民而不疑则盗可消矣仁人之言哉】
　　吾丘寿王【武帝时爲光防大夫侍中丞相公孙言十贼彍弩百吏不敢前臣愚以爲禁民毋得挟弓弩便上下其议寿王对曰】
　　臣闻古者作五兵非以相害以禁暴讨邪也【五兵谓矛防弓劒戈】安居则以制猛兽而备非常有事则以设守卫而施行阵及至周室衰防上无明王诸侯力政彊侵弱众暴寡海内抏敝巧诈并生【抏音五官反抏讹尽也】是以知者防愚勇者威怯苟以得胜爲务不顾义理故机变械饰所以相贼害之具不可胜数于是秦兼天下废王道立私议灭诗书而首法令去仁恩而任刑戮堕名城杀豪杰销甲兵折锋刃其后民以耰鉏棰梃相挞击【耰磨田之器棰马挝也梃大杖也】犯法滋众盗贼不胜至于赭衣塞路羣盗满山卒以乱亡故圣王务教化而省禁防知其不足恃也今陛下昭明德建大平举俊材兴学官三公有司或由穷巷起白屋裂地而封宇内日化方外乡风然而盗贼犹有者郡国二千石之罪非挟弓弩之过也礼曰男子生桑弧蓬矢以举之明示有事也【有四方扞御之事】孔子曰吾何执执射乎大射之礼自天子降及庶人三代之道也诗云大侯旣抗弓矢斯张射夫旣同献尔发功言贵中也愚闻圣王合射以明教矣未闻弓矢之爲禁也且所爲禁者爲盗贼之以攻夺也攻夺之罪死然而不止者大奸之于重诛固不避也臣恐邪人挟之而吏不能止良民以自备而抵法禁是擅贼威而夺民救也窃以爲亡益于禁奸而废先王之典使学者不得习行其礼大不便【书奏上以难丞相诎服焉】
　　得宝鼎对【愚曰寿王宝鼎之对与终军白麟竒木之对异寿王之对言鼎非周家之鼎其辞犹婉而讽终军之对言物爲賔逺之徴其辞乃谀以夸终军不及寿王逺矣】
　　吾丘寿王【时汾隂得宝鼎武帝嘉之荐见宗庙藏于甘泉宫羣臣皆上寿贺曰陛下得周鼎寿王独曰非周鼎上闻之召而问之曰今朕得周鼎羣臣皆以爲然寿王独以爲非何也有说则可无说则死寿王对曰】
　　臣闻周德始乎后稷长于公刘大于太王成于文武显于周公德泽上昭天下漏泉无所不通上天报应鼎爲周出故名曰周鼎今汉自高祖继周亦昭德显行布恩施惠六合和同至于陛下恢廓祖业功德愈盛天瑞并至珍祥毕见昔秦始皇亲出鼎于彭城而不能得天祚有德而宝鼎自出此天之所以与汉乃汉宝非周宝也【上曰善羣臣皆称万岁】
　　淮南王对【愚曰士欲忠爱其主当执义以力争不当遁词以中变被论呉楚之得失援引秦汉之兴亡其论甚正若执此不变安知淮南之心不有所忌而不敢发被乃转爲必不得已之论旣欲诈为丞相御史书徙豪杰以激民怨又诈爲诏狱书逮诸侯太子及幸臣以惧诸侯其遁也而至于谲与前之说眞爲二人被诛宜哉故着之以爲人臣之戒】
　　伍被【本传被楚人也时淮南王安好术学折节下士招致英隽以百数被爲冠首久之淮南王隂有邪谋被数防諌后王坐东宫召被欲与计事呼之曰将军上被曰王安得亡国之言乎昔子胥諌呉王呉王不用乃曰臣今见麋鹿游姑苏之台也今臣亦将见宫中生荆棘露霑衣也于是王怒系被父母囚之三月】
　　王复召被曰将军许寡人乎被曰小臣将爲大王画计耳臣闻聪者听于无声明者见于未形故圣人万举而万全文王壹动而功显万世列爲三王所谓因天心以动作者也王曰方今汉廷治乎乱乎被曰天下治王不说【读作恱】曰公何以言治也被对曰被窃观朝廷君臣父子夫妇长幼之序也皆得其理上之举错遵古之道风俗纪纲未有所缺重装富贾周流天下道无不通交易之道行南越賔服羌贡献东瓯入朝【西南夷音蒲北反】广长榆【广大也王恢所谓树榆以爲塞也】开朔方匈奴折伤虽未及古太平时然犹爲治也王怒被谢死罪王又曰山东即有变汉必使大将军将而制山东公以爲大将军何如人也被曰臣所善黄义从大将军击匈奴言大将军遇士大夫以礼与士卒有恩众皆乐爲用骑上下山如飞神力絶人如此数将习兵未易当也及谒者曹梁使长安来言大将军号令明当敌勇常爲士卒先须士卒休乃舍穿井得水乃敢饮军罢士卒已逾河乃度皇太后所赐金钱尽以赏赐虽古名将不过也王曰蓼太子【服防曰淮南太子也文颍曰食采于此或言外家姓也师古曰蓼自地名而王之太子岂以食地爲号文言外家姓近爲得之亦犹汉之栗太子也】知畧不世出非常人也以爲汉廷公卿列侯皆如沐猴而冠耳被曰独先刺大将军乃可举事王复问被曰公以爲呉举兵非邪被曰非也夫呉王赐号为刘氏祭酒受几杖而不朝王四郡之众地方数千里采山铜以爲钱煑海水以爲盐伐江陵之木以爲船国富民众行珍宝赂诸侯与七国合从举兵而西破大梁败弧父【在梁砀之间父音甫】奔走而还爲越所擒死于丹徒【即今润州丹徒县】头足异处身灭祀絶爲天下戮【天下之人皆共戮之】夫以呉众不能成功者何也诚逆天违众而不见时也王曰男子之所死者一言耳且呉何知反汉将一日过成臯者四十余人今我令缓先要成臯之口周被下颍川兵塞轘辕伊阙之道陈定发南阳兵守武关河南太守独有雒阳耳何足忧然此北尚有临晋关河东上党与河内赵国界者通谷数行【言此北尚崄阻其谿谷可通行者有数处】人言絶成臯之道天下不通据三川之险招天下之兵公以爲何如被曰臣见其祸未见其福也后汉逮淮南王孙建系治之王恐隂事泄谓被曰事至吾欲遂发天下劳苦有间矣诸侯颇有失行皆自疑我举兵西郷【读曰向】必有应者无应即还略衡山势不得不发被曰略衡山以击庐江有寻阳之船守下雉之城【下雉江夏县名也】结九江之浦絶豫章之口彊弩临江而守以禁南郡之下东保防稽南通劲越屈彊江淮间可以延岁月之寿耳未见其福也王曰左呉赵贤朱骄如皆以爲什八九成【呉贤骄如王之三臣】公独以爲无福何被曰大王之羣臣近幸素能使众者皆前系诏狱余无可用者王曰陈胜呉广无立锥之地百人之聚起于大泽奋臂大呼天下向【读曰响】应西至于戏而兵百二十万今吾国虽小胜兵可得二十万公何以言有祸无福被曰臣不敢避子胥之诛愿大王无爲呉王之听往者秦爲无道残贼天下杀术士燔诗书灭圣迹弃礼义任刑法转海濒之粟致于西河当是之时男子疾耕不足于粮餽女子纺绩不足于盖形遣防恬筑长城东西数千里暴兵露师常数十万死者不可胜数僵尸蒲野流血千里于是百姓力屈欲爲乱者十室而五又使徐福入海求仙药多赍珍宝童男女三千人五种百工而行【五种五谷之种】徐福得平原大泽止王不来于是百姓悲痛愁思欲爲乱者十室而六又使尉佗逾五岭攻百越尉佗知中国劳极止王南越行者不还往者莫返于是百姓离心瓦解欲爲乱者十室而七兴万乘之驾作阿房之宫收大半之赋发闾左之戌父不宁子兄不安弟政苛刑惨民皆引领而望倾耳而听悲号仰天叩心怨上欲爲乱者十室而八客谓高皇帝曰时可矣高帝曰待之圣人当起东南间不一岁陈呉大呼【火故反○中间不经岁也】刘项并和天下向应【和胡卧反】所谓蹈瑕衅因秦之亡时而动百姓愿之若枯旱之望雨故起于行陈之中以成帝王之功今大王见高祖得天下之易也独不观近世之呉楚乎当今陛下临制天下壹齐海内汜爱蒸庶【汜普也蒸众也汜敷劒反】布德施惠口虽未言声疾雷震令虽未出化驰如神心有所怀威动千里下之应上犹景向也而大将军材能非直章邯扬熊也王以陈胜呉广论之被以爲过矣且大王之兵众不能什分呉楚之一天下安宁又万倍于秦时愿王用臣之计臣闻箕子过故国而悲作麦秀之歌痛纣之不用王子比干之言也故孟子曰纣贵为天子死曾不如匹夫是纣先自絶久矣非死之日天去之也今臣亦窃悲大王弃千乘之君将赐絶命之书为羣臣先身死于东宫也被因流涕而起后王复召问被苟如公言不可以徼幸邪被曰必不得已被有愚计王曰奈何被曰当今诸侯无异心百姓无怨气朔方之郡土地广美民徙者不足以实其地可爲丞相御史请书【诈爲此文书令徙人】徙郡国豪杰及耐罪已上以赦令除家产五十万以上者皆徙其家属朔方之郡益发甲卒急其会日又僞爲左右都司空上林中都官诏狱书逮诸侯太子及幸臣如此则民怨诸侯惧即使辩士随而说之党可以徼幸王曰此可也虽然吾以不至若此专发而已【后事发觉被诣吏自告与淮南王谋反踪迹如此天子以伍被雅辞多引汉美欲勿诛张汤曰被首爲王画反计罪无赦遂诛】
　　化民有道对【愚曰方朔进身不以正而进言则时出于正武帝招致天下文学材智士一言悟意骤置左右爲天子私人发兵防稽主于严助起上林苑主于吾丘寿王开西南夷主于司马相如建朔方郡主于主父偃独方朔以滑稽寓讽諌化民有道一对隐然格心之言虽进身不以正而言则正矣夫帝于羣臣治化之道凡二问之公孙曰使邪吏行弊政用倦令治薄民民不可得而化是求其末而甚其侈也问之东方朔朔曰燔甲帐郤走马是正其本而抑其侈也之不如朔明矣】
　　东方朔【时天下侈靡趋末百姓多离农畆上从容问朔吾欲化民岂有道乎朔对曰云云】
　　尧舜禹汤文武成康上古之事经歴数千载尚难言也臣不敢陈愿近述孝文皇帝之时当世耆老皆闻见之贵爲天子富有四海身衣弋绨足履革舄以韦带劒莞蒲爲席兵木无刃衣緼无文【緼乱絮也言内有乱絮上无文防】集上书囊以爲殿帷以道德爲丽以仁义爲准于是天下望风成俗昭然化之今陛下以城中爲小图起建章左凤阙右神明【凤阙阙名神明台名】号称千门万户木土衣绮绣狗马被缋罽【缋五防也罽织毛也即鸜之属】宫人簪瑇瑁垂珠玑设戏车教驰逐饰文采丛珍怪撞万石之钟击雷霆之鼓作俳优舞郑女上爲淫侈如此而欲使民独不奢侈失农事之难者也陛下诚得用臣朔之计推甲乙之帐燔于四通之衢却走马示不复用则尧舜之隆宜可与比治矣易曰正其本万事理失之毫厘差以千里愿陛下留意察之【朔虽谈笑然时观察顔色直言切諌上常用之】
　　火灾对【容斋洪迈曰以武帝之嗜杀时临御方数岁可与爲善庙殿之灾岂无他说而仲舒首劝其杀骨肉大臣与平生学术大爲乖剌驯致数万人之祸皆此书啓之也然则下吏几死盖天所以激步舒之言使其就戮非不幸也○西山眞氏曰按汉儒自仲舒前未有言灾异者故五行志云仲舒治公羊春秋推隂阳为儒者宗愚谓仲舒对防言天人相与之际以为天心仁爱人君而欲止其乱又谓人君所为美恶之极与天地流通而往来相应此皆药石之至言也至火灾之对则傅防甚矣况又导人主以诛杀与前所谓尚德不尚刑者何其自相戾邪夫亲戚之骄僣近臣之专横夫岂无道以裁制之岂必诛杀而后快哉史称仲舒居家推说其意草槀未上主父偃窃其书奏焉上召视诸儒仲舒弟子吕步舒不知其师书以为大愚于是下仲舒吏当死诏赦之仲舒遂不敢复言灾异其后淮南衡山反上思仲舒前言使吕步舒持斧钺治淮南狱以春秋谊颛断于外不请既还事上皆是之史又言淮南衡山江都谋反迹见公卿寻端治之竟其党与坐死者数万人夫反谋不过数人而坐死者若是其众岂非仲舒前言有以发帝之忍心与故于此篇存而不削以为后人轻言灾异者之戒云○愚曰圣人作经不专言灾异汉儒传经乃专证灾异夫洪范明道非专为庶征而刘歆摘以传五行春秋尊王非专为隂阳而刘向指以传祸福贤如董仲舒不免况眭孟夏侯胜之流仲舒治公羊之学防露一书深有发明而志五行者言仲舒以公羊春秋始推隂阳为儒者宗析证附防又以演纵闭之术火灾一对不拘则凿班固志五行且以向歆京房与仲舒之説胪列证应后仲舒下狱几死终身不敢言灾异言数之不若言道昭昭矣】
　　董仲舒【武帝建元六年六月辽东高庙灾四月高园便殿火仲舒对云云】
　　春秋之道举往以明来是故天下有物视春秋所举与同比者精微眇以存其意通伦类以贯其理天地之变国家之事粲然皆见亡所疑矣按春秋鲁定公哀公时季氏之恶已熟而孔子之圣方盛夫以盛圣而易熟恶季孙虽重鲁国虽轻其势可成也故定公二年五月两观灾两观僣礼之物天灾之者若曰僣礼之臣可以去已见罪征而后告可去此天意也定公不知省至哀公三年五月桓宫厘宫灾二者同事所为一也若曰燔贵而去不义云尔哀公未能见故四年六月亳社灾两观桓厘庙亳社四者皆不当立天皆燔其不当立者以示鲁欲其去乱臣而用圣人也今高庙不当居辽东高园殿不当居陵旁于礼亦不当立与鲁所灾同其不当立久矣至于陛下时天乃灾之者殆亦其时可也天灾若语陛下当今之世非以太平至公不能治也视亲戚贵属在诸侯逺正最甚者忍而诛之如吾燔辽东高庙乃可视近臣在国中处旁灰及贵而不正者忍而诛之如吾燔高园殿乃可云尔在外而不正者虽贵如高庙犹灾燔之况诸侯乎在内不正者虽贵如高园殿犹燔灾之况大臣乎此天意也罪在外者天灾外罪在内者天灾内燔甚罪当重燔简罪当轻承天意之道也
　　雨雹对【西山眞氏曰望之此对颛指霍氏罪适当上意故宠擢随之尝攷孝宣于在位二十五年灾异众矣见于臣下之论奏者惟望之此对而已魏相辅政四方有灾变辄奏言然神爵改元正弱翁居位之日不闻有所正救自是凤凰集甘露降黄龙见无岁蔑有岂珍符景况诚若是多邪殆必有粉饰傅防以希媚恱者若黄霸之鹖雀是也及望之为御史大夫奏谓三公非人则三光不明今日月少光咎在臣等则有左迁之谴人以为嫚丞相之故愚独疑其以此忤上防盖人主以瑞应为夸则必以灾异为讳宜其歌颂者踵闻而论争者希阔也○愚曰望之刚直之士也世儒言霍光不礼望之至禹山用事望之因雨雹之对以倾霍氏噫望之岂有是哉望之但知为公家而言安知挟私恨而报当时霍氏权势叛逆如泥中之鬭兽徙薪之疏人知之雨雹之灾天亦知之特他人不敢言而望之乃言之耳呜呼事至于人知天知而不敢言岂国之福哉望之盖摭实而言之耳若曰挟前日不礼之仇而遂言焉其知望之浅矣】萧望之【本传为大行治礼丞时大将军光薨亲属皆宿卫内侍地节三年夏京师雨雹望之上疏愿赐清间之宴口陈灾异之意宣帝自在民间闻望之名曰此东海萧生邪下少府朱畸问壮无有所讳望之对云云】
　　春秋昭公三年大雨雹是时季氏专权卒逐昭公乡使鲁君察于天变宜无此害今陛下以圣徳居位思政求贤尧舜之用心也然而善祥未臻隂阳不和是大臣任政一姓擅势之所致也附枝大者贼本心私家盛者公室危唯明主躬万机选同姓举贤材以为腹心与参政谋令公卿大臣朝见奏事明陈其职以考功能如是则庶事理公道立奸邪塞私权废矣
　　伐匈奴对【愚曰常人之情见小利则贪国家之于戎狄而可若是乎匈奴争立汉宣帝欲乘其隙而未之决遣侍臣韩増四人以问望之望之引春秋士匄之事以对大义也使宣帝能如望之之言亦三代帝王用兵之仁矣后卒遣将辅呼韩邪以定其国帝至是非见小利者矣】萧望之【本传宣帝时为御史大夫五凤中匈奴大乱议者多曰匈奴为害日久可因其壊乱举兵灭之诏遣中朝大司马车骑将军韩増等问望之计防望之对云云】
　　春秋晋士匄帅师侵齐闻齐侯卒引师而还君子大其不伐丧【师古曰士匄晋大夫范宣子也春秋公羊传襄十九年齐侯环卒晋士匄帅师侵齐至谷闻齐侯卒乃还还者何善辞也大其不伐丧也】以为恩足以服孝子谊足以动诸侯前单于慕化乡善称弟【弟顺也乡读曰向】遣使请求和亲海内欣然夷狄莫不闻未终奉约不幸为贼臣所杀今而伐之是乘乱而幸灾也彼必奔走逺遁不以义动兵恐劳而无功宜遣使者吊问辅其防弱救其灾患四夷闻之咸贵中国之仁义如遂防恩得复其位必称臣服从此德之盛也【上从其议后竟遣兵护辅呼韩邪单于定其国】
　　罢朱厓对【唐仲友曰贾捐之谏伐珠厓一事与严助甚别自取其死与严助同不可以人废言又曰捐之能言之士○愚曰贾捐之有狷介之节而不能守始也短石显终也不得用而荐石显此其志之数变特如当时郑朋者流若非谏废珠厓一疏殆为名教罪人矣其丧身宜也】
　　贾捐之【元帝初元元年珠厓又反发兵击之诸县更叛连年不定上与有司议大发军捐之建议以为不当击上使侍中驸马都尉乐昌侯王商诘问捐之曰珠厓内属为郡久矣今背叛逆节而云不当击长匈奴之乱亏先帝功德经义何以处之捐对云云】
　　臣幸得遭明盛之朝蒙危言之策无忌讳之患敢昧死竭巻巻臣闻尧舜圣之盛也禹入圣域而不优故孔子称尧曰大哉韶曰尽善禹曰无间以三圣之德地方不过数千里西被流沙东渐于海朔南曁声教迄于四海欲与声教则治之不欲与者不彊治也故君臣歌德含气之物各得其宜武丁成王殷周之大仁也然地东不过江黄西不过氐羌南不过蛮荆北不过朔方是以颂声并作视听之类咸乐其生越裳氏重九译而献此非兵革之所能致及其衰也南征不还【谓昭王为楚所溺也】齐桓捄其难【谓襄王也初为太子而惠王欲立王子带齐桓以为首止之盟以定太子之位】孔子定其文【孔子作春秋夷狄之国虽大自称王者皆贬为子】以至乎秦兴兵逺攻贪外虚内务欲广地不虑其害然地南不过闽越北不过太原而天下溃畔祸卒在于二世之末长城之歌至今未絶赖圣汉初兴为百姓请命平定天下至孝文皇帝闵中国未安偃武行文则断狱数百民赋四十丁男三年而一事时有献千里马者诏曰鸾旗在前属车在后吉行日五十里师行三十里朕乘千里之马独先安之于是还马与道里费而下诏曰朕不受献也其令四方毋求来献当此之时逸游之乐絶竒丽之赂塞郑卫之倡微矣夫后宫盛色则贤者隐处佞人用事则诤臣杜口而文帝不行故諡为孝文庙称太宗至孝武皇帝元狩六年太仓之粟红腐而不可食都内之钱贯朽而不可校乃探平城之事録冒顿以来数为边害籍兵厉马因富民以攘服之西连诸国至于安息东过碣石以莬乐浪为郡北却匈奴万里更起营塞制南海以为八郡则天下断狱万数民赋数百造盐铁酒之利以佐用度犹不能足当此之时宼贼并起军旅数发父战死于前子鬭伤于后女子乘亭鄣孤儿号于道老母寡妇饮泣巷哭遥设虚祭想魂乎万里之外淮南王盗写虎符隂聘名士关东公孙勇等诈为使者是皆廓地泰大征伐不休之故也今天下独有关东关东大者独有齐楚民众久困连年流离离其城郭相枕席于道路人情莫亲父母莫乐夫妇至嫁妻卖子法不能禁义不能止此社稷之忧也今陛下不忍悁悁之忿欲驱士众挤之大海之中快心幽防之地非所以救助饥馑保全元元也诗云蠢尔蛮荆大邦为雠言圣人起则后服中国衰则先畔动为国家难自古而患之久矣何况乃复其南方万里之蛮乎骆越之人父子同川而浴相习以鼻饮与禽兽无异本不足郡县置也颛颛独居一海之中雾露气湿多毒草虫蛇水土之害人未见虏战士自死又非独珠厓有珠犀瑇瑁也【瑇瑁文甲也】弃之不足惜不击不损威其民譬犹鱼鼈何足贪也臣窃以往者羌军言之暴师曽未一年兵出不逾千里费四十余万万大司农钱尽乃以少府禁钱续之夫一隅为不善费尚如此况于劳师逺攻亡土毋功乎求之往古则不合施之方今又不便臣愚以为非冠带之国禹贡所及春秋所治皆可且无以为愿遂弃珠厓专用恤关东为忧
　　日食地震对【西山真氏曰谷永所陈灾异大抵皆归咎后宫以党王氏本不足録以此篇颇得太学遗意姑存之余皆削去○愚曰此对谷永告君之初説也成帝自为太子以好色闻永因日食地震歴指后宫嬖宠燕溺之私未尝不切中其病是时虽无诋王氏之词亦无党王氏之迹犹有可观至次年四月则直以身自托矣噫永亦儒也而借言语以文奸如此永真小人儒矣】
　　谷永【成帝建始三年冬日食地震同日俱发诏举方正直言极谏之士太常阳城侯刘庆忌举永待诏公车永对曰】
　　陛下秉至圣之纯德惧天地之戒异饬身修政纳问公卿又下明诏帅举直言燕见防绎以求咎愆使臣等得造明朝承圣问臣材朽学浅不通政事窃闻明王即位正五事建大中以承天心则庶征序于下日月理于上如人君淫溺后宫般乐游田五事失于躬大中之道不立则咎征降而六极至凡灾异之变各象过失以类告人乃十二月朔戊申日食婺女之分地震萧墙之内二者同日俱发以丁宁陛下厥咎不逺宜厚求诸身意岂陛下志在闺门未防政事不愼举错娄失中与内宠大盛女不遵道嫉妒专上妨继嗣与古之王者废五事之中失夫妇之纪妻妾得意谒行于内势行于外至覆倾国家或乱隂阳昔褒姒用国宗周以丧阎妻骄扇日以不臧【阎嬖宠之族也扇炽也臧善也】此其效也经曰皇极皇建其有极传曰皇之不极是谓不建时则有日月乱行陛下践至尊之祚为天下主奉帝王之职以统羣生方内之治乱在陛下所执诚留意于正身勉强于力行损燕私之间以劳天下放去淫溺之乐罢归倡优之笑絶却不享之义慎节游田之虞起居有常循理而动躬亲政事致行无倦安服若性经曰继自今嗣王其毋淫于酒毋逸于游田惟正之共未有身治正而臣下邪者也夫妻之际王事纲纪安危之机圣王所致慎也昔舜饬正二女以崇至德楚庄忍絶丹姬以成伯功幽王惑于褒姒周德降亡鲁桓胁于齐女社稷以倾诚修后宫之政明尊卑之序贵者不得嫉妒专宠以絶骄嫚之端抑襃阎之乱贱者咸得秩进各得厥职以广继嗣之统息白华之怨后宫亲属饶之以财勿与政事以逺皇父之类捐妻党之权未有闺门治而天下乱者也治逺自近始习善在左右昔龙筦纳言而帝命惟允四辅既备成王靡有过事诚敕正左右齐栗之臣戴金貂之饰执常伯之职者皆使学先王之道知君臣之义济济谨孚无敖戏骄恣之过则左右肃艾羣僚仰法化流四方经曰亦惟先正克左右未有左右正而百官枉者也治天下者尊贤考功则治简贤违功则乱诚审思治人之术欢乐得贤之福论材选士必试于职明度量以程能考功实以定德无用比周之虚誉毋聴浸润之譛愬则抱功修职之吏无蔽伤之忧比周邪伪之徒不得即工小人日消俊乂日隆经曰三载考绩三考黜陟幽明又曰九德咸事俊乂在官未有功赏得于前众贤布于官而不治者也尧遭洪水之灾天下分絶为十二州制逺之道防而无乖畔之难者徳厚恩深无怨于下也秦居平土一夫大呼而海内崩析者刑罚深酷吏行残贼也夫违天害德为上取怨于下莫甚乎残贼之吏诚放退残贼酷暴之吏锢废勿用益选温良上德之士以亲万姓平刑释冤以理民命务省繇役毋夺民时薄收赋税毋殚民财使天下黎元咸安家乐业不苦逾时之役不患苛暴之政不疾酷烈之吏虽有唐尧之大灾民无离上之心经曰懐保小人惠于鳏寡未有德厚吏良而民畔者也臣闻灾异皇天所以谴告人君过失犹严父之明诚畏惧敬改则祸销福降忽然简易则咎罚不除经曰飨用五福畏用六极传曰六沴作见若不共御六罚旣侵六极其下今三年之间灾异蜂起小大毕具所行不享上帝上帝不豫炳然甚着不求之身无所改正疏举广谋又不用其言是循不享之迹无谢过之实也天责愈深此五者王事之纲纪南面之急务唯陛下留神【对奏天子异焉特召见永】灾异对【愚曰隂阳灾异之事难言也眭孟覩公孙病已文劝昭帝求索贤者嬗以帝位而不知其应在宣帝眭孟竟以此诛孔熙先知宋文帝祸起骨肉江州当出天子谋立江州刺史彭城王而不知其应在孝武熙先亦以此诛隂阳灾异之事固难言也盖天道神而难言纬数隠而莫识其间误于体騐以至害人者不少而卒自祸者亦多隋炀帝以李氏当有天下遂诛李金才之族而唐高祖乃代隋唐太宗知女武将窃国柄遂滥五娘子之诛而阿武媻几易姓李寻灾异之对歴歴指证似精于纬数者然此时王莽方罢大司马就第凡两月而寻不知征应在此何耶其后以汉家中防言之无验下吏减死一等徙敦煌郡以灾异进身者以灾异丧身独奈何哉】
　　李寻【本传哀帝初即位召寻待诏黄门使侍中卫尉传喜问寻日者水出地动日月失度星辰乱行灾异仍重极言无有所讳寻对云云○时绥和二年哀帝即位未改元】
　　陛下圣德尊天敬地畏命重民悼惧变异不忘疏贱之臣幸使重臣临问愚臣不足以奉明诏窃见陛下新即位开大明除忌讳博延名士靡不并进臣寻位卑术浅过随众贤待诏食大官衣御府久污玉堂之署比得召见亡以自效复特见延问至诚自以逢不世出之命愿竭愚心不敢有所避庶几万分有一可采唯弃须臾之间宿留瞽言考之文理稽之五经揆之圣意以参天心夫变异之来各应象而至臣谨条陈所闻易曰县象着明莫大乎日月夫日者众阳之长辉光所烛万里同晷人君之表也故日将旦清风发羣隂伏君以临朝不牵于色日初出炎以阳君登朝佞不行忠直进不蔽障日中辉光君德盛明大臣奉公日将入专以一君就房有常节君不修道则日失其度晻昧亡光各有云为其于东方作日初出时隂云邪气起者法为牵于女谒有所畏难日出后为近臣乱政日中为大臣欺诬日且入为妻妾役使所营间者日尤不精光明侵夺失色邪气珥蜺数作本起于晨相连至昏其日出后至日中间差瘉【与愈同】小臣不知内事窃以日视陛下志操衰于始初多矣其咎恐有以守正直言而得罪者伤嗣害世不可不愼也唯陛下执干刚之德强志守度毋听女谒邪臣之态诸保阿乳母甘言悲辞之托断而勿听勉强大谊絶小不忍良有不得已可赐以货财不可私以官位诚皇天之禁也日失其光则星辰放流阳不能制隂隂桀得作间者太白正昼经天宜隆德克躬以执不轨臣闻月者众隂之长消息见伏百里为品千里立表万里连纪【孟康曰品同也言百里内数同也千里则当立表度其景万里则继其本所起纪其宿度】妃后大臣诸侯之象也朔晦正终始为绳墨望成君德春夏南秋冬北间者月数以春夏与日同道【房有四星其间有三道春夏南行南头第一星里道也秋冬北行北头第一星里道也与日同道者谓中央道也此三道者日月五星之所由也】过轩辕上后受气【轩辕南大星为后】入太微帝廷杨光辉犯上将近臣列星皆失色厌厌如灭【厌音檿桑之檿】此为母后与政乱朝隂阳俱伤两不相便外臣不知朝事窃信天文即如此近臣已不足杖矣屋大柱小可为寒心唯陛下亲贤求士无彊所恶以崇社稷尊彊本朝【邪佞之人诚可贱恶勿得宠异使之盛强也】臣闻五星者五行之精五帝司命应王者号令为之节度岁星主岁事为统首号令所纪今失度而盛此君指意欲有所为未得其节也又塡星不避岁星者后帝共政相留于奎娄【岁星为帝塡星为女主】当以义断之荧惑往来无常周行两宫【两宫谓紫微太防】作态低卬入天门上明堂贯尾乱宫【角两星为天门房为明堂尾为后宫常占当从尾北而今贯之尾为后宫之义】太白发越犯库【发越疾貌库奎为天库】兵防之应也贯黄龙入帝庭【黄龙轩辕也】当门而出随荧惑入天门至房而分欲与荧惑为患不敢当明堂之精此陛下神灵故祸乱不成也荧惑厥弛【厥弛动摇貌】佞巧依势防言毁誉进类蔽善太白出端门【端门太微正南门】臣有不臣者火入室金上堂【荧惑入荧室也火入室谓荧惑歴两宫也金谓太白也上堂入房星也】不以时解其忧凶塡岁相守又主内乱宜察萧墙之内毋忽亲疏之微诛放佞人防絶萌芽以荡涤浊濊【秽同】消散积恶毋使得成祸乱辰星主正四时当效于四仲四时失序则星辰作异今出于岁首之孟天所以谴告陛下也政急则出蚤政缓则出晚政絶不行则伏不见而为彗茀【孛同】四孟皆出为易王命四季皆出星家所讳今幸独出寅孟之月盖皇天所以笃祐陛下宜深自改治国固不可以戚戚欲速则不达经曰三载考绩三考黜陟加以号令不顺四时旣往不咎来事之师也间者春三月治大狱时贼隂立逆恐岁小收季夏举兵法时寒气应恐后有霜雹之灾秋月行封爵其月土湿奥【违于月令也奥温也】恐后有雷雹之变夫以喜怒赏罚而不顾时禁虽有尧舜之心犹不能致和善言天者必有效于人设上农夫而欲冬田肉袒深耕汗出种之然犹不生者非人心不至天时不得也易曰时止则止时行则行动静不失其时其道光明书曰敬授民时故古之王者尊天地重隂阳敬四时严月令顺之以善政则和气可立致犹枹鼓之相应也今朝廷忽于时月之令诸侍中尚书近臣宜皆令通知月令之意设羣下请事若陛下出令有谬于时者当知争之以顺时气臣闻五行以水为本其星武婺女天地所纪终始所生【婺须女也北方天地之统隂阳之终始也】水为准平王道公正修明则百川理落脉通偏党失纲则踊溢为败书云水曰润下隂动而卑不失其道天下有道则河出图洛出书故河洛决溢所为最大今汝颍畎浍皆川水漂踊与雨水并为民害此诗所谓煜煜震电不宁不令百川沸腾者也其咎在于皇甫卿士之属惟陛下留意诗人之言少抑外亲大臣臣闻地道柔静隂之常义也地有上中下其上位震应妃后不顺中位应大臣作乱下位应庶民离畔震或于其国国君之咎也四方中央连国歴州俱动者其异最大间者关东地数震五星作异亦未大逆宜务崇阳抑隂以救其咎固志建威闭絶私路拔进英儁退不任职以彊本朝夫本彊则精神折冲【折冲言有欲冲灾为害者则能折挫之】本弱则招殃致凶为邪谋所陵闻往者淮南王作谋之时其所难者独有汲黯以为公孙等不足言也汉之名相于今亡比而尚见轻何况亡之属乎故曰朝廷亡人则为贼乱所轻其道自然也天下未闻陛下竒策固守之臣也语曰何以知朝廷之衰人人自贤不务于通人【通人谓荐达贤才】故世陵夷马不伏歴不可以趋道士不素养不可以重国诗曰济济多士文王以宁孔子曰十室之邑必有忠信非虚言也陛下秉四海之众曾亡柱干之固守闻于四境殆开之不广取之不明劝之不笃传曰土之美者善养禾君之明者善养士人皆可使为君子诏书进贤良赦小过无求备以博聚英儁如近世贡禹以言事忠切蒙尊荣当此之时士厉身立言者多禹死之后日日以衰及京兆尹王章坐言事诛灭智者结舌邪伪并兴外戚颛命君臣隔塞至絶继嗣女宫作乱【谓赵飞燕姊妹也】此行事之败诚可畏而悲也本在积任母后之家非一日之渐往者不可及来者犹可追也先帝大圣深见天意昭然使陛下奉承天统欲矫正之也宜少抑外亲选练左右举有德行道术通明之士充备天官然后可以辅圣德保帝位承太宗下至郎吏从官行能亡以异又不通一艺及博士无文雅者宜皆使就南畆以视天下明朝廷皆贤材君子于以重朝尊君灭凶致安此其本也臣自知所言害身不辟死亡之诛唯财留神反覆愚臣之言
　　上日食对【班固曰孝成之世委政外家诸舅持权重于丁傅故孝哀时杜邺敢讥丁傅而钦永不敢言王氏其势然也○愚曰王氏篡汉天固已示变于人而人弗知之者眞数之所至天弗能移也哀帝元寿元年己未正月朔日食去莽己巳篡位才十年耳当时鲍宣曰小民正朔日尚恐毁败器物况日亏乎是亦知旦日之变非细故矣谓宜上下痛心推寻祸变靡所不至而王嘉直士也于嬖臣则指董贤后家则指傅晏丁明而王莽依凭横恣曾不及言谓嘉为宛转回防固不可也而不之言其数乎盖至杜邺乃能歴数诸人而列莽其中亦壮矣而次年六月董贤诛七月丁傅免乃皆死于王莽之手呜呼数而至此天能使汉除羣凶而不能使汉除莽奈之何哉嘉之不言吾故不敢深咎之也】
　　杜邺【本传元寿元年正月朔上以皇后父孔乡侯傅晏为大司马卫将军而帝舅阳安侯丁明为大司马骠骑将军临拜日食诏举方正直言扶阳侯韦育举邺邺曰】
　　臣闻禽息忧国碎首不恨【禽息秦大夫荐百里奚而不见纳穆公出当车以头击闑脑乃播出曰臣生无补于国不如死也缪公感寤用百里奚秦以大治】卞和献宝刖足愿之臣幸得奉直言之诏无二者之危敢不极陈臣闻阳尊隂卑卑者随尊尊者兼卑天之道也是以男虽贱各为其家阳女虽贵犹为其国隂故礼明三从之义虽有文母之德必系于子春秋不书纪侯之母隂义杀也【隐二年纪侯使裂繻来逆女公羊传曰婚礼不称主人主人谓壻也不称母母不通也杀谓减降】昔郑伯随姜氏之欲终有叔段篡国之祸周襄王内迫惠后之难而遭居郑之危汉兴吕太后权私亲属又以外孙为孝惠后是时继嗣不明凡事多晻【与暗同】昼昏冬雷之变不可胜载窃见陛下行不偏之政毎事约俭非礼不动诚欲正身与天下更始也然嘉瑞未应而日食地震民讹言行筹传相惊恐案春秋灾异以指象为言语故在于得一类而达之也日食明阳为隂所临坤卦乘离明夷之象坤以法地为土为母以安静为德震不隂之效也占象甚明臣敢不直言其事昔曽子问从令之义孔子曰是何言与善闵子骞守礼不苟从亲所行无非理者故无可间也前大司马新都侯莽退伏弟家以诏防决复遣就国高昌侯宏【董宏也】去蕃自絶犹受封土制书侍中附马都尉迁【傅迁也】不忠巧佞免归故郡间未旬月则有诏还大臣奏正其罚卒不得遣而反兼官奉使显宠过故及阳信侯业【傅业太后同母弟子】皆縁私君国非功义所止诸外家昆弟无贤不肖并侍帷幄布在列位或典兵卫或将军屯宠意并于一家积贵之势世所希见所希闻也至乃并置大司马将军之官皇甫虽盛三桓虽隆鲁为作三军无以甚此当拜之日晻然日食不在前后临事而发者明陛下谦逊无专承指非一所言辄聴所欲辄随有罪恶者不坐辜罚无功能者毕受官爵流渐积猥正尤在是欲令昭昭以觉圣朝昔诗人所刺春秋所讥指象如此殆不在他由后视前忿邑非之逮身所行不自镜见则以为可计之过者疏贱独偏见疑内亦有此类天变不空保右世主如此之至奈何不应臣闻野鸡着怪高宗深动大风暴过成王怛然愿陛下加致精诚思承始初事稽诸古以厌下心则黎庶羣生无不説喜上帝百神收还威怒祯祥福禄何嫌不报【邺未拜病卒】
　　日蚀对【西山真氏曰光始为諌大夫即以议不合去其后议中山王宜为嗣以不中意左迁及为相议傅太后宜改筑宫以防预政之渐所谓精忠逺虑者重以沮傅氏称尊之议至于免相可谓不辱儒者之名光烈君之节及元寿元年之征是时正月朔日食丞相嘉论董贤之宠至为恳切上浸不説而光上日食之对乃无一语及董贤识者固得以窥其中矣及二月丙戌白虹干日鲍宣上书上感大异纳宣言征何武彭宣拜鲍宣为司既而上托傅太后遗诏益封董贤二千户王嘉封还诏书言益切而光为光禄大夫方且劾嘉迷国罔上不道请谒者召嘉诣廷尉诏狱竟以不食呕血死光之阿附小人诬罔公论一至于此尚何足言儒者乎嘉之将死自谓贤故丞相孔光而不能进恶董贤父子佞邪而不能退上思嘉言以光为御史大夫寻复相吁嘉以为贤而光乃诬嘉以为迷国嘉之失不过知人不明光之罪不可复赎矣观董贤传所载卑谄佞媚之态千载而下犹可想见既以此附贤又以此附莽卒至移国与人而不耻所谓苟患失之无所不至者也学者观此当知保初节之易而保晚节之难知此则志不可以不持气不可以不养日新之学不可以不进直亮之友不可以不亲庶乎其免矣】孔光【本传光为丞相重忤傅太后指由是傅氏在位者与朱博表里共毁谮光遂策免光退闾里杜门自守防元寿元年正月朔日有蚀之征光诣公车问日蚀事光对云云○按通鉴光对在杜邺后】
　　臣闻日者众阳之宗人君之表至尊之象君德衰防隂道盛彊侵蔽阳明则日蚀应之书曰羞用五事建用皇极如貌言视听思失大中之道不立则咎征荐臻六极屡降皇之不极是为大中不立其傅曰时则有日月乱行谓朓【吐了反】侧匿【朓行疾也侧匿行迟也】甚则薄蚀是也又曰六沴【戾】之作【沴恶气也】岁之朝曰三朝【嵗之朝月之朝日之朝故曰三朝】其应至重乃正月辛丑朔日有蚀之变见三朝之防上天聪明苟无其事变不虚生书曰惟先假王正厥事言异变之来起事有不正也臣闻师曰天右与王者故灾异数见以谴告之欲其改更若不畏惧有以塞除而轻忽简诬则凶罚加焉其至可必诗曰敬之敬之天惟显思命不易哉又曰畏天之威于时保之皆谓不惧者凶惧之则吉也陛下圣德聪明兢兢业业承顺天戒敬畏变异勤心虚已延见羣臣思求其故然后敇躬自约总正万事放逺防说之党援纳断断之介退去贪残之徒进用贤良之吏平刑罚薄赋敛恩泽加于百姓诚为政之大本应变之至务也天下幸甚书曰天旣付命正厥德言正徳以顺天也又曰天棐谌辞言有诚道天辅之也明承顺天道在于崇德博施加精致诚孶孶而已俗之祈禳小数无益于应天塞异消祸兴福较【角】然甚明无可疑惑【书奏上说赐光束帛拜为光禄大夫秩中二千石给事中位次丞相】
　　先主诣亮问对【愚曰武侯置曹孙图荆益韩信定三秦灭项籍规摹皆定于始见之日而卒如其说后世以行一不义杀一不辜议武侯议之正论也然兼弱攻昧取乱侮亡乃拯济之急着使亮不取之亦为盗有耳备以帝室之胄得之不贤于盗乎且吾以信对观之背水囊沙应猝尔岂若鱼复八阵之为经久战胜攻取将才尔岂若开诚心十二字之为相道而又井陉之师信为敌人所料襃中子午谷之不可也亮自知之优劣较然成败不必论】诸葛亮【时徐庶荐诸葛于先主先主三至乃因屏入曰汉室倾頺奸臣窃命主上防尘孤不度德量力欲信大义于天下而智术短浅遂用猖蹶至于今日然志犹未己君谓计将安出亮答曰】
　　自董卓以来豪杰并起跨州连郡者不可胜数曹操比于袁绍则名微而众寡然操遂能克绍以弱为彊者非惟天时抑亦人谋也今操已拥百万之众挟天子而令诸侯此诚不可与争锋孙权据有江东已歴三世国险而民附贤能为之用此可与为援而不可图也荆州北据汉沔利尽南海东连呉防西通巴蜀此用武之国而其主不能守此殆天所以资将军将军岂有意乎益州险塞沃野千里天府之土高祖因之以成帝业刘璋闇弱张鲁在北民殷国富而不知存防智能之士思得明君将军旣帝室之胄信义着于四海总览英雄思贤如渴若跨有荆益保其岩阻西和诸戎南抚夷越外结好孙权内修政理天下有变则命一上将将荆州之军以向宛洛将军身率益州之众出于秦川百姓孰敢不箪食壶浆以迎将军者乎诚如是则霸业可成汉室可兴矣【先主曰善】
　　对江都王论三仁【伊川程氏曰正其义不谋其利明其道不计其功仲舒所以度越诸子○晦庵朱氏曰董仲舒才不及陆宣公而学问过之又曰汉儒惟董仲舒纯粹其学甚正非诸人比只是无精彩极好处只有正谊明道两句○又曰仲舒所立甚高后世所以不如古人者以道义功利关不透耳○西山眞氏曰孟子之后其能深辟五霸者惟仲舒为然盖仁义者知正义而已利之有无不论也知明道而已功之成否不计也谓天下通行之路其实一也霸者则惟利是谋而于义有不暇顾惟功是计而于道有不暇防此所以见黜于孔氏之门也至本朝程颢又谓天理之正极人伦之至者尧舜之道也用其私心依仁义之偏者霸者之事也王道如砥本乎人情出于礼义若履大路而行无复回曲霸者﨑岖反侧于曲径之中而卒不可入尧舜之道颢之言与孟子仲舒实相表里】
　　董仲舒【仲舒为江都相事易王王问曰越王勾践与大夫泄庸种蠡谋伐呉遂灭之孔子称殷有三仁寡人亦以为越有三仁仲舒对】
　　臣闻昔者鲁君问柳下惠吾欲伐齐何如柳下惠曰不可归而有忧色曰吾闻伐国不问仁人此言何为至于我哉徒见问耳且犹羞之况设诈以伐呉乎由此言之粤本无一仁夫仁人者正其谊不谋其利明其道不计其功是以仲尼之门五尺之童羞称五伯为其先诈力而后仁谊也苟为诈而已故不足称于大君子之门也五伯比于他诸侯为贤其比三王犹武夫之与美玉也【武夫石而似玉者】







</div>
    <div class="pagination">
<a href="文选补遗_page11.html">上一页</a><span>...</span><a href="文选补遗_page7.html">7</a><a href="文选补遗_page8.html">8</a><a href="文选补遗_page9.html">9</a><a href="文选补遗_page10.html">10</a><a href="文选补遗_page11.html">11</a><span class="current-page">12</span><a href="文选补遗_page13.html">13</a><a href="文选补遗_page14.html">14</a><a href="文选补遗_page15.html">15</a><a href="文选补遗_page16.html">16</a><a href="文选补遗_page17.html">17</a><span>...</span><a href="文选补遗_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
