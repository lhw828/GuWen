<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 373 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 373 页/共 658 页</h1>
    <div class="content">
　　礼，先重後轻，则轻服临之。轻服临者，新亡新哀，以表新情，亦明亲亲不可无服。及其还家复著重者，是轻情轻服已行故也。今新死者在千里表，应服者以官役为限，奔临无由，乃以重包之。夫重服自前亡，非关新死，则新死无服也。岂应服之亲，卒为无服，宜制新轻之衰，以当往临之服。若新亡除既了，则反服先重，自然包之，前後二丧，人情与服，两得济乎？或难曰：“服以礼为主，礼有往临之衰，而无便制之服。如便制轻衰，恐非礼也。”答曰：“礼是经通之制，而鲁筑王姬之馆于外，《春秋》以为得礼之变，明变反合礼者，亦经之所许也。”（《通典》九十七）

　　○难改葬复虞

　　夫葬以藏形，庙以安神，改葬之神，在庙久矣，安得退之于寝，而虞之乎？若虞之于寝，则当复还于庙，不得但虞而已。（《通典》一百二，《尚书》下问，改葬应虞与不，案王肃丧服记云改葬缌，既虞而除之，傅纯难。）
梅陶
　陶，元帝初为王敦谘议参军，後除章郡太守成帝初为尚书，拜光禄大夫，有新论一卷，集二十卷。

　　○鹏鸟赋序

　　余既遭王敦之难，遂见忌录，居于武昌，其秋有野鸟入室，感贾谊鹏鸟，依而作焉。（《御览》九百二十七）

　　○与曹识书论陶侃

　　陶公机神明鉴似魏武，忠顺勤劳似孔明，陆抗诸人，不能及也。（《晋书·陶侃传》，尚书与亲人曹识书。）

　　○自叙

　　余居中丞，曾以法鞭皇太子傅，亲友莫不致谏，余笑而应之曰，堂高由于陛下，皇太子所以得崇于上，由吾奉王宪于下也，吾敢枉道曲媚，後皇太子特见延请，赐以清宴之礼，敬之如师。（《书钞》三十七，《初学记》十二，《御览》二百二十六，六百四十九）
环济
济，大兴中为太学博士，有《丧服要略》一卷，《帝王要略》十二卷。

　　○父母乖离议

　　春秋之义，纳室养姑，承继宗祀，聘纳事在，可许仕进，须侯清平。（《通典》九十八）
李玮
玮，爵里未详。

　　○宜招魂葬论难孔衍

　　礼祖祭是送神也。既葬三日，又祭于墓中，有灵座几筵饮燕之物，非唯藏形也。周武尚祭于毕，季子复命于墓，成公梦康叔相夺余飨。既葬迎神而返，博求神之道，孝子未忍离其亲耳。且宗庙是蒸尝之常宇，非为先灵常止此庙也，犹圆丘是郊祀之常处，非为天神常居此丘也。《诗》曰“祖考来格”，知自外至也。又曰“神保聿归”，归其幽冥也。卜宅安厝，亦安神也。伯姬火死，而叔弓如宋葬恭姬，皆其证也。宋玉先贤，光武明主，伏恭、范逡并通义理，亦主招魂葬，岂皆委巷乎？（《通典》一百三）
公沙歆
歆，北海人。

　　○宜招魂葬论

　　神灵止则依形，出则依主，墓中之座，庙中之主，皆所缀意仿佛耳。若俱归形于地，归神于天，则上古之法是而招魂之事非也。若吉凶皆质，宫不重仞，墓不封树，则中古之制得而招魂之事失也。若五服有章，龙重旒，事存送终，班秩百品，即生以推亡，依情以处礼，则近代之数密，招魂之理通矣。招魂者何必葬乎？盖孝子竭心尽哀耳。（《通典》一百三）
谷俭
俭字士风，湘州桂阳人，中兴初，刺史甘卓举秀才，策试高第，除中郎，寻归不复仕，有集一卷。

　　○角赋

　　夫角，以类推之，盖黄帝会群臣于太山，作清角之音，似两凤之双鸣，若二龙之齐吟，如丹蛇之翘首，似雄蛇之带矢。（《御览》三百三十八）

　　○夫没归宗未嫁而亡为服议

　　妇人夫没无子，有归宗更出之义。今姑愍彼无嗣，令还其党，欲令更出，则卫庄姜遣陈妫之比也。于兄弟之家者，兄弟宜服周，受姑命而归宗，夫之馀亲，不应有服。（《通典》九十九）
虞子卿
子卿，爵里未详。

　　○驳谷士风议

　　士风所议，妇人夫没无子，有归宗更适之义。昔姜氏以杀嫡立庶，归齐怨鲁，陈妫以子死君卒，于礼宜归。此妇非姜氏义绝之伦，无陈妫应出之事，其姑愍其守寡，欲令更适，此代俗之常意，非教训之道也。卫共伯之妻，父母欲夺而嫁之，誓而不去，就有姑命，未可要谓之必出也。（《通典》九十九）
孙霄
霄，会稽人，为琅邪国右常侍。

　　○谏为琅邪王焕营起陵园疏

　　臣闻法度典制，先王所重，吉凶之礼，事贵不过。是以世丰不使奢放，凶荒必务约杀。朝聘嘉会，足以展庠序之仪；殡葬送终，务以称哀荣之情。上无奢泰之谬，下无匮竭之困。故华元厚葬，君子谓之不臣；嬴博至俭，仲尼称其合礼。明伤财害时，古人之所讥；节省简约，圣贤之所嘉也。语曰，上之化下，如风靡草。京邑翼翼，四方所则，明教化法制，不可不慎也。陛下龙飞践阼，兴微济弊，圣怀劳谦，务从简俭，宪章旧制，犹欲节省，礼典所无，而反尚饰，此臣愚情窃所不安也。棺椁舆服旒た之属，礼典旧制，不可废阙。凶门柏历，礼典所无，天晴可不用，遇雨则无益，此至宜节省者也。若琅邪一国一时所用，不为大费，臣在机近，义所不言。今天台所居，王公百僚聚在都辇，凡有丧事，皆当供给材木百数，竹薄千计，凶门两表，衣以细竹及材，价直既贵，又非表凶哀之宜，如此过饰，宜从粗简。

　　又案《礼记》，国君之葬，棺椁之间容，大夫容壶，士容С。以壶С为差，则财大于壶明矣，椁周于棺，椁不甚大也。语曰，葬者藏也。藏欲其深而固也。椁大则难为坚固，无益于送终，而有损于财力。凶荒杀礼，经国常典，既减杀而犹过旧，此为国之所厚惜也。又《礼》，将葬，迁柩于庙祖而行，及墓即窆，葬之日即反哭而虞。如此，则柩不宿于墓上也。圣人非不哀亲之在土而无情于丘墓，盖以墓非安神之所，故修虞于殡宫。始则营草宫于山陵，迁神柩于墓侧，又非典也。非礼之事，不可以训万国。臣至愚至贱，忽求革前之非，可谓狂瞽不知忌讳。然今天下至弊，自古所希，宗庙社稷，远托江表半州之地，凋残以甚。加之荒旱，百姓困瘁，非但不足，死亡是惧。此乃陛下至仁之所矜愍，可忧之至重也。正是匡矫末俗，改张易调之时，而犹当竭已罢之人，营无益之事，殚已困之财，修无用之费，此固臣之所不敢安也。今琅邪之于天下，国之最大，若割损非礼之事，务遵古典，上以彰圣朝简易之至化，下以表万世无穷之规则，此刍荛之言有补万一，尘露之微有增山海。（《晋书·琅邪悼王焕传》）
沈充
充字士居，吴兴武康人，为王敦参军，迁吴兴太守，从敦举兵，败归，为故将吴儒所杀，有集二卷。

　　○鹅赋序

　　先大夫俞颍川者，殊精意于养鹅，求得可鹅，类于张猛虎，亦多好者，于时有绿眼黄喙，折翼赤头，家家有焉。然经颍川之好者焦叔明，以太康中，得大苍鹅，从喙至足，四尺有九寸，体色丰丽，鸣声惊人，三年而为暴犬所害，惜（《御览》作“苦”。）其不终，故为之赋云。（《艺文类聚》九十一，《御览》九百十九。）
杨泓
泓，爵里未详。

　　○拂舞序

　　自到江南，见白符舞，或言白凫鸠舞，云有此来数十年。察其词旨，乃是吴人患孙皓虐政，思属晋也。（《宋书·乐志》一）
刘嘏
　嘏，明帝时濮阳太守。

　　○上司徒府辨同姓为婚

　　同姓有庶姓，有正姓，有复姓，有单姓。锺云出于锺离之後，胡母与胡公同本。复锺单锺，复胡单胡，今年共婚，不以损一字为疏，增一字为亲；不以共其本为悔，取其同者为吝。宜理在可通，而得明始限之别，故婚姻不疑耳。今并时比族，年齐代等，至于庶姓，《礼记》书其别于上，始祖正姓明其断于下，以之通议，则人伦无阙。案音常总言博士议述叙姓变为始祖者，始此姓为祖也。此既非礼所谓始祖为正姓之义，即便弃经从意，谓义可通，如今众庶之家，或避国讳遁仇逃罪变音易姓者，便皆可言是始祖正姓。为婚之断，如此《礼》称“附远厚别”“百代不通”之义，复何所施乎？此惑之甚者也。论者又以为开通同姓婚，则令小人致滥。案礼自有限禁，之外，本自礼所不责。不可以不禁、礼所不应责者，而云通礼所应责也。王皆、王沈，魏晋名儒，同周室之後共婚者，二门谱第皆存。昌黎张仲娶范阳张连妹，谘张公而後婚。今日若考经据事，足以取正，唯大府裁之。（《通典》六十，濮阳太守刘嘏与同姓刘畴婚，司徒下太常，诸博士议非之，嘏以为云云。）

　　○与卞壶疏

　　尧妻舜女，其代不远。又《春秋》云“毕原酆郇，文之昭；于阝晋应韩，武之穆”。代俗之所惑，上惑尧舜之代，下惑应韩之昭穆，欲追过尧舜邪？则经历圣人。论者或谓巍巍荡荡之德，可以掩尧舜之疵；或谓代近姓异，可以通应韩之婚，岂其然哉！若代近姓异，可以通应韩之婚，则周公立百代之限，《礼记》云“娶于异姓，附远而厚别”，此二义复何所施？如其不然，则明始限之外，尧舜可以婚，理终之後，应韩可以通。尧舜之婚，以正姓分绝于上；应韩之通，庶姓异终于下也。绝则无系，终则更始，断可识矣。（《通典》六十）
黄士度
士度爵里未详。

　　○屏风颂序

　　太宁三年，皇帝诏遣殿上赍御屏风宝剑。嘉兹屏风，帝王之服，谨为述颂。（《书钞》一百三十二）

　　赐紫绶（《书钞》十九）
杨方
方字公回，会稽人，王导辟为司徒掾，转东安太守，迁司徒参军，出为高凉太守，有五经钩沈十卷，吴越春秋削繁五卷，集二卷。

　　○箜篌赋序

　　羽仪采绿采先轼鼓裳起于造木箜篌祖琴，琴考筑筝，作兹器于汉代。犹拟易之玄经。（《初学记》十六，案，此有脱误，覆检宋本误同，明刻本鼓<韦支>作，木作衣。）

　　○为虞领军张道顺文
</div>
    <div class="pagination">
<a href="全上古三代秦汉三国六朝文_page372.html">上一页</a><span>...</span><a href="全上古三代秦汉三国六朝文_page368.html">368</a><a href="全上古三代秦汉三国六朝文_page369.html">369</a><a href="全上古三代秦汉三国六朝文_page370.html">370</a><a href="全上古三代秦汉三国六朝文_page371.html">371</a><a href="全上古三代秦汉三国六朝文_page372.html">372</a><span class="current-page">373</span><a href="全上古三代秦汉三国六朝文_page374.html">374</a><a href="全上古三代秦汉三国六朝文_page375.html">375</a><a href="全上古三代秦汉三国六朝文_page376.html">376</a><a href="全上古三代秦汉三国六朝文_page377.html">377</a><a href="全上古三代秦汉三国六朝文_page378.html">378</a><span>...</span><a href="全上古三代秦汉三国六朝文_page374.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
