<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 223 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 223 页/共 658 页
  </h1>
  <div class="content">
   ◇议缓兴利改作
　　国以民为本，强由民力，财由民出。夫民殷国弱，民脊国强者，未之有也。故为国者，得民则治，失之则乱，若不爱利，而令尽用立效，亦为难也。是以《诗》叹「宜民宜人，受禄于天」。乞垂圣恩，宁济百姓，数年之间，国用少丰，然后更图。（《吴志·陆逊传》）
　　◇与关羽书
　　前承观衅而动，以律行师，小举大克，一何巍巍！敌国败绩，利在同盟，闻庆拊节，想遂席卷，共奖王纲。近以不敏，受任来西，延慕光尘，思禀良规。（《吴志·陆逊传》）
　　于禁等见获，遐迩欣叹，以为将军之勋足以长世。虽昔晋文城濮之师，淮阴拔赵之略，蔑以尚兹，闻徐晃等步骑驻旌，窥望麾葆。操猾虏也。忿不思难，恐潜增众，以逞其心。虽云师老，犹有骁悍。且战捷之后，常苦轻敌，古人杖术，军胜弥警，愿将军广为方计，以全独克。仆书生疏迟，忝所不堪，喜邻威德，乐自倾尽，虽未合策，犹可怀也。傥明注仰，有以察之。（同上）
　　◇答刘备
　　但恐军新破，创痍未复，始求通亲，且当自补，未暇穷兵耳。若不推算，欲复以倾覆之余，远送以来者，无所逃命。（《吴志·陆逊传》注引《吴录》）
　　◇假作答逯式书
　　得报恳恻，知与休久结嫌隙，势不两存，欲求归附，辄以密呈来书表闻，撰众相迎，宜潜速严，更示定期。（《吴志·陆逊传》）
　　◇答全琮
　　子弟苟有才，不忧不用，不宜私出，以要荣利。若其不佳，终为取祸。且闻二宫势敌，必有彼此，此古人之厚忌也。（《吴志·陆逊传》）
　　◇与全琮书
　　卿不师日而宿留阿寄，终为足下门户致祸矣。（《吴志·陆逊传》）

卷六十九·吴七
◎陆瑁
　　瑁字子璋，逊弟。嘉禾初征拜议郎选曹尚书。
　　◇谏亲征公孙渊疏
　　臣闻圣王之御远夷，羁縻而已，不常保有，故古者制地，谓之荒服，言慌惚无常，不可保也。今渊东夷小丑，屏在海隅，虽托人面，与禽兽无异。国家所为不爱货宝远以加之者，非嘉其德义也，诚欲诱纳愚弄，以规其马耳。渊之骄黠，恃远负命，此乃荒貊常态，岂足深怪？昔汉诸帝亦尝锐意以事外夷，驰使散货，充满西域，虽时有恭从，然其使人见害，财货并没，不可胜数。今陛下不忍ぉぉ之忿，欲越巨海，身践其土，群臣愚议，窃谓不安。何者？北寇与国，壤地连接，苟有间隙，应机而至。夫所以越海求马，曲意于渊者，为赴目前之急，除心腹之疾也。而更弃本追末，捐近治远，忿以改规，激以动众，斯乃猾虏所愿闻，非大吴之至计也。又兵家之术，以功役相疲，劳逸相待，得失之间，所觉辄多。且沓渚去渊，道里尚远，今到其岸，兵势三分，使强者进取，次当守船，又次运粮，行人虽多，难得悉用。加以单步负粮，经远深入，贼地多马，邀截无常。若渊狙诈，与北未绝，动从之日，唇齿相济。若实孑然无所凭赖，其畏怖远迸，或难卒灭。使天诛稽於朔野，山虏承间而起，恐非万安之长虑也。（《吴志·陆瑁传》）
　　夫兵革者，固前代所以诛暴乱、威四夷也。然其役皆在奸雄已除，天下无事，从容庙堂之上，以余议议之耳。至于中夏鼎沸，九域互之时，率须深根固本，爱力惜费，务自休养，以待邻敌之阙，未有正於此时，舍近治远，以疲军旅者也。昔尉佗叛逆，僭号称帝，于时天下安，百姓殷阜，带甲之数，粮食之积，可谓多矣，然汉文犹以远征不易，重兴师旅，告喻而已。今凶桀未殄，疆场犹警，虽蚩尤、鬼方之乱，故当以缓急差之，未宜以渊为先。愿陛下抑威住计，暂宁六师，潜神嘿规，以为后图，天下幸甚。（同上）
　　◇与暨艳书
　　夫圣人嘉善矜愚，忘过记功，以成美化。加今王业始建，将一大统，此乃汉高弃瑕录用之时也。若令善恶异流，贵汝、颖月旦之评，诚可以厉俗明教，然恐未易行也。宜远模仲尼之泛爱，中则郭泰之弘济，近有益於大道也。（《吴志·陆瑁传》）
　　◎陆凯
　　凯字敬风，逊族子，黄武初为永兴诸暨长，拜建武都尉。赤乌中除儋耳太守，迁建武校尉。五凤中拜巴丘督偏将军，封都乡侯，转武昌右部督，累迁荡魏绥远将军。永安中拜征北将军假节，领豫州牧。孙皓即位，迁镇西大将军，都督巴丘，领荆州牧，进封嘉兴侯。宝鼎元年迁左丞相。建衡元年卒，年七十二。有《吴先贤传》四卷，《太玄经注》十三卷，集五卷。
　　◇上表言宜优恤功臣後
　　吕蒙、凌统早亡，先帝痛悼不已。子并幼稚，皆内省中，称肉食之。（《书钞》一百四十五，《御览》八百六十三）
　　◇上表谏吴主皓
　　臣闻恶不可积，过不可长。积恶长过，丧乱之源也。是以古人惧不闻非，故设进善之旌，立敢谏之鼓。武公九十，思闻警戒，《诗》美其德，士悦其行。臣察陛下无思警戒之义，而有积恶之渐，臣深忧之，此祸兆见矣。故略陈其要，写尽愚怀。陛下宜克己复礼，述修前德，不可捐弃臣言，而放奢意，意奢情至，吏日欺民；民离则上不信下，下当疑上，骨肉相克，公子相奔。臣虽愚，暗於天命，以心审之，败不过二十稔也。臣常忿亡国之人夏桀、殷纣，亦不可使后人复忿陛下也。臣受国恩，奉朝三世，复以余年，值遇陛下，不能循俗，与众沈浮。若比干、伍员，以忠见戮，以正见疑，自谓毕足，无所馀恨，灰身泉壤，无负先帝，愿陛下九思，社稷存焉。（《吴志·陆凯传》注引《江表传》）
　　◇重表谏起宫
　　臣闻宫功当起，夙夜反侧，是以频烦上事，往往留中，不见省报，於邑叹息，企想应罢。昨食时，被诏曰：「君所谏，诚是大趣，然未合鄙意，如何？此宫殿不利，宜当避之，乃可以妨劳役，长坐不利宫乎？父之不安，子亦何倚？」臣拜纸诏，伏读一周，不觉气结于胸，而涕泣雨集也。臣年已六十九，荣禄已重，于臣过望，复何所冀？所以勤勤数进苦言者，臣伏念大皇帝创基立业，荣苦勤至，白发生於鬓肤，黄被於甲胄。天下始静，晏驾早崩，自含息之类，能言之伦，无不欷，如丧考妣。幼主嗣统，柄在臣下，军有连征之费，民有雕残之损。贼臣干政，公家空竭。今强敌当途，西州倾覆，孤罢之民，宜当畜养，广力肆业，以备有虞。且始徒都，属有军征，战士流离，州郡搔扰，而大功复起，徵召四方，斯非保国致治之渐也。
　　臣闻为人主者，禳灾以德，除咎以义，故汤遭大旱，身祷桑林，荧惑守心，宋景退殿，是以旱魃销亡，妖星移舍。今宫室之不利，但当克己复礼，笃汤、宋之至道，愍黎庶之困苦，何忧宫之不安，灾之不销乎？陛下不务修德，而务筑宫室，若德之不修，行之不贵，虽殷辛之瑶台，秦皇之阿房，何止而不丧身覆国，宗庙作墟乎？夫兴土功，高台榭，既致水旱，民又多疾，其不疑也。为父长安，使子无倚，此乃子离于父，臣离于陛下之象也。臣子一离，虽念克骨，茅茨不翦，复何益焉？是以大皇帝居于南宫，自谓过于阿房。故先朝大臣，以为宫室宜厚，备卫非常。大皇帝曰：「逆虏游魂，当爱育百姓，何聊趣於不急？」然臣下恳恻，由不获已，故裁调近郡，苟副众心，比当就功，犹豫三年。当此之时，寇钞慑威，不犯我境，师徒奔北，且西阻岷、汉，南州无事，尚犹冲让，未肯筑宫，况陛下危侧之世，又乏大皇帝之德，可不虑哉？愿陛下留意，臣不虚言。（《吴志·陆凯传》注引《江表传》）
　　◇疏悼王蕃
　　常侍王蕃，黄中通理，知天知物，处朝忠蹇，斯社稷之重镇，大吴之龙逢也。昔事景皇，纳言左右，景皇钦嘉，叹为异伦。而陛下忿其苦辞，恶其直对，枭之殿堂，尸骸暴弃。邦内伤心，有识悲悼。（《吴志·王蕃传》。按《陆凯传》亦有此疏，彼略删节。）
　　◇上疏谏吴主皓
　　臣闻有道之君，以乐乐民；无道之君，以乐乐身。乐民者，其乐弥长；乐身者，不久而亡。夫民者，国之根也。诚宜重其食，爱其命。民安则君安，民乐则君乐。自顷年以来，君威伤于桀纣，君明暗于奸雄，君惠闭于群孽。无灾而民命尽，无为而国财空，辜无罪，赏无功，使君有谬误之愆，天为作妖。而诸公卿媚上以求爱，困民以求饶，导君于不义，败政于淫俗，臣窃为痛心。今邻国交好，四边无事，当务息役养士，实其廪库，以待天时。而更倾动天心，搔扰万姓，使民不安，大小呼嗟，此非保国养民之术也。
　　臣闻吉凶在天，犹影之在形，响之在声也。形动则影动，形止则影止，此分数乃有所系，非在口之所进退也。昔秦所以亡天下者，但坐赏轻而罚重，政刑错乱，民力尽於奢侈，目眩于美色，志浊于财宝，邪臣在位，贤哲隐藏，百姓弃业，天下苦之，是以遂有覆巢破卵之忧。汉所以强者，躬行诚信，听谏纳贤，惠及负薪，躬请严穴，广采博察，以成其谋。此往事之明证也。
　　近者汉之衰末，三家鼎立，曹失纲纪，晋有其政。又益州危险，兵多精强，闭门固守，可保万世，而刘氏与夺乖错，赏罚失所，君恣意於奢侈，民力竭於不急，是以为晋所伐，君臣见虏。此目前之明验也。
　　臣暗於大理，文不及义，智慧浅劣，无复冀望，窃为陛下惜天下耳，臣谨奏耳目所闻见，百姓所为烦苛，刑政所为错乱，愿陛下息大功，损百役，务宽荡，忽苛政。
　　又武昌土地，实危险而脊确，非王都安国养民之处。船泊则沈漂，陵居则峻危，且童谣言：「宁饮建业水，不食武昌鱼；宁还建业死，不止武昌居。」臣闻翼星为变，荧惑作妖，童谣之言，生于天心，乃以安居而比死，足明天意，知民所苦也。
　　臣闻国无三年之储，谓之非国，而今无一年之畜，此臣下之责也。而诸公卿位处人上，禄延子孙，曾无致命之节，匡救之术，苟进小利於君，以求容媚，荼毒百姓，不为君计也。自从孙弘造义兵以来，耕种既废，所在无复输入，而分一家父子异役，廪食日张，畜积日耗，民有离散之怨，国有露根之渐，而莫之恤也。民力困穷，鬻卖儿子，调赋相仍，日以疲极，所在长吏，不加隐括，加有监官，既不爱民，务行威势，所在搔扰，更为烦苛，民苦万端，财力再耗，此为无益而有损也。愿陛下一息此辈，矜哀孤弱，以镇抚百姓之心。此犹鱼鳖得免毒螫之渊，鸟兽得离罗网之纲，四方之民，襁负而至矣。如此，民可得保，先王之国存焉。
　　臣闻五音令人耳不聪，五色令人目不明，此无益于政，有损于事者也。自昔先帝时，后宫列女，及诸织络，数不满百，米有畜积，货财有馀。先帝崩後，幼、景在位，更改奢侈，不蹈先迹。伏闻织络及诸徒坐，乃有千数，计其所长，不足为国财，然坐食官廪，岁岁相承，此为无益。愿陛下料出赋嫁，给与无妻者。如此，上应天心，下合地意，天下幸甚！
　　臣闻殷汤取士於商贾，齐桓取士於车辕，周武取士於负薪，大汉取士於奴仆。明王圣主取士以贤，不拘卑贱，故其功德洋溢，名流竹素，非求颜色而取好服、捷口、容悦者也。臣伏见当今内宠之臣，位非其人，任非其量，不能辅国匡时，群党相扶，害忠隐贤。愿陛下简文武之臣，各勤其官，州牧督将，藩镇方外，公卿尚书，务修仁化，上助陛下，下拯黎民，各尽其忠，拾遗万一，则康哉之歌作，刑错之理清。愿陛下留神，思臣愚言。（《吴志·陆凯传》）
　　◇上疏谏吴主皓不遵先帝二十事
　　皓遣亲近赵钦口诏报凯前表曰：「孤动必遵先帝，有何不平？君所谏非也。又建业宫不利，故避之，而西宫室宇摧朽，须谋移都，何以不可徒乎？」凯上疏曰：
　　「臣窃见陛下执政以来，阴阳不调，五星失晷，职司不忠，奸党相扶，是陛下不遵先帝之所致。（《江表传》载此表曰：「臣拜受明诏，心与气结，陛下何心之难悟，意不聪之甚也。」）夫王者之兴，受之於天，修之由德，岂在宫乎？而陛下不谘之公辅，便盛意驱驰，六军流离悲惧，逆犯天地，天地以灾，童歌其谣。纵令陛下一身得安，百姓愁劳，何以用治？此不遵先帝一也。臣闻有国以贤为本，夏杀龙逢，殷获伊挚，斯前世之明效，今日之师表也。中常侍王蕃黄中通理，处朝忠謇，斯社稷之重镇，大吴之龙逢也。而陛下忿其苦辞，恶其直对，枭之殿堂，尸骸暴弃。邦内伤心，有识悲悼，咸以吴国夫差复存。先帝亲贤，陛下反之，是陛下不遵先帝二也。臣闻宰相，国之柱也。不可不强，是故汉有萧、曹之佐，先帝有顾、步之相，而万琐才，凡庸之质，昔从家隶，超步紫闼，于已丰，于器已溢，而陛下爱其细介，不访大趣，荣以尊辅，越尚旧臣。贤良愤惋，智士赫咤，是不遵先帝三也。先帝忧民过于婴孩，民无妻者以妾妻之，见单衣者以帛给之，枯骨不收而取埋之。而陛下反之，是不遵先帝四也。昔桀、纣灭由妖妇，幽、厉乱在嬖妾，先帝鉴之，以为身戒，故左右不置淫邪之色，后房无旷积之女。今中宫万数，不备嫔嫱，外多鳏夫，女吟於中。风雨逆度，正由此起，是不遵先帝五也。先帝忧劳万机，犹惧有失。陛下临阼以来，游戏后宫，眩惑妇女，乃令庶事多旷，下吏容奸，是不遵先帝六也。先帝笃尚朴素，服不纯丽，宫无高台，物不雕饰，故国富民充，奸盗不作。而陛下征调州郡，竭民财力，土被玄黄，宫有朱紫，是不遵先帝七也。先帝外杖顾、陆、朱、张，内近胡综、薛综，是以庶绩雍熙，邦内清肃。今者外非其任，内非其人，陈声、曹辅，斗筲小吏，先帝之所弃，而陛下幸之，是不遵先帝八也。先帝每宴见群臣，抑损醇Ο，臣下终日无失慢之尤，百寮庶尹，并展所陈。而陛下拘以视瞻之敬，惧以不尽之酒。夫酒以成礼，过则败德，此无异商辛长夜之饮也，是不遵先帝九也。昔汉之桓、灵，亲近宦竖，大失民心。今高通、詹廉、羊度，黄门小人，而陛下赏以重爵，权以战兵。若江渚有难，烽燧互起，则度等之武不能御侮明也。是不遵先帝十也。今宫女旷积，而黄门复走州郡，条牒民女，有钱则舍，无钱则取，怨呼道路，母子死诀，是不遵先帝十一也。先帝在时，亦养诸王太子，若取乳母，其夫复役，赐与钱财，给其资粮，时遣归来，视其弱息。今则不然，夫妇生离，夫故作役，儿从后死，家为空户，是不遵先帝十二也。先帝叹曰：「国以民为本，民以食为天，衣其次也。三者，孤存之於心。」今则不然，农桑并废，是不遵先帝十三也。先帝简士，不拘卑贱，任之乡闾，效之于事，举者不虚，受者不妄。今则不然，浮华者登，朋党者进，是不遵先帝十四也。先帝战士，不给他役，使春惟知农，秋惟收稻，江渚有事，责其死效。今之战士，供给众役，廪赐不赡，是不遵先帝十五也。夫赏以劝功，罚以禁邪，赏罚不中，则士民散失。今江边将士，死不见哀，劳不见赏，是不遵先帝十六也。今在所监司，已为烦猥，兼有内使，扰乱其中，一民十吏，何以堪命？昔景帝时，交趾反乱，实由兹起，是为遵景帝之阙，不遵先帝十七也。夫校事，吏民之仇也。先帝末年，虽有吕壹、钱钦，寻皆诛夷，以谢百姓。今复张立校曹，纵吏言事，是不遵先帝十八也。先帝时，居官者咸久于其位，然后考绩黜陟。今州郡职司，或莅政无几，便征召迁转，迎新送旧，纷纭道路，伤财害民，於是为甚，是不遵先帝十九也。先帝每察竟解之奏，常留心推接，是以狱无冤囚，死者吞声。今则违之，是不遵先帝二十也。若臣言可录，藏之盟府；如其虚妄，治臣之罪。愿陛下留意。（」《吴志·陆凯传》）
　　◇奏重备西陵
　　臣愚以西陵国之关首，宜重其备；备重则敌不敢轻，轻备则为敌所侮。（《艺文类聚》六）
　　◇奏事
　　诸暨永安出御丝。（《御览》八百十四）
　　◇吴先贤传赞
　　◇扬州别驾从事戴矫
　　猗猗茂才，执节云停。志励秋霜，冰洁玉清。（《初学记》十七）
　　◇奋武将军顾承
　　於铄奋武，奕奕全德。在家必闻，鸿飞高陟。（同上）
　　◇上虞令史胄
　　猗猗上虞，金蓥玉贞。凤立鸾寺，邈矣不倾。（同上）
　　◎陆抗
　　抗字幼节，逊次子。赤乌中拜建武将军校尉，迁立节中郎将。建兴初拜奋威将军。太平中迁征北将军。永安中拜镇军将军，都督西陵。孙皓即位，加镇军大将军，领益州牧。凤皇二年拜大司马荆州牧。
　　◇陈时宜疏
　　臣闻德均则众者胜寡，力侔则安者制危，盖六国所以兼并于强秦，西楚所以北面于汉高也。今敌跨制九服，非徒关右之地；割据九州，岂但鸿沟以西而已。国家外无连国之援，内非西楚之强，庶政陵迟，黎民未，而议者所恃，徒以长川峻山，限带封域，此乃守国之末事，非智者之所先也。臣每远惟战国存亡之符，近览刘氏倾覆之衅，考之典籍，验之行事，中夜抚枕，临餐亡食。昔匈奴未灭，去病辞馆；汉道未纯，贾生哀泣。况臣王室之出，世荷光宠，身名否泰，与国同戚，死生契阔，义无苟且，夙夜忧怛，念至情惨。夫事君之义犯而勿欺，人臣之节匪躬是殉，谨陈时宜十七条如左。（《吴志·陆抗传》云：「十七条失本，故不载。」）
　　◇请抑黜群小疏
　　臣闻开国承家，小人勿用，靖谮庸回，唐书攸戒，是以雅人所以怨刺，仲怪所以叹息也。春秋以来，爰及秦、汉，倾覆之畔，未有不由斯者也。小人不明理道，所见既浅，虽使竭情尽节，犹不足任，况其奸心素笃，而憎爱移易哉？苟患失之，无所不至。今委以聪明之任，假以专制之威，而冀雍熙之声作，肃清之化立，不可得也。方今见吏，殊才虽少，然或寇冕之胄，少渐道教。或清苦自立，资能足用，自可随才授职，抑黜群小，然后俗化可清，庶政无秽也。（《吴志·陆抗传》）
　　◇戒动师旅疏
　　臣闻《易》贵随时，《传》美观衅，故有夏多罪而殷汤用师，纣作淫虐而周武授钺。苟无其时，玉台有忧伤之虑，孟津有反旆之军。今不务富国强兵，力农畜谷，使文武之才效展其用，百揆之署无旷厥职，阴黜陟以厉庶尹，审刑罚以示劝沮，训诸司以德，而抚百姓以仁，然后顺天承运，席卷宇内，而听诸将徇名，穷兵黩武，动费万计，士卒雕瘁，寇不为衰，而我已大病矣！今争帝王之资，而昧十百之利，此人臣之奸便，非国家之良策也。昔齐鲁三战，鲁人再克而亡不旋踵。何则？大小之势异也。况今师所克获，不补所丧哉？且阻兵无众，古之明鉴，诚宜暂息进取小规，以畜士民之力，观衅伺隙，庶无悔吝。（《吴志·陆抗传》）
　　◇疾病上疏
　　西陵建平，国之蕃表，既处下流，受敌二境。若敌泛舟顺流，舳舻千里，星奔电迈，俄然行至，非可恃援他部以救倒悬也。此乃社稷安危之机，非徒封疆侵陵小害也。臣父逊昔在西垂陈言，以为西陵国之西门，虽云易守，亦复易失。若有不守，非但失一郡，则荆州非吴有也。如其有虞，当倾国争之。臣往在西陵，得涉逊迹，前乞精兵三万，而至者循常，未肯差赴。自步阐以后，益更损耗。今臣所统千里，受敌四处，外御强对，内怀百蛮，而上下见兵财有数万，羸弊日久，难以待变。臣愚以为诸王幼冲，未统国事，可且立傅相，辅导贤姿，无用兵马，以妨要务。又黄门竖宦，开立占募，兵民怨役，逋逃入占。乞特诏简阅，一切料出，以补疆场受敌常处，使臣所部足满八万，省息众务，信其赏罚，虽韩、白复生，无所展巧。若兵不增，此制不改，而欲克谐大事，此臣之所深戚也。若臣死之后，乞以西方为属。愿陛下思览臣言，则臣死且不朽。（《吴志·陆抗传》）
　　◇请原薛莹
　　夫俊者，国家之良宝，社稷之贵资，庶政所以伦叙，四门所以穆清也。故大司农楼玄、散骑中常侍王蕃、少府李勖，皆当世秀颖，一时显器，既蒙初宠，从容列位，而并旋受诛殛，或圮族替祀，或投弃荒裔。盖《周礼》有赦贤之辟，《春秋》有宥善之义。《书》曰：「与其杀不辜，宁失不经。」而蕃等罪名未定，大辟以加，心经忠义，身被极刑，岂不痛哉！且已死之刑，固无所识，至乃焚烁流漂，弃之水滨，惧非先王之正典，或甫侯之所戒也。是以百姓哀耸，士民同戚。蕃、勖永已，悔亦靡及，诚望陛下赦召玄出，而顷闻薛莹卒见逮录，莹父综纳言先帝，傅弼文皇。及莹承基，内厉名行，今之所坐，罪在可宥。臣惧有司未详其事，如复诛戮，益失民望。乞垂天恩，原赦莹罪，哀矜庶狱，清澄刑网，则天下幸甚！（《吴志·陆抗传》）

卷七十·吴八
◎陆景
　　景字士仁，抗次子，尚公主，拜骑都尉，封毗陵侯，拜偏将军中夏水军督，天纪末为王别军所杀，有《典语》十卷，《典语别》二卷，集一卷。
　　◇与兄书（案：景兄名晏）
　　向诀不知所言，追惟衔恨，恨结胸怀，怀此恋恨，何时可言！望路则尚近，别已千里，其为思结，缠在心膂。於是离析，路人悲之。况处此戚，兼之懿好，情之感咽，何时可胜！念兄始出，既当劳思，严寒向隆，经作轲，既宜保德，为世何资。厚自珍爱。（《艺文类聚》二十一）
　　自寻外役，出入三年，缘兄之笃睦，必时存之。宝录兄书，积之盈笥，不得新命，无以自慰，时辄温故，以释其思。有信忘数字，每见手迹，如复暂会。（《艺文类聚》二十一。案：《类聚》二十一有陆景答从兄安成王书，考吴时诸陆，无封安成王者，其文亦不类，当是也，今改编入《全梁文》。）
　　◇书
　　获答虎蔚，德音孔昭，披纸寻句，粲然耀眼。（《北堂书钞》一百三《书记篇》）
　　◇诫盈
　　富贵，天下之至荣；位势，人情之所趋。然古之智士，或山藏林窜，忽而不慕；或功成身退，逝若脱屣者，何哉？盖居高畏其危，处满惧其盈，富贵荣势，本非祸始，而多以凶终者，持之失德，守之背道，道德丧而身随之矣。是以留侯、范蠡，弃贵如遗；叔敖、萧何，不宅美地。此皆知盛衰之分，识倚伏之机，故身全名著，与福始卒。自此以来，重臣贵戚，隆盛之族，莫不罹患构祸，鲜以善终。大者破家，小者灭身。唯金张子弟，世履忠笃，故保贵持宠，祚锺昆嗣。其余祸败，可为痛心。（《艺文类聚》二十三，《御览》四百五十九）
　　◇典语
　　（谨案：《隋志·儒家》注：「典语十卷，典语别二卷，并吴中夏督陆景撰亡。」《旧唐志》有《典语》，无《典语》别，《新唐志》作《典训》，皆十卷。《三国志》：「陆抗子五：晏、景、玄、机、云。」景字士仁，澡身好学，著书数十篇。王东下，景及兄晏俱遇害，其书宋不箸录，而民间仅或流传。三年前，闻绍兴王君理堂游幕山左，携有宋写残本二卷，余未获见之，仅从《群书治要》写出七篇，益以各书所载为一卷，他日理堂获吾书合订之，以广其传》，岂非美事？嘉庆十九年岁次甲戌八月。）
　　爵禄赏罚，人主之威柄，帝王之所以为尊者也。故爵禄不可不重：重之则居之者贵，轻之则处之者贱。居之者贵，则君子慕义；取之者贱，则小人觊觎。君子慕义，治道之兆；小人觊觎，乱政之渐也。《易》曰：「圣人之大宝曰位，何以守位曰人。」故先王重于爵位，慎于官人；制爵必俟有德，班禄必施有功。是以见其爵者昭其德，闻其禄者知其功。然犹戒以威罚，劝以黜陟，显以锡命，耀以车服，故朝无旷官之讥，士无尸位之责矣。夫无功而受禄，君子犹不可，况小人乎？孔子所以耻禀丘之封，而恶季氏之富也。故曰「富与贵，是人之所欲，不以其道得之，不处」。苟得其志，执鞭可为；苟非其道，卿相犹避。明君不可以虚授，人臣亦不可以苟受也。《书》曰：「天工人其代之。」是以圣帝明王，重器与名，尤慎官人。故周褒申伯，吉甫箸诵；祈父失职，诗人作刺；王商为宰，单于震畏；千秋登相，匈奴轻汉。推此言之，官人封爵，不可不慎也。官得其人，方类相求，虽在下位，士以为荣也。俗以货成，位失其守，虽则三公，士以为辱也。故王阳在位，贡公弹冠；王许并立，班伯耻之。天子据率士之资，总三才之任，以制御六合，统理群生，固未易为也。是以圣帝明王，忧劳待旦，勤於日昃，未有不汲汲於求贤，勤勤於远恶者也。故大舜招二八於唐朝，投四凶於荒裔，殛鲧不嫌登禹，亲仁也；举子不为宥父，远恶也，以能昭德立化，为百王之命也。夫世之治乱，国之安危，非由他也。俊在官，则治道清；奸佞干政，则祸乱作。故王者任人，不可不慎也。得人之道，盖在於敬贤而诛恶也；敬一贤则众贤悦，诛一恶则众恶惧。昔鲁诛少正，佞人变行；燕礼郭隗，群士响至，非其效与？然人主处於深宫之中，生於禁闼之内，眼不亲见臣下之得失，耳不亲闻贤愚之否臧，焉知臣下谁忠谁否、谁是谁非？须当留意隐括，听言观行，验之以实，效之以事，能推事效实，则贤愚明而治道清矣。
　　王者所以称天子者，以其号令政治，法天而行故也。夫天之育万物也，耀之以日月，纪之以星辰，运之以阴阳，成之以寒暑，震之以雷霆，润之以云雨。天不亲事，而万事归功者，以所任者得其宜也。然握玑，御七辰，调四时，制五行，此盖天子之所为任者也。孔子曰：「唯天为大，唯尧则之。」帝王之盛莫过虞。昔帝尧之末，洪水有滔天之灾，民有昏垫之忧，于是咨嗟四岳，举及侧陋。虞舜既登，百揆时叙，二八龙腾，并干唐朝，故能扬严亿载，冠德百王。舜既受终，并简俊德，咸列庶官，从容垂拱，身无一劳，而庶事归功，光炎百世者，所任得其人也。
　　天子所以立公卿、大夫、列士之官者，非但欲备员数设虚位而已也。以天下至广，庶事总猥，非一人之身所能周理，故分官别职，各守其位。事有大小，故官有尊卑；人有优劣，故爵有等级。三公者，帝王之所杖也。自非天下之俊德，当世之良材，即不得而处其任；处其任者，必荷其责；在其任者，必知所职。夫巨辅社稷，佐日扬光，协齐七政，宣化四方，此三公之职。笾豆之事，则有司存。大臣不亲细事，犹周鼎不调小味也。故《书》曰：「元首丛哉？股肱惰哉？庶事隳哉？」此之谓也。陈平曰：「宰相者，上佐天子，理阴阳，外抚四夷诸侯，内亲附百姓，使卿大夫各得（「得」字下旧衍「其」字，依《汉书·陈平传》删。）任其职也。」可谓知其任者也。
　　天下至广，万机至繁，人主以一人之身，处重仞之内，而御至广之士，听至繁之政，安知万国之声息，民俗之动静乎？故古之圣帝，立辅弼之臣，列官司之守，劝之以爵赏，戒之以刑罚，故明诚以效其功，考绩以核其能，德高者位尊，才优者任重，人主总君谟以观众智，杖忠贤而布政化，明耳目以来风声，进直言以求得失。夫如是，虽广必周，虽繁必理。何则？御之有此具也。夫君称元首，臣云股肱，明大臣与人主一体者也。克明俊德，守位以人，所以强四支而辅体也。其为己周，岂细也哉？苟非其选，器不虚假；苟得其人，委之无疑。君之任臣，如身之信手；臣之事君，亦宜如手之系身，安则共乐，痛则同忧。其上下协心，以治世事，不俟命而自勤，不求容而自亲，何则？相信之忠著也。是以天子改容於大臣，所以动之也；人臣尽命於君上，所以报德也。宠之以爵级，而天下莫不尊其位；任之以重器，天下莫不敬其人；显之（《御览》七百七十三作「臣」。）以车服，天下莫不瞻其荣者，以其荷光景於辰耀，登（疑有「泰」字。）阶于天路也。若此之人，进退必足动天地而应列宿也。故选不可以不精，任不可以不信，进不可以不礼，退不可以权辱。昔贾生尝陈阶级，而文帝加重大臣，每贤其遗言，博引古今，文辞雅伟，真君人之至道，王臣之硕谟也。
　　夫料才核能，治世之要也。凡人之才，用有所周，能有偏达，自非圣人，谁兼资百行，备贯众理乎？故明君圣主，裁而用焉。昔舜命群司，随才守位；汉述功臣，三杰异称，况非此俦，而可备责乎？且造父善御，师旷知音，皆古之至奇也。使其探（旧校云「探」疑「换」）事易伎，则彼此俱屈，何则？才有偏达也。人之才能，幸皆此类，不可不料也。若任得其才，才堪其任，而国不治者，未之有也。或有用士而不能以治者，既任之，不尽其才，不核其能，故功难成而世不治也。马无辇重之任，牛无千里之迹，违其本性，责其效事，岂可得哉？使韩信下帷，仲舒当戎，于公驰说，陆贾听讼，必无曩时之勋，而显今日之名也。何则？素非才之所长也。推此论之，何可不料哉！
　　政有宜於古而不利今，有长于彼而不行於此者。风移俗易，每世则变，故结绳之治，五帝不行；三代损益，政法不同；随时改制，所以救弊也。《易》曰：「随时之义大矣哉！」孔子曰：「不教民战，是谓弃之。」司马法曰：「国虽大，好战必亡；天下虽安，忘战必危。」明用武有时。昔秦杖威用武，卒成王业，吞灭六国，帝有天下；而不斟酌唐虞，以美其治，损益三代，以御其世，尔乃废先圣之教，任残酷之政，阻兵行威，暴虐海内，故百姓怨毒，雄桀奋起，至於二世，社稷湮灭，非武不能取，而所守之者非也。《传》曰：「夫兵犹火也。不戢将自焚。」秦无戢兵之虑，故有自焚之祸，好战必亡，此之谓也。徐偃王好行仁义，不修武备，楚人伐之，身死国灭。天下虽安，武不可废。况以区区之徐，处争夺之世乎？忘战必危，此之谓也。汉高帝发迹泗水，龙起丰沛，仁以怀远，武以弭难，任奇纳策，遂埽秦项，被以惠泽，饰以文德，文武并作，祚流世长，此高帝之举也。秦、汉俱杖兵用武，以取天下，汉何以昌？秦何以亡？秦知取而不知守，汉取守之具备矣乎！中世，孝武以成功恢帝纲，元成以儒术失皇纲，德不堪也。王莽之世，内尚文章，外缮师旅，立明堂之制，修辟雍之礼，招集儒学，思遵古道，文武之事备矣；然而命绝於渐台，支解於汉刃者，岂文武之不能治世哉？而用之者拙也！班输骋功於利器，拙夫操刀而伤手，非利器有害於工匠。而夫膏梁旨馔，时或生疾；针艾药石，时或瘳疾，故体病而攻之以针艾，疾瘳则养之以膏梁；文武之道，亦犹是矣。世乱则威之以师旅，道治则被之以文德。
　　天生民，授之以君，所以综理四海，收养品庶也。王者据天位，御万国，临兆民之众，有率士之资，此所以尊者也。然宫室壮观，出于民力；器服珍玩，生于民财；千乘万骑，由于民众。无此三者，则天子魁然独在，无所为尊者也。明主知（本作「智」，以意改。）君阶民以为尊，国须政而后治。其恤民也，忧劳待旦，日昃忘飧，恕己及下，务在博爱。临御华殿，轩槛华美，则欲民皆有容身之宅，庐室之居；窈窕盈堂，美女侍侧，则欲民皆有配匹之偶，室家之好；肥肉淳酒，珠膳玉食，则欲民皆有余粮之资，充饥之饴，轻裘累暧，衣裳重玺，则欲民皆有温身之服，御寒之备：凡四者生民之本性，人情所共有，故明主乐之于上，亦欲士女欢之于下，是以仁惠广洽，家安厥所。临军则士忘其死，御政则民戴其化，此先王之所以丰动祚享长期者也。若居无庇首之庐，家无配匹之偶，口无充饥之食，身无蔽形之衣，婚姻无以致聘，死葬无以相恤，饥寒入于肠骨，悲愁出于肝心，虽百舜不能杜其怨声，千尧不能成其治迹。是以明王御世，恤民养士，恕下以身，自近及远，化通宇宙，不惧民之不安，故能康厥世治，播其德教焉。（已上并《群书治要》）
　　若冲风之摧枯枝，烈火之炎寒草，武王伐纣势然也。（《北堂书钞》未改本一百十七，《御览》八百六十八）
　　清气漂於表云之上。（《文选》王僧达《答颜延年诗》注）
　　神农尝百草，尝五谷，民乃粒食。（《御览》七十八）
　　戈刀虽备於执事，而无所扬其锋。（《御览》三百五十一）
　　周世以膏腴之沃壤，丰镐之宝地，大启封境，以封骄泰。释鞍投，假骥他人，欲无陵己，其可得乎？（《御览》三百五十八）
　　所谓文者，非徒执卷于儒生之门，摅笔於翰墨之采，乃贵其造化礼乐之渊之盛也。（《御览》五百八十五）
　　吴朝贡岁，或犯道背理，雕车丽服，横陵市路。车服虽侈，人不为荣。宫室虽美，士不过门。（《御览》七百七十三）
　　飞车策马，横腾超迈。来如雾合，去若云散。得志则进，失意则退。（《御览》七百七十三）
　　狻犭卢之狗，吠于庙门。社稷之鼠，窜于坐侧。（《御览》九百十一）
　　孤将兴水军一万，从风举帆，朝发海岛，暮至沓渚。（《御览》七百七十一）
　　◎朱据
　　据字子范，吴郡吴人。黄武初征拜五官郎中，补侍御史，拜建义校尉。黄龙初征尚公主，拜左将军，封云阳侯。赤乌中迁骠骑将军。后坐争废太子事左迁新都郡丞，未到，为孙弘所谮，赐死。
  </div>
  <div class="pagination">
   <a href="全上古三代秦汉三国六朝文_page222.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page218.html">
    218
   </a>
   <a href="全上古三代秦汉三国六朝文_page219.html">
    219
   </a>
   <a href="全上古三代秦汉三国六朝文_page220.html">
    220
   </a>
   <a href="全上古三代秦汉三国六朝文_page221.html">
    221
   </a>
   <a href="全上古三代秦汉三国六朝文_page222.html">
    222
   </a>
   <span class="current-page">
    223
   </span>
   <a href="全上古三代秦汉三国六朝文_page224.html">
    224
   </a>
   <a href="全上古三代秦汉三国六朝文_page225.html">
    225
   </a>
   <a href="全上古三代秦汉三国六朝文_page226.html">
    226
   </a>
   <a href="全上古三代秦汉三国六朝文_page227.html">
    227
   </a>
   <a href="全上古三代秦汉三国六朝文_page228.html">
    228
   </a>
   <span>
    ...
   </span>
   <a href="全上古三代秦汉三国六朝文_page224.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
