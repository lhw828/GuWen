<!DOCTYPE html>
<html>
<head>
    <meta charset="UTF-8">
    <title>唐文续拾 - 第 86 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐文续拾 - 第 86 页/共 91 页</h1>
    <div class="content">    君讳义普，字智周，乐安人也。受命作周，懿亲分卫，肥泉自远，瓜瓞攸兴。儒术著闻，卿有声於霸楚；兵法修列，武流称於强吴。兴公之藻思文河，安国之属词史笔，并播之谣俗，传诸好事。曾祖信，魏拜露门博士。武闱训胃，槐市说经，玉柄增辉，璧池逾浚。祖进，周晋州长史、魏州刺史。师舆奥壤，露冕雄州，誉重沂歌，爱深并竹。父乾，隋郾城、陈仓二县令。弦桐表逸，绾墨凝威，卓令耻其移螟，成人愧其冠范。君积基三袭，腾芳八桂，参元蕴睿，辩日飞英，涯岸自高，波澜莫究。以明经擢第，释褐魏州昌乐县令。导德齐礼，今古攸难，君顾水火以铭怀，佩韦弦而取诫。疲人有耻，犷俗知方。子承景至孝有闻，高材缉誉，情深色养，有怀捧檄。上元之岁，从宦河东，奉以之官，获申温清。而徂舂不驻，靖树难追，粤以二年正月二日终於官舍，春秋九十有三。夫人李氏言容著美，琴瑟克谐，逝先风露，奄同泉壤。君雅道绝伦，贞风迈俗。颍川英杰，许以黄中；谯国俊贤，方之白起。重以虚舟在己，仁心拯物，妙达元言，归心释教。爰自弱冠，洎乎华发，饮食薰辛，嗜欲咸遣，每行般舟道，常诵《法华经》。未终之前，若有神应，恒咏薛开府诗云：“昨望巫山峡，流泪满征衣。今赴长安道，含笑逐春归。”词气凄惋，左右伤恻。自是数日而终。嗟乎！知命不忧，托文见意。君尝以为次房交梦，近乎怀土之心；卞言留，几乎达人之智。故赵文子之择地，杨王孙之不袭，其得意哉！承景今任雍州高陵县尉，聿遵先旨，改窆京畿。即以文明元年五月廿一日卜葬於高陵县之西南乐安乡之偶原，礼也。尔其东界黄河，遥临晋邑，西郊黑水，近带秦。前望终南，得夏公之宝气；却居渭北，枕尚父之璜津。是知黄壤四隅，白楸三衽，延陵魂魄，无所不之，丘也东西，焉能不识。嗟原穸之难晓，叹阴沟之永，托元石以披文，庶清徽之不坠。其词曰：
    苇载颂，淇竹传诗。悠哉长发，邈矣丕基。卿传儒雅，武善兵师。家承簪绂，业茂基兹。於铄通贤，惟材之秀。礼义缰锁，人伦领袖。环堵业殚，金ぷ学富。从政之道，德音以茂。制锦非学，棼丝易理。潘训自轻，游弦知耻。脱屣城邑，披襟田里。傲睨风云，徘徊林汜。夜壑舟徙，悲泉景昃。斗蚁翻声，巢{任鸟}驶翼。万化斯尽，九冥谁测。清风，泠泠不息。（《十二砚斋金石录》）
    ○袁氏墓志
    夫人袁氏，洛州永昌县人。曾祖君正，梁秘书监太子詹事。祖□，随秘书监赠上柱国阳夏县开国公。父大业，唐海州句阝山县令。以圣历二年十月四日遘疾，终於乾封县太平里第。以圣历三年正月十五日权殡於长安县龙首乡龙首原。（石刻。《金石续编》六）
    ○唐故妫州参军赵府君墓志
    □讳□□，字践冰，中山下曲阳人也。祖师，随□居不仕。父潜，唐雍州□乡□长史。居约□敏□观书籍所与（缺七字）起家左豹韬卫翊卫，选□妫州参军（缺四字）三年五月五日卒於妫州□舍，春秋卅有九。以□景云二年岁次庚□正月（缺五字）日癸酉，追葬□古曲阳城北五里（缺六字）府君（缺四字）也。呜呼哀哉！□为铭曰：
    涵（缺四字）哭殊录。珠□吐日，□□飞星。命之不永，魂兮遂冥。千秋万古，松柏青青。（《常山贞石志》七）
    ○大唐故右卫中郎将兼右金吾将军同安郡开国公郑府君墓志铭（并序）
    粤若稽古，周之德也，逮宣王母弟，俾侯於郑，然後有诸侯邦国焉。武公父子匡政王室，然後有周郑交质焉。及其河洛归民，虢郐献邑，羔裘所以润色鸿业，鸡鸣所以国讽诂训，而後门见蛇斗，鼎尝龟立，阳城入晋，员忝添韩，俗泯时移，姓因国号，自兹以降，世弗乏贤。北海儒门，缙绅仰其高躅；关西驿骑，冠冕钦其甲弟。公讳元果，荥阳开封人也。其先祖仕（也）魏，名高当代，功冠朝伦。时岛夷弗庭，貂戈未戢，乃辍为东光侯，镇诸沧海，於今裔胃，尚守其业。祖德通，隋平州诸军事平州刺史。修以文德，服以远人，中外咸宁，夷夏弗扰。父仁泰，少好奇数，预识安危，属隋纲驰网，诸侯问鼎，人忧涂炭，士弗聊生。武帝建旗，侍銮舆而吊罪；文皇受禅，翊龙飞以底功。天下所以削平，社稷由其致固。除灵州都督、左武卫将军、右武卫大将军，进爵同安郡开国公，食邑二千户，实封二百户，银书铁券，山河带砺，卒於凉州都督，谥曰襄。
    公起家文德皇後挽郎，解褐曹王府兵曹、赵王府法曹，优游游磐石之国，驰骋衣冠之地。转豳州录事参军，旧周则新平漆县，纲纪则提目六曹。迁伊州长史、代州司马。自西徂北，抚边鄙以全邦；无私徇公，佐方岳之半刺。未逾旬月，除尚乘奉御，闲厩藉其襟带，骐骥资其剪拂。迁左率府郎将，乘星夜警，趋少海之波澜；候月春宫，仰摇山之气色。除右卫亲府郎将、右卫翊府中郎将，爪牙丹禁，钩陈紫闼。以公恪勤奉职，重加朝命，仍兼右金吾将军，袭爵同安郡公，委以仓廪，留守京师。荣深宠厚，勋名将卫霍齐驱；道合时来，赏契与山河共华。主上深思侍卫，追赴洛阳，寄以腹心，弗遑靡。加以劬劳钤禁，夙夜匪懈，无宁晏寝，遘以膏肓，从此弥留，方随大渐。以大唐垂拱元年六月十九日卒於位，春秋六十有三。则天大圣皇後痛心哀掉，降使临祭，别敕造灵舆，给传邮，递迭至京宅。公与物无竞，深恩厚仁，向风慕义，悲感行路。夫人河南郡君河南郡君河南元氏，後魏景穆皇帝第九子南安王祯七代孙，右卫将军寿之侄，右骁卫郎将备之女。夫人德润瑾，质敷兰蕙，舍华方镜，积昭圆流。於是占梦维蛇，有巢维鹊，作配君子，以降プ狄，标梅无亏於三实，桃不爽於九华。既下铜雀之台，还入和鸾之咏，雅量温丽，柔姿闲靡，彤管府於稷下，清婉合於淹中。诗礼抑扬，自有椒花之颂；箴规娣姒，非无秋菊之铭。不以骄奢而遗鼎俎，不以富贵而捐纺绩，六行克著，四德孔修，信可谓仪形邦教，丹青闺训。嗟乎！寒泉夕阅，风树景摇，仙草途遐，灵香路邈，无复阳台之雨，空余魏阙之云。春秋五十有三，以大唐永淳元年二月十四日寝疾，终於京师龙首里之第。以开元二年岁次甲寅十二月廿九日与公合葬於承平里之原，礼也。长子同安郡开国公行阆州晋安县令□嗣等，哀缠薤露，痛结号天，呜呼哀哉！改卜有典，功成身退，雄威将壮气俱销，位达名归，墨绶与丹青弗朽。佳城而郁郁，瞻大树而亭亭，刻石泉扃，列松茔表，播芳猷於万古，垂令誉於千秋。其铭曰：
    钦若宗周，分天锡地。邑封十号，派流千祀。其政维何？平王卿士。其间维何？虢公猜贰。虢郐献邑，周郑交质。咏结缁服，符呈丹字。互宿恒明，山弗圮。（其一）
    姓因国立，人称颖灵。婚冠之镜，缙绅之衡。名高北海，价重西京。儒门卷舌，豪族吞声。推棘知让，驱毛见迎。（其二）
    雎鸠有德，和鸾有闻。粉泽闺户，丹青阃门。玉折知美，兰摧必芬。空悲陟岵，徒想幽坟。（其三）
    原隰央轧，烟云凄惨。素驾回轮，苍山迥瞰。松悲月照，禽啼夜感。白杨萧萧，伤心碎胆。（其四）（《绩语堂碑录》、《唐代墓志汇编?开元一二》）
    ○唐故荣州长史薛府君夫人河东郡君柳墓志铭（并序）
    夫人讳□，字□，河东人也。曾祖带韦，周武藏大夫、并、益二州长史、大司会、开府仪同三司、康城县开国公，谥曰恺；祖祚，随司勋、主爵、水部三司侍郎，袭爵康城县公；考范，皇朝尚书右丞、高、蔚、淄、雅、婺五州刺史、扬州大都督府长史；或元鉴未兆，道洽於明君；列爵成功，绩光於谥典。郎官才授，誉烈星台，熊轼唯良，歌芳风俗。忠贞永绝，簪绂相承，国史家谍，暄听华视。夫人十有四归於薛氏。妇则肃於闺阃，亲仪光於内处，实踵前烈，当规後来。既而剑分茕正，凤别孀居，无益母之男，有黄公之女，悲夫！青春速天，素秋驰日，神理无柱，人生有涯。春秋七十有六，开元六年四月廿三日终於洛阳县尊贤里之私第。夫人悟法不常，晓身方幻，苟灵而有识，则万里非艰，且幽而靡觉，则一丘为阻。何必顺同穴之信，从皎日之言。心无攸住，是非两失，斯则大道，何诗礼□束乎？乃遗命凿龛龙门而葬，从释教也。有女故朝散大夫□洛州来庭主簿柳府君夫人，攀慕罔极，号叩无从，虔奉顾命，式修厥所。以其年八月廿九日自殡迁葬於龙门西山之岩龛，顺亲命礼也。呜呼！春秋因袭，陵谷推迁，刻石为记，爰创铭曰：
    无道恒运，人生必□。嗟嗟令淑，澹性虚融。永龄靡寿，辞世归空。北眺丹阙，东临碧嵩。生平□兆，旷望遐通。夜陇□朔，秋杨切风。掩白日而无晓，期苍山而共穷。（石刻。《唐代墓志汇编?开元七三》）
    ○唐故南阳县开国男行贝州司兵参军事张府君墓志（并序）
    夫功崇惟志，业广惟勤，才子趋斑，垂衣道长，忠臣奉国，文化成。前哲充彝伦，後胤传乎载籍。君讳道，字勤王，京兆泾阳县人也。门承钟鼎，代袭璋，氏以国生，斑隋地进，才华挺出，文武秀成，弼谐圣谟，敷奏天阙，チ文儒则清河吐月，佥武士则黄石开符，列史攸存，遗编可验者矣。曾祖魏辅国骠骑大将军西郡公，谥曰恭。雄风贯代，壮气凌云，长剑倚天，挥戈退日。祖随胡、胜二州刺史、皇朝梁州总管，谥曰顺。襟曰顺。襟灵雅，志节贞明，来苏远谣，惟良是赖，位升九伯，名震二朝。父金紫光禄大夫司双正卿，赠原州都督，谥曰安。旷代逸才，博文多艺，佥能见宠，位处列卿。帝曰汝谐，星光照陇，功成身退，归骖华山。姓辞九列之荣，终赠一藩之寄。公思理清远，心镜冲虚，膺五百之贤臣，仕竿年之圣主。解褐授绵州参军，亲连紫禁，谴发丹墀，望国门而断心，瞻岱峰而谢魄。自贝州司兵参军事，如意元年四月廿八日殒於私第，春秋五十有四。以开元九年十月十日迁祠於豳州祖禄县之西原，礼也。呜呼哀哉！哲人长谢，魂兮遥□，语默斯隔，灵龟启兆，仙鹤占坟，一代英雄，玉颜掩晦，方时令誉，金石流芳。其词曰：
    望自西凉，乘云帝乡。来朝北极，锡命南阳。门传将相，代袭璋。猗欤宗祖，永嗣无疆。（其一）
    师尹赫赫，功业巍巍。根深叶茂，泉广龙归。二朝征辟，九命联辉。百城仰则，千里宣威。（其二）
    代秩公卿，雅誉清英。天王发诏，ㄞ传辞京。西戎退境，北狄销兵。哲人其逝，牧马悲鸣。（其三）
    承恩紫庭，赞洽贝城。琴前雉ず，镜下鸾呈。月满则缺，天道恶盈。暂逢沦翳，终冀康宁。（其四）
    清河雾敛，黄石霞霏。兰庭掩馥，□玉□辉。哺鸟群集，愁云□□。（石刻。《关中金石文字新编》三、《八琼室金石补正》五十一）
    ○曹氏谯郡君夫人墓志铭（并序）
    夫严霜瘁草，独叹兰摧；惊飙拂林，偏伤桂折。人谁不死，嗟丧贤，伊贤者何？谯郡君夫人是也。夫人曹氏，讳明照。曾祖继代，金河贵族，父兄归化，恭惟玉阶，惟孝惟忠，允文允武。夫人柔馨在性，婉叔呈姿，妙川组於闺闱，洁蘩於沼。年十有八，适右骁卫将军折府君为命妇。六礼猷备，四德凝姿。孟氏母仪，宗姻酌其训；曹家妇礼，里揖其风。岂谓石破山崩，奄从倾逝，以开元十一年十月八日终於居德里之私第。夫人春秋不或。即以其年十一月廿二日迁窆於金光坊龙首原之礼也。虑树偃千年，人移百代，式刊方石，乃为铭曰：
    天街既形，髦头有经。经纬相法，夫人诞灵。如何孤应，危露先倾。悼逝川之不返，敢平生而著铭。（石刻）
    ○大唐银青光禄大夫金满州都督驾兰军大使沙公故夫人金城县君阿史那氏墓志铭
    夫人姓阿史那氏，继往绝可汗步真之曾孙，竭忠事主可汉骠骑大将军斛瑟罗之孙，十姓可汗右威卫大将军怀道之长女也。自冒顿骄天，声雄朔野，呼韩拜阙，礼袭京朝，殊宠冠於侯王，深诚见乎余羡。夫人天姿淑美，雅性幽闲，自然贞检之容，暗合蘩之训。年十有七，归於沙氏，封金城县君。勤於辅佐，外彼荣满，藩部所以清谧，戎马所以滋大。宜其椒衍盈升，保宁榆塞，岂谓桂华沦彩，已矣蒿歌。春秋二十五，以开元七年八月二十四日遘疾，终於军舍。沙府君悲兴异室，感极如宾，虽大夜同归，将鼓盆而自遣；而方春摇落，咏长簟而缠怀。粤以八年三月二十九日迁於长安县居德乡龙芳无歇。呜呼哀哉！乃为铭曰：
    李华白兮桃复红，叹零落兮委飘风。兰有秀兮菊有芳，羌淑美兮不可忘。音容之寂寂，侍松贾之苍苍。（石刻）
    ●卷六十六
    ☆阙名（十四）
    ○唐故三十姓可汗贵女贤力毗伽公主云中郡夫人阿那氏之墓志（并序）
    漠北大国有三十姓河汗爱女建冉贤力毗伽公主，比汉公主焉。自入汉，封云中郡夫人。父天上得果报天男突厥圣天骨咄禄默啜大可汗，天授奇姿，灵降英德。君临右地，九姓畏其神明；霸居左衽，十二部忻承美化。贵主斯诞，天垂织女之星；雄渠作配，日在牵牛之野。顷属家国丧乱，蕃落分崩，委命南奔，归诚北阙。家婿犯法，身入吕闱。圣渥曲流，齿妃嫔之亻幸女；住天恩载被，礼秦晋於家兄。家兄即三十姓天上得毗伽煞可汗也。因承睿泽，特许归亲兄右贤王墨特勤私第，兼赐绢帛衣服，以充縻用。荆枝再合，望花萼之相辉；棠棣未花，遽风霜之凋坠。春秋廿有五，以大唐开元十一年岁次癸亥六月十一日，薨於右贤王京师怀德坊之第。以其年十月癸巳朔十日壬寅，葬於长安县龙首原，礼也。天汉月消，无复妆楼之影；星河婺散，空余锦帐之魂。男怀恩、兄右贤王，手足斯断，雁行之痛於深；膝下长违，乌哺之情永绝。虽送终之礼，已启松茔；而推改之俗，虑为芜没。抚贞石以作固，凿斯文以为凭，庶海变可知，田移物或。其词曰：
    倏辞画阁，永卧荒坟。人生至此，天道宁论。日催薤露，风急松门。千秋万古，寂寞孤魂。（石刻。《闽中金石略》十四）
    ○大唐女子唐端墓志铭
    女子字端，盖殿中少监唐昭之第三女也。母曰王氏。夫其体修幽闲，门传礼则，克柔其性，有婉其容。春秋十有六焉，不幸夭没，以大唐开元十二年六月廿三日终於京兆静安里之第。以其月廿六日权殡於万年县义善乡之原。悲欤！天乎不臧，曾靡降福，神道何昧，忽贻其殃，谅何有违，遂获此戾，悼以长往，终天无期。呜呼哀哉！乃为铭曰：
    猗欤庆灵兮锡嘉祉，婉而从训兮善可纪。宜其享福兮极遐祀，奈何修龄兮中道止。白杨萧萧兮陇路悲，丹摇摇兮相送归。相送归兮永别离，天情地义兮长相违。（石刻）
    ○大唐故骑都尉智君之铭（并序）
    君讳元，字庆，其先陇西苗胃智百王之後。曾祖陇，齐南阳郡守；祖德板，授汾州司马；父燕，温儒勖志，廉让兼施，守节丘园，辞荣不仕。君神姿竦远，禀天淑灵，帝施分辉，藏光匿耀，浮沉闾巷，博义宽仁，二柄精修。时当用武，雄心猛烈，召募从征，克敌无遗，蒙授骑都尉。岂谓鸟灾庚日，俄飞北斗之魂；人梦巳年，无复南山之寿。遂穆雍家室，逊悌乡闾，未既规模，忽离私疾。春秋七十有三，开元十七年三月十四日卒於私第。遂使愁云泣鸟，涧吟猿，道俗叹其遗踪，内处嗟其旧迹。以开元廿年十一月廿一日葬於夕阳村东北四里自营，礼也。东连覆允，西眺龙门，南瞻象河，北临徐水。哀子怀文号天罔极，叩地无追，痛切南陔，悲终陟岵。即以龙而去去，男申辟踊之悲；素飞飞，女发号兆之泣。其词曰（其一）：
    青鸟识兆，白鹤临坟。梁山歌处，遂铭无春。（《古志石华》十、《山右石刻丛编》六）
    ○大唐故冠军大将军行右威卫将军上柱国金城郡开国公李公墓志铭（并序）
    公曰仁德，族李氏，其先盖乐流望族也。自尧臣类马，周史犹龙，真裔散於殊方，保姓传於奕代。考甲子，皇赠定州别驾，天上降成纶之恩，地下光题舆之宠，公即别驾府君之元子也。风骨骁奇，器用英远，智为甲胃，义作干戈，谈王霸则金火生光，说甲兵则旗鼓动色。当昔中宗晏驾，韦氏乱常，将欲素黎元，危宗庙，公於是义形於色，愤起於衷，发皇明，披紫闼，奔走电激，左右风趋，心冠鹰，手刃枭镜，人再色，帝宇廓清。翊一人以御天，功存社稷；膺四履而列地，封固山河。是用拜公元麾将军行右屯卫翊府中郎将金城县开国子食邑三百户。昼巡徼道，环黄屋而竭诚；夜拜殊荣，佩紫绶而光宠。是用迁公右威卫将军。锡马承恩，一日三见於天子；以爵驭贵，十卿同录於诸侯。是用加公冠军大将军，进封开国公，增食二千户。何居昊天不■，哲人其萎，山岳收神，日月奄寿。以开元廿一年正月廿日葬於醴泉里之私第，春秋六十有一。呜呼哀哉！公履谦谦，杖翼翼，不轩裳而恃，不江海而闲，其生也荣，其死也恸。匪止邻不相，巷不歌，实亦负兴嗟，同盟毕吊。特敕赠绢二百匹，赙物一百段，米粟一百石，供丧事也。即以其年四月十三日葬於高阳原，礼也。南面近邻，问三龟而一吉；东首顾命，减大树而小封。金玉靡藏，诫之智也；琴瑟空置，奉之仁也。有子二人，长曰思敬，右骁卫中候；次曰思让，右骁卫司阶；并七日绝浆。式五月而葬，孺慕罔极，宾拜无容，防地道而变盈，纪天性於幽隧。铭曰：
    惟岳降神，冠军当仁。忠孝是佩，清白为邻。曷其荣也，神稷贵臣。曷其哀也，朝市悲人。生可续兮，孰不万春。死可赎兮，孰不百身。生不可续，死不可赎。历考古今，谁免风烛。人阅代兮代阅人，倏兮忽兮一丘尘。舟移壑兮壑移舟，萧兮索兮九原秋。意气尽兮万事罢，泉门闭兮九重幽。悲夫悲夫空默默，魂兮魂兮何悠悠。（《绩语堂碑录》）
    ○大唐大安国寺故大德惠隐禅师塔铭（并序）
    禅师俗姓荣，京兆人，其家第四女也。族望北平。曾祖权，随金紫光禄大夫散骑常侍、兵部尚书东阿郡开国公；祖建绪，银青光禄大夫使持节息、始、洪诸军事三州刺史东阿郡开国公；叔祖思九，黄门侍郎；父怀节，夷州绥阳县令；外祖韦氏，字孝基，皇中书舍人，逍遥公之孙也。禅师聪识内敏，幼挺奇操，粤自髫龀，敬慕道门，专志通经七百余纸，业行精著，简练出家。自削发染衣，安心佛道，寻求法要，历奉诸师，如说修行，曾无懈倦，捐躯委命，不以为难，戒行无亏，冰霜比洁。或断服气，宴坐禅忘，或炼臂试心，以坚其志，动静语默，恒在定中，凡所施为，不辍持诵。虽居有漏，密契无为，雅韵孤标，高风独远。呜呼！惊波不息，隙影难留，生灭无恒，遽随迁谢。以开元二十二年七月十一日寿终於安国道场，春秋七十有六。右胁而卧，奄然灭度，临涅时，遗曰：“吾缘师僧父母，并在龙门，可安吾於彼处，与尊者同一山也。”弟子尼博通三藏，才行清高，生事竭仁孝之心，礼葬尽精诚之志，追痛永远，建塔兹山。纵陵谷有迁，庶遗芳不朽。乃为铭曰：
    至道希夷，代罕能窥。探秘就妙，夫惟我师。（其一）
    爰自龆年，讫於晚岁。精念护摄，虔诚不替。肃肃戒行，明明定惠。净业滋薰，与佛同契。（其二）
    逝川不驻，隙驷难留。奄随运往，万古千秋。嗟永感而无极，式雕纪於芳猷。（其三）（石刻。《唐代墓志汇编?开元四六四》）
    ○大唐故高士王府君墓志铭
    君讳行淹，字通理，太原人也。回官从地，家於河南，故又为县人焉。尔其仙界上升，践缑山而逾远；灵源迥派，等淮流而不竭。宦达西京，齐声五尹；名雄东国，高视八裴。历代英贤，详诸史传。曾祖整，齐潞州屯留令；祖﹀，随汴州浚仪县丞；父琰，皇朝襄州录事参军事；并冰清玉润，人杰地灵，颍川陈氏之联贤，宏农杨家之奕叶。为邦潞国，期月而政成；赞牧襄川，随风而响应。君擢英奇树，干灵根，践诗礼之幽庭，入芝兰之奥室。故得宏材挺拔，秀颖孤生，逸调不群，清襟独迈。以乾封二年明经高第，授文林郎，非其好也。解巾从职，虽陪南宫之礼；挂冠辞荣，遽蹑东都之迹。烟霞入赏，琴酒摅情，谈《老》《庄》而卒岁，咏图书而尽日。以垂拱二年三月廿日寝疾，终於景行里之第焉，春秋六十有二。惟君素履贞庆，黄中元吉，果行育德，资孝惟忠。出入於仁义之间，周旋於名利之外。优游天爵，方膺五百之期；寂寞泉扃，奄见三千之日。呜呼哀哉！以其年岁次景戌四月庚四日癸酉窆於河南县平乐乡之原，礼也。有子怀素等栾棘毁貌，荼蓼居心，痛遗泽之仍留，仰远期之有日。攀松揽柏，孺慕何阶；地久天长，声芳天地，声芳未已。其词曰：
    白仙术，青鸾政道。诚感天地，功侔化造。灵根仙胃，弈代重视。衣冠阀阅，人物英奇。猗与宰邑，或善毗赞。郁彼襄阳，高情灿烂。宏材特迈，伟量孤凝。千寻木耸，万顷川澄。沈研载籍，脱□公侯。东都美遂，南涧良游。福善无冀，与德何乖。泉台忽掩，玉树长埋。（石刻）
    ○唐故振威副尉左金吾卫新平郡宜禄府折冲都尉成府君墓志（并序）
    赫赫宗周，昔有天下，分族命氏，列乎於成公（缺）连。曾祖威，皇太中大夫礼部侍郎；祖立□皇朝散大夫赵郡<广婴>陶县令；父崇儡，皇朝议郎属中宗孝和皇帝有事郊（缺四字）为□□授左羽林军长上，转京兆府望苑府别将、左清道率府□候。当警夜紫禁，环卫丹墀，以事十人，方逾一祀。无何，调河东郡霍山府左果毅都尉、左金吾卫知队仗，使洛交郡龙交府、彭原郡天固府，加振威副尉、新平郡宜禄府左折冲都尉，知队仗如故，兼左藏库使。勒骁雄之勇，列虎兕之师，守金帛之殷，将出纳之吝。公幼而习武，长而主兵，恭默其心，坚白其操，或福之善矣，岂祸之淫矣。遘疾弥旬，终於咸阳别业。然天宝五载九月廿一日，享寿五十有五。六载十月廿八日，葬於长安高阳原，礼也。铭曰：
    吁嗟都尉，三居其位。天阶入侍，天府司使。福善无征，祸淫曷至。且小植松柏，乃高起袭遂。非独今日之如然，皆当万古之所利。（石刻。《古志石华》十二、《金石续编》八、《八琼室金石补正》五十七）
    ○大唐故西河郡平遥县尉王府君墓志（并序）
    原夫愫於兰谷者，犹闻十步之芳；陟於松岩者，尚睹千寻之干。况乃於门□族，□□名家，堂构挺生不□不□者矣。公讳□，字□□，河南河内人也。太原望族，徙居河内焉。曾祖元，随任遂州司马□□□皇朝□太子家令，赠少府监；并以睦□登荣，□翰升贵。父（缺五字）任太子中舍人，赠银青光禄大夫；至於承亲孝亲，割股仁（缺七字）之节沐，旌表门闾之恩制，越古□□，降褒扬道（缺六字）於□代并□编於史谍，此可略而言焉。公以积善资灵，深仁（缺六字）之性，早登儒策之科，释巾任宣城郡宣城县主簿。江□浇□□□难抑，公以清平作范，正直申规，□得吏爱谣，传芳播誉，（缺八字）家之子，富笔之才，擢授西河郡平遥县尉。汾州巨邑，晋野雄邦，地称闾井之繁，人恣田□之讼。公以襟灵若湛，笔翰如流，疏江□以□源，与奋□怀恋德之情，□吏结云思之想，故□千里驾辕辔而已迎劲（缺五字）庭而毕□。昆房喜跃，广□善以同居；邻伍欢愉，仰仁德而垂荫。方□广修净业，□继先风，何期福善无征，歼良奄洎，以天宝九载二月九日遘疾，终於河南府河阳县韩城乡之本第，春秋五十有六。以其年三月十四日安厝於河清县亲仁乡，先祖先茔，礼也。惟公□德无方，嗣徽名以植操，□深仁（缺七字）之仪，清高节俭，表其□风神（缺四字）体，斯乃自天攸为嗟，（缺五字）纵非乎激浪沉鳞，翔空坠羽，□□将驾，蒿隧已开（缺十字）之永隔，悲举案之长乖。有子三人，（缺四字）郎，次（缺五字）为铭曰：
    惟彼善门，诞生材子。称奇初岁，（缺五字）高（缺四字）人□。唯□是言，惟仁是居。宣城授□，汾邑升荣。□察□滥，剖断（缺八字）仁□。□□流美，遗爱驰声。反辔丘园，安神静谧，闲（缺十一字）幼笄满室。庶凭积善，永固休逸。福衍曾元（缺四字）荆华□□，棣萼旋凋。佳城已启，德志虔标。修陵有变，夜壑长昭。（《孟县志》七）
    ○唐故定远将军守左武卫将军员外置同正员上柱国内长入供奉张府君墓志（并序）
    公讳毗罗，其先清河人也。父讳毗罗，奕叶承家，隐轮不仕。公累袭冲和之气，克遵高上之风，芝兰入室，瑾瑜照廉。其事亲也，色难以养之；其行异端，智周以成之。由是萧洒丘园，恬澹霞月，优游朝市，不违大隐大趣；弋钓林泉，有光豪士之迹。夫然者，宜其夫奏天阶，拜仪帝坐，公家其宠命，遂拜定远将军守左武卫将军。以天宝十四载八月廿七日薨於金城里之私第，春秋七十。即以其载十一月十七日葬於承平乡原之礼也。长子咸哀泣血，威<广带>诏穴，孟常泣感於大风，贤陵卦剑於心许。乃为铭曰：
    府君反葬升成西，吉兆地夏明金鸡。千秋万岁兮松柏齐，魂魄归兮长不迷。（石刻。《陕西金石志》十三）
    ○唐故银青光禄大夫行内侍员外置同正员上柱国张公夫人雁门郡夫人令狐氏墓志铭（并序）
    惟天宝十有二载十一月四日，夫人卒於京兆府殖业里之私第。呜呼！时载六十有三。夫人之性裔，自乎太原，处嫔於室，丹廿武矣。夫人进对工绣，以备於宾祭先祖，恭具於膏泽，正之以容貌，不以悦己怡色，事上抚下，允穆谦和，爱子如生，育人无怨。夫张公讳无忠，任大中大夫，赐邑为雁门郡君；後进银青光禄大夫，遂加号雁门郡夫人也。不意因由运改，福谢缘疏，夫去天宝九载五月十三日卒於河南府里之第宅，次载就葬於京兆府三原县之分界。自阻已後，念趣来缘，每弘慈悲，常思不忘。以夫先偶，同事幽泉，又岁月无良，遂别茔壤，众子未宦，莫能再荣。呜呼！人道所悲伤矣。以今载十二月四日迁殡於京兆省长安县龙首之乡原也。代移世久，坟垅摧残，刻石为铭，愧序夫人之德。铭曰：
    食邑之家，舍於珠瑁。簪缨之族，衣无重彩。六行所备，四德兼载。谨慎闺门，善音无坏。太山南指，渭水东迈。岁月苍苍，记之永代。（石刻。《八琼室金石补正》五十八）
    ○唐故将士郎守州奉川府长史焦公墓志（并序）
    公讳璀，字润，河内广平人也。盖夏殷之後。古者建德立功，因生赐姓，宗氏以兹而起，枝派自此而起。暨夫温玉神完，兰芬郁□，或扬威於汉魏之代，或宣布於齐梁之间。其後继之□，虽百代可知也。随季崩沦，天下丧乱，高祖以义旗轮转，元从长安，因官平凉，遂为土。曾祖仁，皇职资陪尉；祖贞，皇勋官上护军；并积行累德，修辞立诚，名播於闾阎之间，声闻於郡邑之内。父庄，克勤於家，克俭於国，不失色於人而人敬之，不失□於人而人信之，故得声闻府县，誉动军州。公幼而聪敏，诗礼以得於趋庭；长而强学，奥义更闻函杖。志学之年，旋沾一命之职；弱冠之岁，望迁五守之官。何图福庆外移，不保南山之寿；灾缠内竖，奄归东岱之魂。以宝应元年十二月十二日遘疾，卒於私家，春秋廿。叹苗而之有季，痛秀而之无成。妻子类崩，父母伤割骨之痛。今卜远有期，龟筮习吉，遂以唐宝应元年岁次壬寅十二月景午朔廿七日庚辛殡於州三水县归义县归义乡邑原，礼也。父庄悲伤五内，哀感四邻，但恐田成碧液，水变仓山，故勒石留文，以旌丹志云尔。
    於穆远裔，肇自周秦。惟祖惟孝，乃武乃文。念子聪敏，幼年立身。不幸短命，福降沉沦。严父切骨，慈母割恩。哀哀恋念，泣对孤坟。（石刻。《唐代墓志汇编?宝应五》）
    ○唐故毕府君墓志（并序）
    公讳游江，平阳王彦之後也。世居太原，豪族第一，英材倜傥，智谋深邃，谦约节俭，廉慎有规。於家以孝，有曾闵之心；事君以忠，晓纵横之略。宽而能猛，猛而能宽，接朋友尽盛德之仪，理室家刚柔得中，有仁人焉，有社稷焉。贤妻在室，遥鉴於山涛；命子理家，更崇於干蛊。公周之宗盟也，继世在兹，王侯之种，游宦不遂，蓬转於兹，降志辱身，隐於城市，苟得甘脆，以奉慈亲，日居月诸，卅余载。公之太夫人以贞元十三年七月六日倾背，公礼制不亏，大事终竟，奉亲也。生事之以礼，死葬之以礼，祭之以礼，可谓孝首全矣。公有子二人，长曰宗茂，次曰元清，并有令闻，皆公之有典有则也。将以积善之人，保受其福，岂为降年未永，罹此祸殃。以贞元十九年六月十四日，寿终於恒府敬爱坊之私第也。时年将耳顺，深可哀哉！里巷不歌，乡邻叹息。则以其年七月一日归葬於府城西北七里冰河乡之原也。倾城出祖，缟素盈途，送葬者执绋而行，赴吊者随柩而哭，白马前引，顾步而悲鸣；啼鸟以临，向风而惨恻。恐陵谷屡迁，纪兹贞石，用昭不朽，聊述德音。词曰：
    乐只君子，邦家之光。日来月往，身殁名彰。松风切切，野雾苍苍。昔作人中之宝，今归泉下之乡。（石刻。《斋藏石记》二十八）
    ○唐故石府君墓志铭（并序）
    府君曰忠政，字不邪，生於京兆府万年县人也。邑崇仁里，清闲不仕，自居其家。昏何氏，不幸元和二年四月逝，葬城西小严村。府君寿年八十有二，终於长□二年七月十日。以其年八月二十二日亦葬於小严村。长子义後亡，亦葬於此。後□□元年，当家（约缺四五字）义乡南姚□□扫洒庄一所，遂再後举迁，厝庄东南□十步已来，遂择吉晨，以其年八月九日□翁婆及兄义，并安於坟阙。乃命□□，存之不朽。铭曰：
    八月□风悲切切，安厝先灵归坟阙。□□孝感理於天，万代子孙昌不歇。（石刻。《唐代墓志汇编?宝历八》）
    ○大唐故成德军节度下左金吾卫大将军试殿中监石府君墓志铭（并序）
    府君讳神福，字忠良，金谷郡人也。曾祖试鸿胪少卿□用，祖授左翊府中郎将臣恩，父何罗烛，试云麾将军蔚州衙前大总管，有子四人，公则第二子也。生於雄武，长在蔚州，□岁从师，弱冠好武，事亲唯孝，训弟唯和，五郡钦仁，六亲谈美。遇安史作乱，飘泊至恒阳，尊父早亡，哀荣葬毕，及乎攻武，便得穿杨。君主亦知，收於戎伍，频经战伐，累效坛场，勇毅前冲，杀戮无数，叙功见录，八座亲命俯临，悦畅君心，迁授大将。为征马事重，委在腹心，兼令勾当右厢草马使事。何天不，忽梁沈瘵，针药无效，去元和八年正月十七日奄然大谢於野牧，时春秋五十有五。男乃泣血，水孝绝浆，号天叩地，亲戚悲悼。去二月乙酉朔十八（缺）石邑县东北一十里□兆而厝也。恐（缺）石纪劳，用传不朽。其词曰：
    英雄将军，武艺超群。频经斗敌，杀戮前奔。收功见录，独授崇勋。纪名贞石，不朽千春。（《常山贞石志》十）
    ○唐京兆季爱子墓志
    唐兴元初仲春中巳日，吾季爱子筑役於庐陵，殒於西垒之颠。吾时自王文昭政命令晦朔康定之始，未欲於它山，就瘗於西垒之垠，吾卜兹土後，当火德五九之间，世衰道是浙梁相继丧乱之时，章贡康昌之日，复工是垒。吾亦复出是邦，东平鸠工，复使吾爱子骨，得同河伯，听命於水府矣。京兆逸翁深浦记。（《天中记》）
    ○唐故东海徐府君夫人彭城刘氏合铭（并序）
    大和八年岁次甲寅四月廿一日，徐府君终於扬州江阳县瑞芝里第，春秋八十有四。越来年乙卯岁十月廿八日，合於杨子县曲江乡五乍村先殁夫人故茔，礼也。府君讳及，其先东海郡焉。曾祖，婚李氏；祖明，婚王氏；考景，婚朱氏，而生府君，婚刘氏，而生五男二女。谏、晕二子，存殁莫知，早列前铭，礼无再述。其存曰震，高上不仕；次曰冰，殿中省掌御服七色主衣。次讠永，宣节较尉前守左卫翊壹府翊行常州兰山戍主。一女适刘氏，不幸早世，星霜数秋；一妇适吕氏，早孀於家，三从并绝。府君忠孝二备，仁信两全，门风肃清，训子以道。夫显於身者，德也，显世者，寿也，诜诜子孙，弓裘不坠，府君三绝矣。古之葬者无铭志，而自魏时缪袭乃施之。嗣子习古之规，敢不修撰，不舍此事，称家有无，而命余琢他山之石，虑虞陵谷，直书其实。乃为铭曰：
    则异室兮死也同穴，府君夫人兮於兹永廖。刊石於墓兮克荷前烈，嗣子哀哀兮攀号泣血。寒郊苍茫兮悲风切切，万古千秋兮孤坟吊月。（石刻）
    ●卷六十七
    ☆阙名（十五）
    ○唐舒论墓志铭
    论贯杭州盐官县灵泉乡，望出天水郡，公讳敦，父平，论是平第二子。时年廿有四，以元和九年甲午岁十月十四日终於天长乡内私舍。以其月卅日葬於当县西南四里，买裘氏地安厝之，礼也。论未婚，父平并兄弟等恐陵谷变迁，桑田改移，勒为志词曰：
    青青松柏，落落涧石。蓬蒿里中，长敛魂魄。□闭泉门，千秋永隔。（《海昌备志》）
    ○唐故国子律学直讲仇君墓志铭（并序）
    君讳道朗，平陵人也。门传{士鼎}鼎，世袭簪衤旬，享茅土於东齐，光印绶於西汉。曾祖，周任骠骑大将军简州刺史，蕴龙韬之秘略，勇冠三军；当虎符之重寄，化行千里。祖绚，隋任车骑将军鹰杨郎将，材力过人，雄杰概世。父诜，唐任相国朝散大夫，攀鳞附翼，鸣锵金。君道禀自然，智由天纵，幼彰令问，资孝友以基身；长习文懦，体仁义而成性。殊明玉润，桂馥兰芳，兼以才辨有闻，功能克劭。拜骑都尉。既而志识甄明，学艺该博，亦婆娑於礼则，复优游於宪典。乃授宣德郎行国子监律学直讲。虽环林璧水，弘其待扣之材；方颌圆冠，承兹鼓箧之致。实以君道泰身否，德尊位卑。於是飞鸿钅煞翮，宁闻渐陆之谊；不谓栖{任鸟}敛羽，俄叹沉舟之酷。以咸亨三年五月二日，春秋五十有四，终於京兆私第。呜呼！几伤埋玉，更轸摧兰，虽振青徽於万业，而戢形骸於一棺。嗣子元柬，通直郎豳州三水县主簿上柱国，悲深陟岵，孝著循陔，启楹书而切慕，瞻手泽而增哀。夫人，隋太常寺太医令黄鹤之女也。以万岁通元年五月廿六日合葬□京兆南高阳之原，礼也。隧路浮烟，泉门少日，嗟蒿里之眇，听松风之萧瑟。呜呼！寸晷难常，尺波易往，勒芳猷於元石，铭悫勤於黄壤。其铭曰：
    岁时不待，光阴□谢。倏矣浮生，悲哉厚夜。松贾森森，泉台。百身莫赎，千秋讵晓。（石刻。《八琼室金石补正》四十四）
    ○唐故承务郎试左武卫兵曹参军摄无极县令天水赵公墓志铭（并序）
    公讳全泰，字全泰，常山郡真定人也。考讳融，易定节度参谋□度营田副使朝请大夫检校尚书兵部郎中兼御史中丞赐紫金鱼袋上柱国。公至学之岁，曾读诗书；冠带之年，留好文艺。起家摄定州无极县主簿，再为府掾，五宰属城。事有始吉而终凶，有前中而後否，衣舟疏纳，限至难逃，殁世之年，五十有四，时则大和四年十二月廿九日。夫人陇西李氏，宗正卿亳州刺史瀚之孙，都水监丞颍王府参军陕州夏县丞迈之女。昼哭毁闻。有子二人，长曰存存，幼曰存戍；有女二人，在室。摧慕过礼。以大和五年正月廿七日，迁窆於州城西北七里翟村平原，礼也。贞而可久，刻石铭之。铭曰：
    奔曦转侧半西沈，顾影知为长逝心。悲风槭槭吹原野，荆棘笼坟荒草深。（《常山贞石志》十）
    ○唐处士陆君墓志铭
    处士讳昙，字文广，其先吴郡人也。祖讳光，父讳朋。处士幼承严训，长有令望，风义洋洋，远近钦瞩，经学至美，笔法尤精，不仕明时，丘园乐道。祸为让善，歼於哲人，以开成元年寝疾，至二年丁巳岁暮春之月四日终於私第，春秋五十有二。以兹年孟夏月廿一日终安厝於华亭县南廿五里村号茆塔以平原新茔，礼也。处士娶吴氏，生四子，长曰行肃，次顾师，次杜老，次婆，愁以童稚之年，而知孝弟。恐时移代变，林陇雕摧，刻石刊砖，永为不朽。铭曰：
    浮生寄世，电影难留。呜呼良士，埋没荒丘。魂气兮归天，形体兮归墓。亲戚兮悲伤，儿女兮号诉。（《松江府志》）
    ○唐故陈府君墓志铭
    府君讳环，颍川人也。祖兴，父道清，并不求宦达。君即清公之第二子也。幼著才识，长闲规矩，克言理行，乡闾所钦。何图天不佑善，以会昌二年正月二十一日终於私第，享年六十有三。以当年八月十八日窆於苏州海盐县东二十八里齐景乡雅山南二里祖坟南旧茔，礼也。君娶吴群顾氏，有子三人，长曰遂，次曰师损，三曰公甫，并至谦至让，忠乎孝乎，泣血主丧，绝浆逾制。後恐月日久迈，陵谷迁移，刊石为志，永传不朽。铭曰：
    山作田兮田作海，万古存兮谁不改。青松新陇晓无年，千载惟留铭记在。（《嘉兴府志》）
    按：此文据《嘉兴府志》补缺文四十余字。
    ○唐故陆氏庐江郡何夫人墓志铭（并序）
</div>
    <div class="pagination">
<a href="唐文续拾_page85.html">上一页</a><span>...</span><a href="唐文续拾_page81.html">81</a><a href="唐文续拾_page82.html">82</a><a href="唐文续拾_page83.html">83</a><a href="唐文续拾_page84.html">84</a><a href="唐文续拾_page85.html">85</a><span class="current-page">86</span><a href="唐文续拾_page87.html">87</a><a href="唐文续拾_page88.html">88</a><a href="唐文续拾_page89.html">89</a><a href="唐文续拾_page90.html">90</a><a href="唐文续拾_page91.html">91</a><a href="唐文续拾_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
