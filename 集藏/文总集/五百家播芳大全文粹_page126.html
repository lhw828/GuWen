<!DOCTYPE html>
<html>
<head>
    <meta charset="UTF-8">
    <title>五百家播芳大全文粹 - 第 126 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五百家播芳大全文粹 - 第 126 页/共 129 页</h1>
    <div class="content">　　敬业斋铭　　　　　　　　　黄鲁直
　　漫游者日失一日敬业者不速而疾
　　尚友斋铭　　　　　　　　　黄鲁直
　　今之君子吾既与偕昔者吾友舜何人哉
　　优仕斋铭　　　　　　　　　黄鲁直
　　君子无一日不学也岂惟日哉无一时不学也岂惟时哉无湏臾不学也学哉身哉身哉学哉
　　耘业斋铭　　　　　　　　　孙仲益
　　临川邹氏世以儒学名家而次魏好书尤笃日孳孳焉专求其所好文章清丽有典则如其为人尝治一斋丛书其间名之曰耘业取韩公诗所谓勉哉耘其业以代嵗晚收之意而以书抵故人孙觌征铭铭曰我行其野原田膴膴蓬艾生之化为草莽牛山之美在物皆然若是濯濯夫岂其天孰乱吾苗非其种者灭裂报予固其所也我有尺宅圣王之田种徳艺善岂曰无年大哉心乎不能以寸诚而明之与天地凖异端曲学非圣之书逃墨逃杨卒归于儒菑之辟之敛华遮实采采新田有菀其特我仓既盈三百维囷红腐相因以发陈陈
　　敬斋铭　　　　　　　　　　朱晦翁
　　正其衣冠尊其瞻视潜心以居对越上帝足容必重手容必恭择地而蹈折旋蚁封出门如賔承事如祭战战兢兢防敢或易守口如瓶防意如城洞洞属属毋敢或轻不东以西不南以北当事而城靡他其适勿贰以二勿叁以三惟精惟一万变是监从事于斯是曰持敬动静无违表里交正须臾有间私欲万端不火而热不氷而寒毫厘有差天壤易处三纲既沦九法亦斁于戏小子念哉敬哉墨卿司戒敢告灵台
　　至乐斋铭　　　　　　　　　朱晦翁
　　呻吟北牕气郁不舒我读我书如病得苏容问此书中作何味君乃嗜之如此其至趣为子语无味乃然是有味者乃□乃羶天下之乐我不敢知至欧阳子乃敶斯诗我思古人实感我心惟曰愔愔式钩且深
　　复斋铭　　　　　　　　　　朱晦翁
　　万物职职其生不穷孰其尸之造物为工隂辟阳开一动一静于穆无疆全体妙用奚独于斯潜阳壮隂而曰昭哉此天地心盖翕无遗斯辟之始生意闯然具此全美其在于人曰性之仁敛蔵方寸包括无垠有茁其萌有恻其隐于以充之四海其凖曰惟兹今眇绵之间是用斋戒掩身闭闗仰止义图稽经协传敢赞一词以诏无倦
　　求放心斋铭　　　　　　　　朱晦翁
　　天地变化其心孔仁成之在我则主于身其主伊何神明不测发挥万变立此人极晷刻放之千里其奔非诚曷有非敬曷存孰放孰求孰亡孰有诎伸在臂反覆惟手防防谨独兹守之常切问近思曰维以相
　　学古斋铭　　　　　　　　　朱晦翁
　　浦城周侯嗣恭葺其先大父徽猷公所作学古斋以教齐宗族子弟新安朱某为题其榜周侯又来请铭则推其意乃作铭曰相古先民学以为己今也不然为人而已为己之学先诚其身君臣之义父子之仁聚辨居行毋怠毋忽至足之余泽及万物为人之学然春华诵数是力纂组是夸结驷懐金煌煌炜炜世俗之荣君子之鄙惟是二者其端则微眇绵弗察胡越其归卓哉周侯克承先志日新此斋以廸来裔此斋何有有图有书厥裔斯何衣冠进趋夜思昼行咨询谋度絶今不为惟古是学先难后获匪亟匪徐我其铭之以警厥初
　　敬恕斋铭　　　　　　　　　朱晦翁
　　陈师中读书之室新安朱某题以敬恕且为之铭曰出门如賔承事如祭以是存之敢有失坠己所不欲勿施于人以是行之与物皆春胡世之人恣已竆物惟我所便谓彼奚防孰能反是敛焉厥躬于墙于羮仲尼子弓内顺于家外同于邦无小无大防时怨恫为仁之功曰此其极敬哉恕哉永永无斁
　　明伦堂铭　　　　　　　　　朱晦翁
　　天叙有典非学弗明我作此堂大猷是经匪忠曷劝匪学曷程咨尔学子永观厥成
　　芗林铭　　　　　　　　　　孙仲益
　　两浙转运使右朝请大夫秘阁脩撰向子堙博极群书尚友千载治一室植众香草环之而读离骚经其中自号芗林居士建炎末崎岖兵乱转徙江汉间年四十余上书谢事徘徊玉笥之下滏水之湄登高择胜筑室居焉艺兰九畹采芝三秀千葩万卉罗生堂户盖真得所谓芗林者欣然咲曰孙兴公赋遂初韩吏部赋复志皆谓此耶绍兴五年诏起为江东转运使明年徙两浙召见奏事劳苦甚宠因从容自言终老芗林之意上嘉叹良乆亲书芗林二大字赐之龙文画妙絶一时羣公在廷惊顾动色于戏盛哉未曽有也子諲侈上之赐移书属某为之铭铭曰肝胆一如薫莸如臭鼻识妄闻交凿交鬬蝍蛆甘带蜣螂转圜嗜痂腊防逐臭则然一国之香人所服媚君子好脩纫之为佩手授紫藟掉芙蓉旂蕙肴兰借饮芳食菲芳菲满堂荐馨在徳葵倾草靡偃风就日帝闉九重孰播厥芬神交梦兰甘余献芹扁牓峩峩来从天上璧月珠星窥临蕙帐天命不謟惟徳之符车过必式于公之闾
　　养源堂铭　　　　　　　　　黄鲁直
　　李子作堂欧阳子名曰养源以成其福禄不知其源及所以养而问诸山谷山谷曰江出汶山其材滥觞其浸荆楚匪舟不航非以有源而受下流多故耶行潦之委盈沟壑少焉雨止立观其涸故曰必清其源源清则流洁必深其源源深则流长是故有令徳者百世不忘李子进曰若夫其源既得闻命矣敢问所以养之何如山谷曰智及十年则知蓺木持百年而不知蓺人智不保其身况其子孙欲其源清且深其人
　　养浩堂铭　　　　　　　　　黄鲁直
　　心者气之君气者心之将君之所忾将应如响心渊如渊气得其养夫惟气之于物忧则焦然怒则勃然羞则戁然惧则瞿然劳则瘅然饥则瘁然酌其有余不足而用其中尔乃浩然而浩然之主人风义凛凛白髪在堂鸡鸣在寝兄弟雁行肴膳劝饮三子承学皆有英禀穆如清风松竹交防富贵浮云公但高枕
　　驾説堂铭　　　　　　　　　黄鲁直
　　仲尼之驾説矣兹儒将复驾其所説乎元元本本大道甚夷毋以曲学诱诸子以亡羊之岐
　　崆峒山铭　　　　　　　　　王元之
　　轩辕氏之为圣也天下首冠足履者皆知之况通儒巨贤乎然则枉万乘之驾不自为尊也降匹夫之室不自为辱也陟千岩之险不自为劳也所以然者下风问道而已哉故放勲法之以师许由重华继之以让善巻文命宗之以尊子高凡数帝者天下非不理也诸侯非不賔也兆民非不安也隂阳非不和也祥瑞非不致也所以孜孜于一山翁林叟者何哉盖恐后世失尊贤好问之道尔圣人之用心也其有防乎泊去帝及王厥道渐防君以尊为极臣以贱为隔极则以下问为耻隔则以上达为患尊贱之不通上下之不安厥有萌矣然亦有审象于传者谓之圣猎贤于渭者谓之明吐握于朝者谓之勤虽云道逾逺亦庶几乎及王化下衰霸图孔炽殉良之哀起逐客之议作高祖一沛公也见奉春君箕踞而坐霍光一将军也使萧望之挟持而入遂使贤者抱道以思退不肖者忍耻以求进至有磨厉其唇吻诡怪其容仪耳嗫嚅于阍寺之前趦趄于廊庑之下者朝佞夕媚髪白而不知其己者又何屑屑哉夫如是则抱帝王之道蕴经纶之材者老死空谷寂寞无闻未尝降一尺之书飞一介之使矧肯辱万乘而顾匹夫者哉斯后代不复于古也可痛惜哉是故首阳二老佐帝者也耻于王也乃去周而采薇商山四皓佐王者也耻霸者也乃去秦而茹芝岂无意于君耶无意于民耶盖尊贱不通上下不交之至也呜呼不自尊者取万世之尊也自尊者取一时之尊也君天下者得无思耶某读轩辕之纪嘉崆峒之请美徳垂成乃作歌其词曰
　　崆峒之叟心岂圣兮轩辕圣也不自圣哉崆峒之叟目无明兮轩辕明也不自明哉崆峒之叟耳岂聪兮轩辕聪也不自聪哉寂寞岩隈孰为来哉吁嗟后君得无鉴乎
　　王气台铭　　　　　　　　　王元之
　　观古之王者筑灵台视云物察气之吉凶知政教之善否理合天道垂休降祥则必日新其徳以奉之化失民心为妖作沴则必夕愓其躬以惧之如是则变祸福而返灾祥不为难矣乌有筑高台厌王气行巫觋之事御天地之灾者乎嬴政之有天下也始以利觜长距鸡鬬六国而擅塲复以钩爪锯牙虎噬万方而择肉终以多蔵厚敛蚕食兆民而富国然后戍五岭作阿房驱周孔之书尽向囘禄惑神仙之术但崇方士收大半之赋则黔首豆分用三夷之刑则赭衣栉比鲸鲵国政蝼蚁人命原膏野血风腥雨膻六合敖敖上防求主天将使息肩于炎汉故望气者云东南有天子之气于是祖龙廵狩筑台以厌之殊不知民厌秦也防之于汉秦独厌天厌民而自王乎向使筑是台告天引咎迁善树徳封六国之嗣复万民之业薄赋敛省徭役销戈镕兵朂兹稼穑诛高斯之暴政脩唐虞之坠典下从人望上答天意则王气不厌而自消矣刘项之族何由而兴哉某游丰沛间覩台之旧址思古眺览怅然有懐捉翰濡毫遂以为铭曰
　　台之筑兮救秦之衰救之不得为汉之基气之厌兮虑汉之昌厌之不得速秦之亡秦之厌汉其惟一身汉之厌秦乃有万民高台巍峩王气氤氲秦政已矣汉徳惟新快快前古芒芒后尘故国芜没荒台行春行人环睇恻怆斯文
　　厄台铭　　　　　　　　　　王元之
　　天地厄于晦防日月厄于薄蚀山川厄于崩竭圣人生而肖天地之貌禀日月之明钟山川之粹得无厄所以虞舜厄于厯山帝禹厄于洪水成汤厄于夏台文王厄于羑里我先生夫子厄于陈蔡其道一也于时周室卵危鲁道靡溃仁义路絶奢僭源开列国用权猬芒而起壊礼乐于糟粃视诗书于刍狗孩提王室粪壤儒风俎豆不脩军旅用事苟有衣逄掖而冠章甫者鲜不防防而刺之三纲五常盖扫地矣夫子抱帝王之道处衰乱之世痛五教之大壊嫉四维之不张刳道徳为舟航将欲济天下之垫溺斵礼法为耒耜将欲芟天下之荒秽故不程其力不顾其世聚三千之徒聘七十之国应机设教与世垂范然佩兰于鲍肆孰闻其薰施法于乱主孰闻其政斯谓天柱将倾折建一指而扶之艰哉为力乎故教不用于定哀位不崇于季孟逊词于阳货见忌于子西至于树迹亦削而伐之况文行忠信果得用于世耶卒至于厌圣道絶粮于陈顔冉之徒馁目相视我先师则坦尔无闷怡然自居腹虚肠干未始太息盖圣人为人也不为己也忧道也不忧贫也但欲缀皇纲之絶绪辟帝道为坦途酌三代礼文垂万古典献兴彼王泽浸于生民苟道至于是虽不食而死顾何恨哉不然夫岂不知列国有膏梁之禄陪臣窃钟鼎之食但有诡辞婉貌取之如拾芥岂独区区乎六合中以寒饥而自苦耶圣人之用心也不其逺乎吁奸喉佞舌者图一日之饫饱道醉徳者谋万民之利故教不用乎时而用于今世位不显于生前而显于没后何则祖述宪章之义雷行天地之间俾夫为君父臣子者不可斯须而离也得非用于今世耶名载典籍身享庙食得非显于没世耶与图一日之饫者又何辽哉某客在宛丘得斯台之祉披榛访古驰笔而铭词曰
　　僭禄尸位没则絶祀所谓伊人莫敖之鬼夫子耻之不其馁而饱徳醉义没则垂世所谓伊人箕山之士夫子求诸可谓仁乎巍巍圣人生而道迍厯聘求合絶粮于陈箕山之士可齐其名莫敖之鬼且非其伦庙食不匮祀典未新我来旧国荒台磷磷拂石勒铭徳声益振








　　五百家播芳大全文粹巻一百八
　　钦定四库全书
　　五百家播芳大全文粹巻一百九
　　宋　魏齐贤
　　叶　芬同辑
　　铭
　　折槛铭　　　　　　　　　　王元之
　　朱云折槛之説凡知书者悉知之咸谓谏而必折彰忠节也折而不理旌直臣也静黙厥由孝成未得任贤去衺之道何以旌其直臣哉张禹身为帝师手执国柄一人仰之为规矩诸侯系之为惨舒内不能举百揆之纲外不能振兆民之领悬邪道若前旒进巧言如黈纩蒙瞽君目聋蔽帝聪锢天下之良臣哑天下之谏口元延永始之间灾眚屡见当时识者鲜不以王氏为讥帝乃幸禹之私第议国之政事伺其一言以为模范禹能陈正道以御灾祥戮佞臣而安宗社反以罕言命不语怪为奏致成帝无虑王氏益骄洎民出谤词止有忧色则必整衣冠露蓍蔡卦吉则喜兆凶则悲此岂翼赞之道耶手抉覆亡之机躬开弑逆之路是可忍也孰不可忍也于时云为直臣身在下位观莽之将乱嫉禹之不忠乃蹈白刃之危轻鸿毛之命鼎镬弗顾宗祧是图请上方剑知不从也庶万一而得之断佞臣矣折天子槛知失礼也兾再三而陈之悟时君矣孝成虽听庆忌之言不能戮安昌之罪徒存折槛又何益哉向使诛禹于两观之前升云于百工之上邪佞路塞忠谠源开新莽之祸何由而兴乎某尝览载籍求其始末见孝成之失未尝不释巻而太息因折槛为铭戒于将来也铭曰室之乱起兮亦不能理云以折槛必忠帝以折槛为耻忠而不用耻实自贻上方之剑匣而何施佞臣之头惜而胡为任贤有贰佞臣弗离新室以盛汉室以衰祸实自取亡其咎谁遗编蠧简厯厯可悲千古之下吊而为词
　　郑渠铭　　　　　　　　　　王元之
　　夫陆田者系之于天水旱不时则一年之功废矣水田者繋之于人浇溉得地则三时之稼登矣故伯阳曰水善利万物易曰润万物者莫润乎水其郑渠之谓乎秦好兴事韩为宻谋爰命水工以济人事防波决澜滋我稼穑溉田四万顷利国数千年首自泾水尾入栎阳无嵗不丰有地皆润张衡谓衣食之源斯言当矣噫始欲害秦终则利秦韩之失耶秦之福耶所谓韩延数年之命秦获万世之利也时或炎风焦砂畏日铄石五谷未茁百草先萎望嵗者耋哭婴啼祈雨者觋疲巫困多稼渐凋于南亩密云空积于西郊所以决此滂沱沃之枯瘁叶润根苏英繁实积亩获一钟之利国有九年之实家给人足嵗和时丰田有歌声人无菜色攘攘熈熈不知帝力当是时天下法之故邺都溉以漳泰山溉以汶晋阳溉以汾皆非地之宜反为田害未若斯渠之盛哉然但能以浇溉利一方不能以恩泽及四海故未得长守矣沼汉革魏踵晋接宋逮乎有唐纪千祀矣咸以浇溉为务不以恩泽为施故得利于一方失利于四海者多矣我国家之御宇也念郑国疏之劳察白公平治之绩俾万国有郑渠之利兆民同秦地之丰惠不止于一方恩普加于四海世有昏垫则奠山濬川栉风沐雨以治之时有枯旱则自断爪身为牺牲以救之夫如是浇溉天下皆一渠耳岂有间耶与夫独利一方何其辽哉某薄游西都父老谓之长熟殊不知王者徳广所及六合皆然但执一隅而已因以郑渠为铭极秦人之所炫燿也其词曰秦以浇溉兮独利一方秦所以亡我以恩泽兮徧利八荒我所以昌三农百谷兮无灾殃一茎六穗兮呈休祥见万国之地兮恩瀼瀼彼一渠之水兮徒汤汤
　　鲁壁铭　　　　　　　　　　王元之
　　在天成象壁星主文圣人蔵书所以顺乎天也噫乾坤不可以乆否故交之以泰日月不可以乆晦又继之以明文籍不可以乆废亦受之以兴我夫子当周之衰则否属鲁之乱则晦及秦之暴则废遇汉之王则兴其废也頼壁而蔵之其兴也自斯壁而发之矧乎三坟言大道也述乎君则尧舜禹汤文武之业偹矣述乎臣则臯防稷契伊吕之功尽矣济乎世则六府存矣化乎人则五教立矣向使不蔵鲁壁尽委秦坑焰飞圣言灰歇圣道则后之为君者不闻尧舜禅让之徳禹汤征伐之功文武宪章之义将欲化民不亦难乎后之为臣者又不闻臯之述九徳防之谐八音稷之播百谷契之逊五品伊之翊赞吕之攻伐复欲致君不亦难乎世不知六府则无火食之人有卉服之众与夷狄攸同矣人不知五教则忘父母之慈孝兄弟之友恭与鸟兽无别矣欲见熈熈之国政平平之王道不其逺乎呜呼金有籝玉有柜防之以闗键固之以缄縢人必有窃而求之者盖重利也斯壁蔵君臣之道父子之教人无求而行者盖轻义也天恐壊斯壁毁斯文命恭王以壊之伏生以诵之使天下皎然复知上古之道其大矣哉铭曰防山高兮为秦城凿池深兮为秦坑城之高兮胡先壊坑之深兮胡先平伊斯壁兮蔵家书厯秦乱兮犹不倾壊之者恭王诵之者伏生发典谟训诰之义振金石丝竹之声如天地兮否而忽泰如日月兮晦而复明秦之焚兮未尽我不为烬秦之坑兮未得尔威其国江海涸竭乾坤倾倒唯斯文兮用之未息
　　唐铜柱铭　　　　　　　　　吕伯恭
　　铜柱汉伏波将军新息侯马援所立以镇南荒者也安逺县为唐安南都防复立焉先是建武中南蛮畔伏波将军援以汉兵讨平之廼冶铜为柱植汉极境上以定中国疆理溪獦洞獠惕意奉诏约牿牛闲马不敢饮噉汉刍水其人至今奉伏波遗像以王礼祀之今林邑南大浦有五铜柱山形如倚盖西负重岩东濒海即伏波所立也唐之初年蛮有汉安逺城铜柱废仆开元中何履光取安逺城复立故柱旅即以旋应丁元和都防君始以伏波裔冑自防州刺史来镇亷静以得民儒术以縁政习俗既羙庶务能兴其属吏乃相与立铜柱二于汉故处纪功颂徳以昭大国威崇示世羙与伏波相望千有余载骈光俪明甚盛举也惟南蛮倚岭陬海其地多瘴飓毒蛊篁竹嵌岩之险不宜王师故其人轻动而好乱然亦代有名将率惩艾不贷是则险阻毒厉殆非蛮人之福也独未有勒铭垂戒以谕蒙瞽如张孟阳之于梁益者亦可哀矣故为之铭曰于皇赵宗世有名徳奢为宗臣马服是国降及于秦在汉为马曰援文渊器度闲雅六龙野战聚米擒贼四方底平交址畔侧曳玺从军以死报上驱除岭云挥霍海瘴岛夷蜑户稽首厥角愿为奴婢奉汉明约维铜之徳君子是式燥湿不移其用无极廼镕廼范有植其楹林邑之南大海是经乃徃致之雨汗流泚爰立其崖屹屹嶷嶷上干炎云下刺黄壤蛮人望之如伏波相江流破山滟滪中峙维蛮之害有甚于水龙门骏奔截以砥柱维伏波之功回澜东赴更千百年复有此孙易符章贡授钺海门开都防府大集羣蜑戢戢来归视唐如汉维都防之清如水之停不风不涛中涵日星维都防之亷如氷之寒既坚且白不可以利干俗吾甚怜化于仁义本儒安雅饬我吏事百作具兴羣越一和賔僚吏卒载赓廼歌愿即故区浮建标峙庶民子来都防不能止两楹叅天万宇延首曰维都防如此二耦戴唐之徳永永不忘畏都防之威伏波相望毋谓海险伏波所践如行康庄毋有嶂巘毋谓海深都防所临龙螭蛟鳄窜逺潜隂深不可恃险不可怙唐兵如雷唐徳如雨有如不信视我铭诗勒于铜柱永镇南陲
　　御书扇铭　　　　　　　　　孙仲益
　　故刑部尚书胡公讳直儒绍兴初侍读禁中上以所御白团扇亲书文物多师古朝廷半老儒十字赐之后十七年公之子右承事郎桐庐令臣枞属臣孙某为之铭铭曰天厌隋乱唐室代兴于赫太宗大人继明手持三尺除残禁暴日月宣光风霆布号功侔禹甸徳配尧天卑宫菲食吾无间然贤路宏开正直是与儒先达尊御于帝所着为世准圣圣相因稽经问道如出一人伟欤胡公万夫之杰老儒宿艾厯宗三叶扇出尚方寳墨未干天纵笔妙宛若龙鸾璧月煌煌光烛蔀室子孙视之稽古之力
　　砚铭　　　　　　　　　　　孙仲益
　　擘鳯咮磔防须汗緑竹编青蒲抽金匮论石渠记先友读父书
　　砚铭　　　　　　　　　　　黄鲁直
　　其坚也可以当谤者之铄金其重也可以压险者之累卵其温也可以销非意之横逆其圆也可以行立心之方直如是则砚为予师亦为予友善诱在前良规在后精则入神勤则见功坚如是重如是乃能时中固竆在道渉世在逢
　　制作淳古可使巧者拙夸者节性质温润可使躁者静戾者听观棐几而见砚忘其一室之悬罄
　　温而栗重不泄不为砺砥为翰墨守不假人终永吉
　　欧阳元老砚铭　　　　　　　黄鲁直
　　其坚也似立义不易其润也如饮人以徳叩之铿然如玉如金欧阳元老笙磬同音
　　王子钧深衣帯铭　　　　　　黄鲁直
　　养心欲诚择术欲精自知欲明责人欲轻
　　刘屏山复斋防斋二琴铭　　　朱晦翁
　　屏山先生之琴二其嗣子玶葆蔵之门人朱某敬为作铭
　　匪金匪石含玉真兮雷伏于腹閟其神兮砰然一作万物皆春兮我觌器宝懐若人兮主静观复脩厥身兮与时偕诎而不及其伸兮【复斋】
　　抑之幽然者若直其遇险而止冩之泠然者若其出山之泉盖先生之言不可得而闻矣若其亨贞之意则托兹器而犹传【防斋】
　　书字铭　　　　　　　　　　朱晦翁
　　握管濡毫伸纸行墨一在其中防防画画放意则荒取妍则惑必有事焉神明厥徳
　　赵南夫砚铭　　　　　　　　赵徳庄
　　其温如文君之容也其坚如平君之衷也是惟我伯氏之宝传之无竆
　　宋民望霜钟琴铭　　　　　　赵徳庄
　　众兮之望夫谁主也化为五音之声也语也彼弹我应竟何所也试尝谓子罢琴而袖手或者盖有所取也
　　布衾铭　　　　　　　　　司马温公
　　藜藿之甘绨袍之温名教之乐徳义之尊求之孔易享之常安绮绣之奢膏粱之珍权宠之盛利欲之繁苦难其得危辱旋臻取易舍难去危就安至愚且知士宁不然顔乐簟食万世师模纣居琼室厄为独夫君子以俭为徳小人以奢防躯则斯衾之陋其可忽诸
　　赞
　　江氏家蔵仁宗皇帝墨迹赞　　黄鲁直
　　昭陵仁圣与天同功不刻不雕万国文明日月照临无有隐侧一滴之雨泽及万物简言易从易言易知皇祖有训信如四时雷声不作天地渊黙遗黎懐仁霣泣翰墨
　　寳奎殿太宗御书赞　　　　　　吕伯温
　　臣窃惟太宗皇帝万几之暇储神翰墨镂文之管白龙之牋天文分曜森若飞动顾常大书相国寺之扁榜昭垂于金铺璇题之间圣藻可以三二曜而六五纬巍然炳然于上都肆仁宗皇帝润色祖业遹追来孝属意于増光显设者甚厚尝规秘殿于丹禁而宏丽靓深显敞穹隆有渝其素帝深维易简朴素之义避而弗居廼明道统宇之首载以太宗宸笔额奉安锡名宝奎而并蔵书为庆厯御撰而复刻之乐石以掲示万有千年俾勿壊而又昭以宸翰之飞白副以宰辅纪録篆额光华之典震曜千古焕乎治世之丕烈也臣尝防绎前载涵泳圣涯恭闻真宗皇帝防集太宗御书蔵于龙图太清楼亲制神文圣笔颂以纪冠古人文之妙则神宗之是举岂非祗若先猷者欤惟太宗书之于前所以冠仓史埽钟王之大成者也惟仁宗蔵之于后所以重尧华广文声集奉先之大成者也于铄盛典不可濶然而无述谨拜手稽首而作赞曰皇矣太宗圣文冠古奎壁分曜鸾翔鳯翥廼眷梵宫榱题有严爰锡扁牓天藻焕然元气淋漓载沐神笔矞云五色祥辉分集粃糠仓史奴仆钟王都人纵观驩塞康庄仁宗嗣服増光祖业式思閟蔵以永休烈于赫广殿壮观皇居廼奉奎画以华清都表以飞白作民恭先副在坚珉是勒是镌璧月珠星错落藻棁云章一临丹雘失色外拱秘阁璀璨金碧层霄绚防仰观双璧诸儒声叹震曜石渠维今之书与之同符内顾玉堂宸翰陆离迩臣拜赐四琏昭垂银钩相鲜怒猊渇骥维今之书与之一揆丕显太宗人文化成丕承仁宗纯孝烝烝润色鸿猷以圣继圣受言蔵之为国宝镇休光上逹有煜其芒小臣作诗式昭显融
　　御书无逸图赞　　　　　　　王　璧
　　绍兴改元之五年四月皇帝陛下亲洒宸翰书尚书无逸篇为图以掲于讲筵银钩绚防鳯翚鸾翔而清宴之间于以省览硏味猗欤兹盛徳事也臣窃惟是书盖姬公旦举商三宗周文王无逸之实见于行事者以进戒成王厯代传之以为大训而前世好古愿学之君固尝视此为元龟焉我宋仁宗明孝皇帝在御爰命翰墨之臣缮冩为图列于迩英阁朝夕览观究其指归资以懋徳立政而庆厯嘉祐之治足以追俪三五为万世无疆之休盖其明效大騐然也洪惟皇帝陛下以仁圣纂祚稽古向学事法祖宗至是又因迩臣建请亲笔为图置于便殿左顾右睨若商三宗在前周文王居后而周公与成王介于其侧以辅导圣徳则盛徳之日新宜无愧于古先圣王宗社之福天下之幸也小臣猥以翰墨待罪于朝谨拜手稽首而为之赞曰惟天为大道运无积惟圣宪天自强不息古先哲王防敢暇逸在商三宗逮于周文四人廸哲盛徳攸闻厥惟无逸垂裕后昆周公作书用以进谏载在方册斯文有烂于皇仁宗寅畏严恭视商周君异世而同为图省览踵武前踪驯致大治莫足比隆皇帝在御遐追祖徳无时逸豫亲御翰墨掲图便殿神藻辉赫左顾右睨寤寐思服圣徳日新宗社之福小臣赞扬于昭无极
　　书伊川先生易传复卦义赞　　张敬夫
　　天地之心其体则微于动之端斯以见之其端伊何维以生生羣物是资而以日亨其在于人纯是恻隠动匪以斯则非天命曰义礼智位虽不同揆厥所基脉络该通曷其保之日干夕惕斯须不存生道或息养则无害敬立义集是为复亨出入无疾
　　雍熈平戎万全阵图赞　　　　吕伯恭
　　我太宗皇帝雍熈纪元之四年宋有天下殆四十年矣始艺祖之兴环京四合莽为敌区南征北伐左屠右戮以有天下故天下服其武及太宗绍基薄海内外风尘不揺雨濡日温父诲母育以息天下故天下懐其文文教既熈武备寖弛撤陷杜穽兽心将生帝用忧之乃召将帅胥议方略时有边臣潘美田重进及龙卫虎贲之臣咸备谘访羣谟佥同圣断自定越五日庚寅内出御制平戎万全阵图宣示二府大臣及掌兵将校凡一大阵为九小阵凡内列三方阵阵车各千四百四十乘地分兵士各三万一千六百八十人东西四阵为左右翼骑兵各万为三百五十队前后二阵为前锋后殿骑兵各五千人为百二十队九阵之士凢十四万九百三十人方员纷纭竒兵浑沌出神入天不可窥测羣臣诸将下拜周视揆今思古咸所未有嗟乎使圣子神孙世世相授毋忘此心则于千万年毋有侵轶之患矣方今皇帝思念祖宗之艰难规恢逺图选练将士以复故土则我太宗之法不可废也翰墨小臣是用追述圣意稽首百拜而赞曰呜呼休哉平戎万全太宗所制在汉高祖君鲁臣智兵不防中羣雄外鸷光武龙飞君强臣弱冦邓景贾咸授方略我之艺祖光武是若于皇太宗亦我艺祖沉机英断超今迈古法驾徂征并汾纳土八埏九垓方焘元载销戈铸镈无有内外太宗曰吁武不可怠天下虽安忘战必危吾谋既定畴协予咨臣美臣进驿召必来日畿天卫羣帅如虎佥奉具陈什什伍伍孰否孰去孰臧孰取睿断临之要领悉获乃画乃图以治羣辟中营参运左右骈翼前锋起途后殿从之内环临冲外骑军驰戈矛森立剑盾分施部分行列星明荼燎首尾归脇交仗互绕离合起闭不可尽晓二府元臣千庐列校拜手稽颡惟帝之教神谟圣略出入天巧汉有八阵平沙是列唐有六花取数于八孰知此图宪天之法以此众战孰能御之开边拓境惟帝使之犂庭埽穴狗防去之帝曰无庸安边是务遗我子孙以御外侮皇帝在御思我祖宗观图效法振武平戎王旅万全朔庭其空告于清庙以乐太宗呜呼休哉
　　汉丞相诸葛忠武侯画像赞　　张敬夫
　　惟忠武侯识其大者仗义履正卓然不舍方卧南阳若将终身三顾而起时哉屈伸难平者事不昧者几大纲既得万目乃随我奉天讨不震不竦惟其一心而以时动噫武侯此心万世不泯遗像有严瞻者起敬
　　钱忠懿王画像赞　　　　　　黄鲁直
　　文武忠懿堂堂如春中有樗里不以示人雷行八区震惊听闻提十五州共为帝民送君者自崖而反以安乐其子孙九万里则风斯在下眇大物而成仁
</div>
    <div class="pagination">
<a href="五百家播芳大全文粹_page125.html">上一页</a><span>...</span><a href="五百家播芳大全文粹_page121.html">121</a><a href="五百家播芳大全文粹_page122.html">122</a><a href="五百家播芳大全文粹_page123.html">123</a><a href="五百家播芳大全文粹_page124.html">124</a><a href="五百家播芳大全文粹_page125.html">125</a><span class="current-page">126</span><a href="五百家播芳大全文粹_page127.html">127</a><a href="五百家播芳大全文粹_page128.html">128</a><a href="五百家播芳大全文粹_page129.html">129</a><a href="五百家播芳大全文粹_page127.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
