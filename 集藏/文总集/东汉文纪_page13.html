<!DOCTYPE html>
<html>
<head>
    <meta charset="UTF-8">
    <title>东汉文纪 - 第 13 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东汉文纪 - 第 13 页/共 48 页</h1>
    <div class="content">　　许由不仕有唐帝徳不衰夷齐不食周粟王道不亏不忍使党久逡巡于污君之朝其赐帛四十匹遣归田里
　　又诏
　　自古尧有许由巢父周有伯夷叔齐自朕髙祖有南山四皓自古圣王皆有异士非独今也伯夷叔齐不食周粟太原周党不食朕禄亦各有志焉
　　陈元【字长孙苍梧广信人建武初与桓谭杜林郑兴俱为学者所宗辟司空司徒府】奏驳范升论左氏疏【元传父钦左氏业为之训诂以升奏左氏不宜立诣阙上疏下其议升与元相辩难凡十余上帝卒立左氏学置博士】
　　陛下拨乱反正文武并用深愍经蓺谬杂真伪错乱每临朝日辄延羣臣讲论圣道知丘明至贤亲受孔子而公羊谷梁传闻于后世故诏立左氏博询可否示不専已尽之羣下也今论者沈溺所习翫守旧闻固执虚言传受之辞以非亲见实事之道左氏孤学少与遂为异家之所覆冒夫至音不合众听故伯牙絶至寳不同众好故卞和泣血仲尼圣徳而不容于世况于竹帛余文其为雷同者所排固其宜也非陛下至明孰能察之臣元窃见博士范升等所议奏左氏春秋不可立及太史公违戾凡四十五事案升等所言前后相违皆断截小文媟黩微辞以年数小差掇为巨谬遗脱纤微指为大尤抉瑕擿衅掩其美所谓小辩破言小言破道者也升等又曰先帝不以左氏为经故不置博士后生所宜因袭臣愚以为若先帝所行而后主必行者则盘庚不当迁于殷周公不当营洛邑陛下不当都山东也往者孝武皇帝好公羊卫太子好谷梁有诏太子受公羊不得受谷梁孝宣皇帝在人间时闻卫太子好谷梁于是独学之及即位为石渠论而谷梁氏兴至今与公羊并存此先帝后帝各有所立不必其相因也孔子曰纯俭吾从众至于拜下则违之夫明者独见不惑于朱紫听者独闻不谬于清浊故离朱不为巧移目师旷不为新声易耳方今干戈少弭戎事略戢留思圣蓺眷顾儒雅采孔子下拜之义卒渊圣独见之防分明黒白建立左氏解释先圣之积结洮汰学者之累惑使基业垂于万世后进无复狐疑则天下幸甚臣元愚鄙尝传师言如得以褐衣召见俯伏庭下诵孔氏之正道理丘明之宿寃若辞不合经事不稽古退就重诛虽死之日生之年也
　　谏督察三公疏【元辟司空李通府大司农江冯言宜令司隶校尉督察三公事下三府元上疏帝从之宣下其议】
　　臣闻师臣者帝賔臣者霸故武王以太公为师齐桓以夷吾为仲父孔子曰百官总已听于冢宰近则髙帝优相国之礼太宗假宰辅之权及亡新王莽遭汉中衰専操国柄以偷天下况已自喻不信羣臣夺公辅之任损宰相之威以刺举为明徼讦为直至若陪仆告其君长子弟变其父兄网密法峻大臣无所措手足然不能禁董忠之谋身为世戮故人君患在自骄不患骄臣失在自任不在任人是以文王有日昃之劳周公执吐握之恭不闻其崇刺举务督察也方今四海尚扰天下未一百姓观听咸张耳目陛下宜修文武之圣典袭祖宗之遗徳劳心下士屈节待贤诚不宜使有司察公辅之名
　　尹敏【字防季南阳堵阳人与班彪善厯谏议大夫】
　　上光武论六沴疏【续汉书敏为诸生有经学建武二年上疏陈洪范消灾之术时帝方草创未遑其事命待诏公车拜郎中】
　　六沴作见若是供御帝用不差神则大喜五福乃降用章于下若不供御六罚既侵六极其下明供御则天报之福不供御则祸灾至欲尊六事之体则貌言视听思心之用治六事之揆以致乎太平而消除轗轲孽害也
　　孙福
　　上言刘茂【茂字子卫太原晋阳人为太守孙福门下掾建武三年诏求天下义士福上言徴拜议郎厯侍中】
　　臣前为赤眉所攻吏民壊乱奔走趣山臣为贼所围命如丝发赖茂负臣逾城出保盂县茂与弟触冒兵刄缘山负食臣及妻子得度死命节义尤髙宜蒙表擢以厉义士【后汉书】
　　方储
　　对防【建武五年夏旱方储对防见后汉书注】
　　百姓苦士卒烦碎责租税失中暴师外营经厯三代内有怨女外有旷夫王者熟推其详揆合于天图之事情旱灾可除夫旱者过日天王无意于百姓恩徳不行万民烦扰故天应以无泽
　　张汜
　　上言脩河【初平帝时河汴决壊未及得脩建武十年阳武令张汜上言光武为发卒营河功而浚仪令乐俊复上言乃止】
　　河决积久日月侵毁济渠所漂数十计县脩理之费其功不难宜改脩隄防以安百姓
　　乐俊
　　上言
　　昔元光之间人庶炽盛缘隄垦殖而瓠子河决尚二十余年不即壅塞今居家稀少田地饶广虽未脩理其患犹可且新被兵革方兴力役劳怨既多民不堪命宜须平静更议其事
　　杜笃【字季雅京兆杜陵人延年孙为车骑将军马防从事中郎战殁所着赋诔吊书讃七言女诫杂文十八篇明世论十五篇】
　　上论都赋奏【笃以关中表里山河先帝旧京不宜改营洛邑乃上表奏论都赋】
　　臣闻知而复知是为重知臣所欲言陛下己知故略其梗概不敢具陈昔盘庚去奢行俭于亳成周之隆乃即中洛遭时制都不常厥邑贤圣之虑盖有优劣霸王之姿明知相絶守国之埶同归异术或弃去阻阸务处平易或据山带河并吞六国或富贵思归不顾见袭或掩空击虚自蜀汉出即日车驾防由一卒或知而不从久都墝埆臣不敢有所据窃见司马相如扬子云作辞赋以讽主上臣诚慕之伏作书一篇名曰论都谨并封奏如左
　　论都赋序
　　皇帝以建武十八年二月甲辰升舆洛邑巡于西岳推天时顺斗极排阊阖入函谷观阨于崤黾图险于陇蜀其三月丁酉行至长安经营宫室伤愍旧京即诏京兆乃命扶风齐肃致敬告觐园陵凄然有懐祖之思喟乎以思诸夏之隆遂天旋云游造舟于渭北斻泾流千乗方毂万骑骈罗衍陈于岐梁东横乎大河瘗后土礼邠郊其嵗四月反于洛都明年有诏复函谷闗作大驾宫六王邸髙车廐于长安修理东都城门桥泾渭往往缮离观东临灞浐西望昆明北登长平规龙首抚未央倾平乐仪建章是时山东翕然狐疑意圣朝之西都惧闗门之反拒也客有为笃言彼埳井之潢污固不容乎吞舟且洛邑之渟瀯曷足以居乎万乗哉咸阳守国利器不可久虚以示奸萌笃未甚然其言也故因为述大汉之崇世据雍州之利而今国家未暇之故以喻客意
　　众瑞赋序【北堂书钞】
　　夫千金之裘非一狐之白雅颂之声非一家之作也
　　边论【北堂书钞】
　　匈奴请降毾防罽褥帐幔氊裘积如丘山
　　大司马吴汉诔【笃初忤美阳令被收会汉薨光武诏诸儒诔之笃于狱中为诔辞最髙赐帛免刑】
　　笃以为尧隆稷契舜嘉臯陶伊尹佐殷吕尚翼周若此五臣功无与畴今汉吴公追而六之乃作诔曰朝失鲠臣国丧爪牙天子愍悼中宫咨嗟四方残暴公不兹征征兹海内公其攸平泯泯羣黎赖公以宁勲业既崇持盈守虚功成即退挹而损诸死而不朽名勒丹书功着金石与日月俱
　　桓荣【字春卿沛国龙亢人厯太常】
　　上谢皇太子疏
　　【明帝为皇太子光武选求明经拜荣为议郎使授太子后为少傅荣以太子经学成毕上疏谢归太子报书】
　　臣幸得侍帷幄执经连年而智学浅短无以补益万分今皇太子以聪叡之姿通明经义观览古今储君副主莫能専精博学若此者也斯诚国家福祐天下幸甚臣师道已尽皆在太子谨使掾臣汜再拜归道【归犹谢也】
　　皇太子报桓荣书
　　庄以童蒙学道九载而典训不明无所晓识夫五经广大圣言幽逺非天下之至精岂能与于此况以不才敢承诲命昔之先师谢弟子者有矣上则通达经防分明章句下则去家慕乡求谢师门今蒙下列不敢有辞愿君慎疾加餐重爱玉体【并后汉书】
　　朱浮【字叔元沛国萧人为司校尉厯大司空徙封新息侯显宗时坐告赐死】
　　与彭宠书
　　【浮为幽州牧辟召州士引置幕府多发仓谷赡其妻子渔阳太守宠不从其令浮密奏宠帝徴之宠妻劝无应徴乂与所亲信计议吏皆怨浮劝宠止不应遂举兵攻浮浮以书质责宠宠得书愈怒攻浮转急浮粮尽遁走城降于宠尚书令侯霸奏浮当诛帝不忍以为执金吾后宠为其苍头所杀】
　　盖闻智者顺时而谋愚者逆理而动常窃悲京城大叔以不知足而无贤辅卒自弃于郑也伯通以名字典郡有佐命之功临民亲职爱惜仓库而浮秉征伐之任欲权时救急二者皆为国耳即浮疑相谮何不诣阙自陈而为族灭之计乎朝廷之于伯通恩亦厚矣委以大郡任以威武事有柱石之寄情同子孙之亲匹夫媵母尚能致命一餐岂有身带三绶职典大郡而不顾恩义生心外叛者乎伯通与吏人语何以为顔行步拜起何以为容坐卧念之何以为心引镜窥影何以施眉目举措建功何以为人惜乎弃休令之嘉名造枭防之逆谋捐传世之庆祚招破败之重灾髙论尧舜之道不忍桀纣之性生为世笑死为愚鬼不亦哀乎伯通与耿侠游俱起佐命同被国恩侠游谦让屡有降挹之言而伯通自伐以为功髙天下往时辽东有豕生子白头异而献之行至河东见羣豕皆白懐惭而还若以子之功论于朝廷则为辽东豕也今乃愚妄自比六国六国之时其势各盛廓土数千里胜兵将百万故能据国相持多厯年世今天下防里列郡防城柰何以区区渔阳而结怨天子此犹河濵之人捧土以塞孟津多见其不知量也方今天下适定海内愿安士无贤不肖皆乐立名于世而伯通独中风狂走自损盛时内听娇妇之失计外信谗邪之谀言长为羣后恶法永为功臣鉴戒岂不误哉定海内者无私雠勿以前事自误愿留意顾老母少弟凡举事无为亲厚者所痛而为见雠者所快【后汉书○侠游耿况字年世一作年所自误一作自疑○选注引或本云永为羣后恶志令捡范晔后汉书有此一句东观汉记亦载此书大意虽同辞防全别盖录事者取舍详畧矣】
　　上光武请救二郡书【时彭宠攻浮急涿州太守张丰亦反二郡畔戾北州忧恐上但遣游击将军邓隆隂助浮浮惧帝怠于救乃上疏诏报浮后宠丰果并自败】
　　昔楚宋列国俱为诸侯庄王以宋执其使遂有投袂之师魏公子顾朋友之要触冒强秦之锋夫楚魏非有分职匡正之大义也庄王但为争强而发忿公子以一言而立信耳今彭宠反叛张丰逆节以为陛下必弃捐它事以时灭之既厯时月寂漠无音从围城而不救放逆虏而不讨臣诚惑之昔髙祖圣武天下既定犹身自征伐未尝宁居陛下虽兴大业海内未集而独逸豫不顾北垂百姓遑遑无所系心三河冀州曷足以传后哉今秋稼已熟复为渔阳所掠张丰狂悖奸党日増连年拒守吏士疲劳甲胄生虮虱弓弩不得弛上下燋心相望救防仰希陛下生活之恩
　　光武诏报朱浮
　　往年赤眉跋扈长安吾防其无谷必东果来归降今度此反虏势无久全其中必有内相斩者今军资未充故须候麦耳
　　论牧守易代疏【帝以二千石长吏多不胜任时有微过必见斥罢交易纷扰会有日食之异浮为执金吾上疏自后牧守易代颇简】
　　臣闻日者众阳之所宗君上之位也凡居官治民据郡典县皆为阳为上为尊为长若阳上不明尊长不足则干动三光垂示王者五典纪国家之政鸿范别灾异之文皆宣明天道以徴来事者也陛下哀愍海内新罹祸毒保宥生人使得苏息而今牧人之吏多未称职小违理实辄见斥罢岂不粲然黒白分明哉然以尧舜之盛犹加三考大汉之兴亦累功效吏皆积久养老于官至名子孙因为氏姓当时吏职何能悉理论议之徒岂不諠哗盖以为天地之功不可仓卒艰难之业当累日也而间者守宰数见换易迎新相代疲劳道路寻其视事日浅未足昭见其职既加严切人不自保各相顾望无自安之心有司或因睚眦以骋私怨茍求长短求媚上意二千石及长吏迫于举劾惧于刺讥故争饰诈伪以希虚誉斯皆羣阳骚动日月失行之应夫物暴长者必夭折功卒成者必亟壊如摧长久之业而造速成之功非陛下之福也天下非一时之用也海内非一旦之功也愿陛下游意于经年之外望化于一世之后天下幸甚
　　论牧守易代疏【旧制州牧奏二千石长吏不任位者皆先下三公案验帝时用明察不复委任三府权归刺举之吏浮复上疏】
　　陛下清明履约率礼无违自宗室诸王外家后亲皆奉遵绳墨无党埶之名至或乗牛车齐于编人斯固法令整齐下无作威者也求之于事宜以和平而灾异犹见者而岂徒然天道信诚不可不察窃见陛下疾往者上威不行下専国命即位以来不用旧典信刺举之官黜鼎辅之任至于有所劾奏便加免退覆案不闗三府罪谴不蒙澄察陛下以使者为腹心而使者以从事为耳目是为尚书之平决于百石之吏故羣下苛刻各自为能兼以私情容长憎爱在职皆竞张空虚以要时利故有罪者心不厌服无咎者坐被空文不可经盛衰贻后王也夫事积久则吏自重吏安则人自静传曰五年再闰天道乃备夫以天地之灵犹五载以成其化况人道哉臣浮愚戆不胜惓惓愿陛下留心千里之任省察偏言之奏
　　请广太学博士书【浮时转太仆以国学既兴宜广博士之选】
　　夫太学者礼义之宫教化所由兴也陛下尊敬先圣垂意古典宫室未饰干戈未休而先建太学造立横舍比日车驾亲临观飨将以时雍之化显勉进之功也寻博士之官为天下宗师使孔圣之言传而不絶旧事防试博士必广求详选爰自畿夏延及四方是以博举眀经唯贤是登学者精励逺近同慕伏闻诏书更试五人唯取见在洛阳城者臣恐自今以往将有所失求之密迩容或未尽而四方之学无所劝乐凡防试之本贵得其真非有期会不及逺方也又诸所徴试皆私自发遣非有伤费烦扰于事也语曰中国失礼求之于野臣浮幸得与讲图懴故敢越职
　　乗舆绶奏【汉名臣奏】
　　车府丞宏受诏作乗舆绶五采何多黄也可更用赤丝为地
　　百官绶奏【博物志】
　　百官皆带王莽时绶又不齐因前袁安故绶工李涉等六家所织绶不能具丙丁文能如组状募能为丙丁文谨图画一绶丙丁制度赐缣五十疋今王莽时六安都尉留应募能为丙丁文谨处武库给食留昼夜思念讽诵狂痴三十日病愈今又以成请赐缣五十疋
　　彭宠【字伯通南阳宛人封建忠侯】
　　告城门将军记
　　【宠与朱浮相攻诏徴宠不行光武遣宠从弟子后兰卿谕之宠留子后兰卿遂发兵反自立为燕王斋独在便室苍头子密等因宠卧防着牀呼其妻解宠手使作记并斩头置囊中持记驰出城诣阙封子密等三人为不义侯】
　　今遣子密等至子后兰卿所速开门出勿稽留之【后汉书○宠死共立子午子后兰卿为将午为其下所杀降祭遵】
　　董宣【字少平陈留圉人仕终洛阳令】
　　移贼夏喜等书
　　【江夏有剧贼夏喜等寇乱郡境以宣为江夏太守到界移书喜等闻惧即时降散】
　　朝廷以太守能禽奸贼故辱斯任今勒兵界首檄到幸思自安之宜【后汉书】
　　宋均【字叔庠南阳安众人仕至尚书令】
　　移记属县
　　【均建武末为九江太守郡多虎暴常募设槛穽均到下记属县其后传言虎相与渡江】
　　夫虎豹在山鼋鼍在水各有所托今江淮之有猛兽犹北土之有鸡豚也今为民害咎在残吏而劳勤张捕非忧恤之本也其务退奸贪思进忠善可一去槛穽除削课制【后汉书○均记宣书原属教令以其名近附之与前薛宣等书相类】
　　同前【风俗通辨虎渡为非实载均记】
　　夫虎豹在山鼋鼍在渊物性之所托故江淮之间有猛兽犹江北之有鸡豚今数为民害者咎在贪残居职使然而反逐捕非政之本也壊槛穽勿复课录退贪残进忠良
　　下山娶书【均为九江太守浚遒县有唐后二山人共祠之众巫遂取百姓男女以为公妪嵗嵗改易既而不敢嫁娶均下书乃絶】
　　自今以后为山娶者娶巫家勿扰良民
　　严光【字子陵本姓庄一名遵会稽余姚人少与光武同游学及即位遣使聘之三反而后至除谏议大夫不屈隐富春山○汉明帝名庄史讳为严】
　　报侯霸书【霸字君房河南密人厯大司徒封关内侯】
　　【霸与光素旧霸为大司徒遣使奉书使人因谓光曰公闻先生至区区欲即诣造廹于典司是以不获愿因日暮自屈语言光不荅乃投札与之口授云云霸得书封奏之光武笑曰狂奴故态也】
　　君房足下位至鼎足甚善懐仁辅义天下悦阿谀顺防要领絶【后汉书○皇甫谧髙士传云霸与光素有旧使西曹属侯子道奉书光不起于牀上箕踞抱膝发书读讫问子道曰君房素痴今为三公宁小差否子道曰位已鼎足不痴也光曰遣卿来何言子道传霸言光曰卿言不痴是非痴语乎天子徴我三乃来人主尚不见当见人臣乎子道求报光曰我手不能书乃口授之使者嫌少可更足光曰买菜乎求益也】
　　陈留吏
　　牍上书【东观汉记建武时天下垦田多不实诏覆检覈百姓嗟怨光武见陈留吏牍上有书时明帝为东海公在幄后言曰河南帝城多近臣南阳帝乡多近亲田宅逾制不可为准也帝诘吏首服因遣谒者考知奸状】
　　颍川农可问河南南阳不可问















　　东汉文纪巻七
　　钦定四库全书
　　东汉文纪卷八　　　　明　梅鼎祚　编
　　钟离意【字子阿会稽山隂人厯尚书仆射出为鲁相】
　　上明帝谏超北宫疏【永平三年夏旱大起北宫意为尚书仆射诣阙免冠
</div>
    <div class="pagination">
<a href="东汉文纪_page12.html">上一页</a><span>...</span><a href="东汉文纪_page8.html">8</a><a href="东汉文纪_page9.html">9</a><a href="东汉文纪_page10.html">10</a><a href="东汉文纪_page11.html">11</a><a href="东汉文纪_page12.html">12</a><span class="current-page">13</span><a href="东汉文纪_page14.html">14</a><a href="东汉文纪_page15.html">15</a><a href="东汉文纪_page16.html">16</a><a href="东汉文纪_page17.html">17</a><a href="东汉文纪_page18.html">18</a><span>...</span><a href="东汉文纪_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
