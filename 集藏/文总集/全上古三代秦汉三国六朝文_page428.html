<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 428 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 428 页/共 658 页</h1>
    <div class="content">　　原夫佛教所明大要，以出家为异。出家之人，凡有四科，其弘教通物，则功侔帝王，化兼治道。至于感俗悟时，亦无世不有，但所遇有行藏，故以废兴为隐显耳。其中可得论者，请略而言之。在家奉法，则是顺化之民，情未变俗，迹同方内，故有天属之爱，奉主之礼，礼敬有本，遂因之而成教。本其所因，则功由在昔。是故因亲以教爱，使民知其有自然之恩；因严以教敬，使民知其有自然之重。二者之来，实由冥应，应不在今，则宜寻其本，故以罪对为刑罚，使惧而后慎，以天堂为爵赏，使悦而后动，此皆即其影响之报，而明于教，以因顺为通，而不革其自然也。何者？夫厚身存生，以有封为滞，累根深固，存我未忘，方将以情欲为苑囿，声色为游观，耽湎世乐，不能自勉而特出，是故教之所检，以此为涯，而不明其外耳。其外未明，则大同于顺化，故不可受其德而遗其礼，沾其惠而废其敬。是故悦释迦之风者，辄先奉亲而敬君；变俗投簪者，必待命而顺动。若君亲有疑，则退求其志，以俟同悟，斯乃佛教之所以重资生，助王化于治道者也。论者立言之旨，貌有所同，故位夫内外之分，以明在三之志，略叙经意，宣寄所怀。

　　○出家二

　　出家则是方外之宾，迹绝于物。其为教也，达患累缘于有身，不存身以息患；知生生由于禀化，不顺化以求宗。求宗不由于顺化，则不重运通之资；息患不由于存身，而不贵厚生之益，此理之与形乖，道之与俗反者也。若斯人者，自誓始于落簪，立志形乎变服。是故凡在出家，皆遁世以求其志，变俗以达其道。变俗则服章不得与世典同礼，遁世则宜高尚其迹。夫然者，故能拯溺俗于沈流，拔玄根于重劫，远通三乘之津，广开天人之路。如令一夫全德，则道洽六亲，泽流天下，虽不处王侯之位，亦以协皇极，在宥生民矣。是故内乖天属之重，而不违其孝；外阙奉主之恭，而不失其敬。从此而观，故知超化表以寻宗，则理深而义笃。昭泰息以语仁，则功末而惠浅。若然者，虽将面冥山而旋步，犹或耻闻其风，岂况与夫顺化之民，尸禄之贤，同其孝敬者哉！

　　○求宗不顺化三

　　问曰：寻夫老氏之意，天地以得一为大，王侯以体顺为尊。得一，故为万化之本；体顺，故有运通之功。然则明宗必存乎体极，体极必由于顺化，是故先贤以为美谈，众论所不能异。异夫众论者，则义无所取，而云不顺化，何邪？答曰：凡在有方，同禀生于大化，虽群品万殊，精粗异贯，统极而言，唯有灵与无灵耳。有灵则有情于化，无灵则无情于化。无情于化，化毕而生尽，生不由情，故形朽而化灭；有情于化，感物而动，动必以情，故其生不绝，其生不绝，则其化弥广而形弥积，情弥滞而累弥深，其为患也，焉可胜言哉！是故经称：泥洹不变，以化尽为宅；三界流动，以罪苦为场。化尽则因缘永息，流动则受苦无穷。何以明其然？夫生以形为桎梏，而生由化有，化以情感，则神滞其本，而智昏其照。介然有封，则所存唯己，所涉唯动。于是灵辔失御，生涂日开，方随贪爱于长流，岂一受而已哉？是故反本求宗者，不以生累其神；超落尘封者，不以情累其生。不以情累其生，则生可灭；不以生累其神，则神可冥。冥神绝境，故谓之泥洹。泥洹之名，岂虚称也哉？请推而实之。天地虽以生生为大，而未能令生者不死；王侯虽以存存为功，而未能令存者无患。是故前论云：达患累缘于有身，不存身以息患，知生生由于禀化，不顺化以求宗，义存于此。义存于此，斯沙门之所以抗礼万乘，高尚其事，不爵王侯而沾其惠者也。

　　○体极不兼应四

　　问曰：历观前史，上皇已来，在位居宗者，未始异其原本。本不可二，是故百代同典，咸一其统，所谓“唯天为大，唯尧则之。”如此，则非智有所不照，自无外可照；非理有所不尽，自无理可尽。以此而推，视听之外，廓无所寄。理无所寄，则宗极可明。今诸沙门不悟文表之意，而惑教表之文，其为谬也，固已甚矣。若复显然有验，此乃希世之闻！答曰：夫幽守旷邈，神道精微，可以理寻，难以事诘。既涉乎教，则以因时为检，虽应世之见，优劣万差。至于曲成在用，感即民心，而通其分，分至则止，其智之所不知，而不关其外者也。若然，则非体极者之所不兼，兼之者不可并御耳。是以古之语大道者，五变而形名可举，九变而赏罚可言。此但方内之阶差，而犹不可顿设，况其外者乎？请复推而广之，以远其旨。六合之外，存而不论者，非不可论，论之或乖；六合之内，论而不辩者，非不可辩，辩之惑疑；春秋经世，先王之志，辩而不议者，非不可议，议之者或乱。此三者，皆即其身耳目之所不至，以为关键，而不关视听之外者也。因此而求圣人之意，则内外之道，可合而明矣。常以为道法之与名教，如来之与尧孔，发致虽殊，潜相影响，出处诚异，终期则同。详而辩之，指归可见，理或有先合而后乖，有先乖而后合。先合而后乖者，诸佛如来，则其人也；先乖而后合者，历代君王，未体极之主，斯其流也。何以明之？经云：佛有自然神妙之法，化物以权，广随所入，或为灵仙转轮圣帝，或为卿相国师道士，若此之伦，在所变现，诸王君子，莫知为谁，此所谓合而后乖者也。或有始创大业，而功化未就，迹有参差，故所受不同，或期功于身后，或显应于当年，圣王则之而成教者，亦不可称算，虽抑引无方，必归涂有会，此所谓乖而后合者也。若令乖而后合，则拟步通涂者，必不自崖于一揆。若令先合而后乖，则释迦之与尧孔，发致不殊，断可知矣。是故自乖而求其合，则知理会之必同；自合而求其乖，则悟体极之多方，但见形者之所不兼，故惑众涂而骇其异耳。因兹而观，天地之道，功尽于运化；帝王之德，理极于顺通，故虽曰道殊，所归一也。不兼应者，物不能兼受也。（已上四句从《高僧传》补。）若以对夫独绝之教，不变之宗，固不得同年而语其优劣，亦已明矣。

　　○形尽神不灭五

　　问曰：论旨以化尽为至极，故造极者必违化而求宗，求宗不由于顺化，是以引历代君王，使同之佛教，令体极之至，以权居统，此雅论之所托，自必于大通者也。求之实当，理则不然。何者？夫禀气极于一生，生尽则消液而同无，神虽妙物，故是阴阳之所化耳。既化而为生，又化而为死，既聚而为始，又散而为终，因此而推，固知神形俱化，原无异统，精粗一气，始终同宅，宅全则气聚而有灵，宅毁则气散而照灭，散则反所受于天本，灭则复归于无物，反覆终穷，皆自然之数耳。孰为之哉？若令本异，则异气数合，合则同化，亦为神之处形，犹火之在木，其生必存，其毁必灭，形离则神散而罔寄，木朽则火寂而靡托，理之然矣。假使同异之分，昧而难明，有无之说，必存乎聚散，聚散气变之总名，万化之生灭，故庄子曰：“人之生，气之聚。聚则为生，散则为死。”若使生为彼徒苦，吾又何患？古之善言道者，必有以得之。若果然邪？至理极于一生，生尽不化，义可寻也。答曰：夫神者何邪？精极而为灵者也。精极则非卦象之所图，故圣人以妙物而为言，虽有上智，犹不能定其体状，穷其幽致，而谈者以常识生疑，多同自乱，其为诬也，亦已深矣。将欲言之，是乃言夫不可言，今于不可言之中，复相与而依稀。神也者，图应无生，妙尽无名，感物而动，假数而行。感物而非物，故物化而不灭；假数而非数，故数尽而不穷。有情则可以物感，有识则可以数求。数有精粗，故其性各异；智有明阁，故其照不同。推此而论，则知化以情感，神以化传，情为化之母，神为情之根。情有会物之道，神有冥移之功，但悟彻者反本，惑理者逐物耳。古之论道者，亦未有所同，请引而明之。庄子发玄音于《大宗》曰：“大块劳我以生，息我以死。”又以生为人羁，死为反真，此所谓知生为大患，以无生为反本者也。文子称黄帝之言曰：“形有靡而神不经，以不化乘化，其变无穷。”庄子亦云：“持犯人之形，而犹喜之。”若人之形万化，而未始有极。此所谓知生不尽于一化，方逐物而不反者也。二子之论，虽未究其实，亦尝傍宗而有闻焉。论者不寻无方生死之说，而惑聚散于一化；不思神道有妙物之灵，而谓精粗同尽，不亦悲乎！火木之喻，原自圣典，失其流统，故幽兴莫寻。微言遂沦于常教，令谈者资之以成疑，向使时无悟宗之匠，则不知有先觉之明，冥传之功，没世靡闻。何者？夫情数相感，其化无端，因缘密构，潜相传写，自非达观，孰识其变？自非达观，孰识其会？请为论者验之以实。火之传于薪，犹神之传于形。火之传异薪，犹神之传异形。前薪非后薪，则知指穷之术妙；前形非后形，则悟情数之感深。惑者见形朽于一生，便以谓神情俱丧，犹睹火穷于一木，谓终期都尽耳。此由从养生之谈，非远寻其类者也。就如来论，假令神形俱化，始自天本，愚智赀生，同禀所受，问所受者为受之于形邪？为受之于神邪？若受之于形，凡在有形，皆化而为神矣；若受之于神，是以神传神，则丹朱与帝尧齐圣，重华与瞽瞍等灵，其可然乎？其可然乎？如其不可，固知冥缘之构，著于在昔，明暗之分，定于形初，虽灵均善运，犹不能变性之自然，况降兹已还乎？验之以理，则微言而有征；效之以事，可无惑于大道。（案，《高僧传》作“五曰形尽神不灭谓识神驰鹜，随行东西也。此是论之大意，是沙门得全方外之迹矣。”今论无此数语，盖《弘明集》有删饰也。）

　　论成后，有退居之宾，步朗月而宵游，相与共集法堂，因而问曰：敬寻雅论，大归可见，殆无所间。一日试重研究，盖所未尽，亦少许处耳。意以为妙门德式，是变俗之殊制，道家之名器，施于君亲，固宜略于形敬。今所疑者，谓甫创难就之业，远期化表之功，潜泽无现法之效，来报玄而未应。乃今王公献供，信士屈体，得无坐受其德，陷乎早计之累，虚沾其惠，贻夫素餐之讥邪？主人良久乃应曰：请为诸贤近取其类，有人于此，奉宣时命，远通殊方九译之俗，问王者以当赀以糇粮，锡以举服不？答曰然。主人曰：类可寻矣。夫称沙门者何邪？谓其发蒙俗之幽昏，启化表之玄路，方将以兼忘之道与天下同往，使希高者挹其遗风，漱流者味其馀津。若然，虽大业未就，观其超步之迹，所悟固已弘矣，然则运通之功，赀存之益，尚未酬其始誓之心，况答三业之劳乎？又斯人者，形虽有待，情无近寄，视夫四事之供，若蚊之过乎其前者耳，濡沫之惠，复焉足语哉！众宾于是始悟冥涂以开辙为功，息心以净毕为道，乃欣然怡襟，咏言而退。晋元兴三年岁次阏逢，于时天子蒙尘，人百其忧，凡我同志，佥怀缀旒之叹，故因述斯论焉。（《弘明集》五，《沙门不拜俗事》二，又略见《高僧传》六。）
卷一百六十二
释氏（六）
释慧远（二）
　○沙门袒服论

　　或问曰：沙门袒服，出自佛教，是礼与？答曰：然。问曰：三代殊制，其礼不同，质文之变，备于前典，而佛教出乎其外，论者咸有疑焉。若有深致，幸诲其未闻。答曰：玄古之民，大朴未亏，其礼不文，三王应世，故与时而变。因兹以观，论者之所执，方内之格言耳。何以知其然？中国之所无，或得之于异俗，其民不移，故其道未亡。是以天竺国法，尽敬于所尊，表诚于神明，率皆袒服，所谓去饰之基者也。虽记籍未流兹土，其始似有闻焉。佛出于世，因而为教，明所行不左，故应右袒，何者？将辨贵贱，必存乎位，位以进德，则尚贤之心生。是故沙门越名分以背时，不退己而求先。又人之所能，皆在于右。若动不以顺，则触事生累，过而能复，虽中贤犹未得，况有下于此者乎？请试言之：夫形以左右成体，理以邪正为用，二者之来，各乘其本。滞根不拔，则事求愈应，而形理相资，其道微明。世习未移，应微难辩，袒服既彰，则形随事感，理悟其心，以御顺之气，表诚之体，而邪正两行，非其本也。是故世尊以袒服笃其诚而闲其邪，使名实有当，敬慢不杂，然后开出要之路，导真性于久迷，令淹世之贤，不自绝于无分，希进之流，不惑涂而旋步。于是服膺圣门者，咸履正思顺。异迹同轨，缅素风而怀古，背华俗以洗心，寻本达变，即近悟远，形服相愧，理深其感。如此，则情化专向，修之弗倦，动必以顺，不觉形之自恭，斯乃如来劝诱之外因，敛粗之妙迹。而众谈未喻，或欲革之，反古之道，何其深哉。（《弘明集》五。）

　　○答何无忌难沙门袒服论

　　敬寻问旨，盖是开其远途，照所未尽，令精粗并顺，内外有归，三复斯诲，所悟良多。常以为道训之与名教，释迦之与周孔，发致虽殊，而潜相影响；出处诚异，终期则同。但妙迹隐于常用，指归昧而难寻，遂令至言隔于世典，谈士发殊途之论。何以知其然？圣人因弋钓以去其甚，顺四时以简其烦，三驱之礼，失前禽而弗吝；网罟之设，必待化而方用。上极《行苇》之仁，内匹释迦之慈，使天下齐已，物我同观，则是合抱之一毫，岂直有间于优劣，而非相与者哉！然自迹而寻，犹大同于兼爱；远求其实，则阶差有分。分外之所通，未可胜言，故渐兹以进德，令事显于君亲。从此而观，则内外之教可知，圣人之情可见，但归涂未启，故物莫之识。若许其如此，则袒服之义，理不容疑。来告记谓宜更详尽，故复究叙本怀。原夫形之化也，阴阳陶铸，受左右之体；昏明代运，有死生之说。人情咸悦生而惧死，好进而恶退，是故先王既顺民性，抚其自然，令吉凶殊制，左右异位，由是吉事尚左，进爵以厚其生；凶事尚右，哀容以毁其性，斯皆本其所受，因顺以通教；感于事变，怀其先德者也。世之所贵者，不过生存，生存而屈伸进退，道尽于此，浅深之应，于是乎在。沙门则不然，后身退已而不谦卑，时来非我而不辞辱。卑于自牧谓之谦，居众人之所恶谓之顺。谦顺不失其本，则日损之功易积；出要之路可游。是故遁世遗荣，反俗而动，动而反俗者，与夫方内之贤，虽貌同而实异。何以明之？凡在出家者，达患累缘于有身，不存身以息患，知生生由于禀化，不顺化以求宗。推此而言，固知发轸归涂者，不以生累其神，超落世务者，不以情累其生。不以情累其生，则生可绝；不以生累其神，则神可冥。然则向之所谓吉凶成礼奉亲事君者，盖是一域之言耳，未始出于有封。有封未出，则是习其文而未达其变。若然，方将滞名教以徇生，乘万化而背宗，自至顺而观，得不日逆乎？渐世之与遗俗，指存于此。（《弘明集》五。）

　　○明报应论

　　问曰：佛经以杀生罪重，地狱斯罚，冥科幽司，应若影响，余有疑焉。何者？夫四大之体，即地水火风耳。结而成身，以为神宅，寄生栖照，津畅明识，虽托之以存，而其理天绝，岂惟精粗之间，固亦无受伤之地，灭之既无害于神，亦犹灭天地间水火耳。又问万物之心，爱欲森繁，但私我有己，情虑之深者耳。若因情致报，乘惑生应，则自然之迹，顺何所寄哉？答曰：意谓此二条，始是来问之关键，立言之津要。津要既明，则群疑同释。始涉之流，或因兹以悟，可谓朗滞情于常识之表，发奇唱于未闻。然佛教深玄，微言难辩，苟未统夫指归，亦焉能畅其幽致？当为依傍大宗，试叙所怀。推夫四大之性，以明受形之本，则假于异物，托为同体，生若遗尘，起灭一化，此则慧观之所入，智忍之所游也。于是乘去来之自运，虽聚散而非我，寓群形于大梦，实处有而同无，岂复有封于所受，有系于所恋哉？若斯理自得于心，而外物未悟，则悲独善之无功，感先觉而兴怀，于是思弘道以明训，故仁恕之德存焉。若彼我同得，心无两封，游刃则泯一玄观，交兵则莫逆相遇，伤之岂惟无害于神，固亦无生可杀，此则文殊案剑，迹逆而道顺，则复终日挥戈，措刃无地矣。若然者，方将托鼓舞以尽神，运干钅戚而成化，虽功被犹无赏，何罪罚之有邪？若反此而寻其源，则报应可得而明，推事而求其宗，则罪罚可得而论矣。尝试言之，夫因缘之所感，变化之所生，岂不由其道哉？无明为惑网之渊，贪爱为众累之府，二理俱游，冥为神用，吉凶悔吝，惟此之动。无明掩其照，故情想凝滞于外物；贪爱流其性，故四大结而成形。形结则彼我有封，情滞则善恶有主。有封于彼我，则私其身而身不忘；有主于善恶，则恋其生而生不绝。于是甘寝大梦，昏于同迷，抱疑长夜，所存惟著。是故失得相推，祸福相袭，恶积而天殃自至，罪成则地狱斯罚，此乃必然之数，无所容疑矣。何者？会之有本，则理自冥对，兆之虽微，势极则发。是故心以善恶为形声，报以罪福为影响，本以情感而应自来，岂有幽司？由御失其道也。然则罪福之应，惟其所感，感之而然，故谓之自然。自然者，即我之影响耳。于夫主宰，复何功哉？请寻来问之要，而验之于实。难旨全许地水火风，结而成身，以为神宅，此即宅有主矣。问主之居宅，有情邪？无情邪？若云无情，则四大之结，非主宅之所感。若以感不由主，故处不以情，则神之居宅无情，无痛痒之知。神既无知，宅又无痛痒以接物，则是伐卉翦林之喻，无明于义。若果有情，四大之结，是主之所感也。若以感由于主，故处必以情，则神之安宅，不得无痛痒之知。神既有知，宅又受痛痒以接物，固不得同天地间水火风明矣因兹以谈，夫形神虽殊，相与而化，内外诚异，浑为一体，自非达观，孰得其际邪？苟未之得，则愈久愈迷耳。凡禀形受命，莫不尽然也。受之既然，各以私恋为滞，滞根不拔，则生理弥固；受源不除，则保之亦深。设一理逆情，使方寸迷乱，而况举体都亡乎？是故同逆相乘，共生雠隙，祸心未冥，则构怨不息。纵复悦毕受恼，情无遗憾，形声既著，则影响自彰，理无先期，数合使然也。虽欲逃之，其可得乎？此则因情致报，乘感此应，但立言之旨本异，故其会不同矣。

　　问曰：若以物情重生，不可致丧，则生情之由，私恋之惑耳。宜朗以达观，晓以大方，岂得就其迷滞，以为报应之对哉？答曰：夫事起必由于心，报应必由于事，是故自报以观事，而事可变；举事以责心，而心可反。推此而言，则知圣人因其迷滞，以明报应之对，不就其迷滞，以为报应之对也。何者？人之难悟，其日固久，是以佛教本其所由，而训必有渐。知久习不可顿废，故先示之以罪福。罪福不可都忘，故使权其轻重。轻重权于罪福，则验善恶以宅心。善恶滞于私恋，则推我以通物。二理兼弘，情无所系，故能尊贤容众，恕己施安，远寻影响之报，以释往复之迷。迷情既释，然后大方之言可晓，保生之累可绝。夫生累者，虽中贤犹未得，岂常智之所达哉！（《弘明集》五）

　　○三报论（因俗人疑善恶无见验作。）

　　经说业有三报：一曰见报，二曰生报，三曰后报。见报者，善恶始于此身，即此身受；生报者，来生便受；后报者，或经二生三生百生千生，然后乃受。受之无主，必由于心，心无定司，感事而应。应有迟速，故报有先后，先后虽异，咸随所遇而为对；对有强弱，故轻重不同，斯乃自然之赏罚，三报之大略也。非夫通才达识，入要之明，罕得其门。降兹己还，或有始涉大方，以先悟为蓍龟，博综内籍，反三隅于未闻，师友仁匠，习以移性者，差可得而言。请试论之。夫善恶之兴，由其有渐。渐以之极，则有九品之论。凡在九品，非其见报之所摄，然则见报绝夫常类可知。类非九品，则非三报之所摄。何者？若利害交于目前，而顿相倾夺，神机自运，不待虑而发。发不待虑，则报不旋踵而应，此见报之一隅，绝夫九品者也。又三业殊体，自同有定报，定则时来必受，非祈祷之所移，智力之所免也，将推而极之，则义深数广，不可详究，故略而言之。相参怀佛教者，以有得之世或有积善而殃集，或有凶邪而致庆，此皆见业未就，而前行始应，故曰祯祥遇祸，妖孽见福，疑似之嫌，于是乎在。何以谓之然？或有欲匡主救时，道济生民，拟步高迹，志在立功，而大业中倾，天殃顿集；或有栖迟衡门，无闷于世，以安步为舆，优游卒岁；或时来无妄，运非所遇，世道交沦于其闲习；或有名冠四科，道在入室，全爱体仁，慕上善以进德。若斯人也，含冲和而纳疾，履信顺而夭年，此皆立功立德之舛变，疑嫌之所以生也。大义既明，宜寻其对，对各有本，待感而发，逆顺中殊，其揆一耳。何者？倚伏之，定于在昔，冥符告命，潜相回换，故令祸福之气，交谢于六府，善恶之报，舛互而两行。是使事应之际，愚智内惑，谓积善之无庆，积恶之无殃，感神明而悲所遇。□天殃之于善人，咸谓名教之书，无宗于上，遂使大道翳于小成，以正言为善诱，应□求实，必至理之无此。原其所由，由世典以一生为限，不明其外。其外未明，故寻理者自毕于视听之内，此先王即民心而通其分，以耳目为关键者也。如今合内外之道，以弘教之情，则知理会之必同，不惑众涂而骇其异。若能览三报以观穷通之分，则尼父之不答仲由，颜冉对圣匠而如愚，皆可知矣。亦有缘起而缘生法，虽预入谛之明，而遗爱未忘，犹以三报为华苑，或跃而未离于渊者也。推此以观，则知有方外之宾，服膺妙法，洗心玄门，一诣之感，超登上位。如□伦匹，宿殃虽积，功不在治，理自安消，非三报之所及。因兹而言，佛经所以越名教、绝九流者，岂不以疏神达要，陶铸灵丹，穷源尽化，镜万象于无象者也？（《宏明集》五。）

　　○庐山记

　　山在江州浔阳南，南滨宫亭，北对九江。九江之南为小江，山去小江三十里馀，左挟彭蠡，右傍通州，引三江之流而据其会。《山海经》云：庐江出三天子都，入江彭泽西，一曰天子障，彭泽也。山在其西，故旧语以所滨为彭蠡。有匡续（《水经·庐江水篇注》作匡俗。）先生者，出自殷周之际，遁世隐时，潜居其下。或云，续受道于仙人，而适游其岩，遂托室岩岫，即岩成馆，故时人感（《水经注》作谓。）其所止为神仙之庐而名焉。其山大岭，凡有七重，圆基周回，垂五百里。风雨之所摅，江山之所带，高岩仄宇，峭壁万寻，幽岫穿崖，人兽两绝。天将雨，则有白气先抟，而缨络于山岭下。及至触石吐云，则倏忽而集，或大风振岩，逸响动谷，群籁竞奏，其声骇人，此其化不可测者矣。众岭中，第三岭极高峻，人之所罕经也。太史公东游，登其峰而遐观，南眺五湖，北望九江，东西肆目，若登天庭焉。其岭下半里许有重岩，上有悬崖，古仙之所居也。其后有岩，汉董奉复馆于岩下，常为人治病，法多神验，病愈者令栽杏五株，数年之间，蔚然成林。计奉在人间近三百年，容状常如三十时，俄而升仙绝迹于杏林。其北岭两岩之间，常悬流遥沾，激势相趣，百馀仞中，云气映天，望之若山，有云雾焉。其南岭临宫亭湖，下有神庙，即以宫亭为号，其神安侯也。亭有所谓感化（缺）七岭同会于东，共成峰，其岩穷绝，莫有升之者。昔野夫见人著沙弥服，凌云直上，既至，则踞其峰，良久乃与云气俱灭，此似得道者，当时能文之士，咸为之异。又所止多奇，触象有异，北背重阜，前带双流，所背之山，左有龙形，而右塔基焉，下有甘泉涌出，冷暖与寒暑相变，盈灭经水旱而不异，寻其源，出自于龙首也。南对高峰，上有奇木，独绝于林表数十丈，其下似一层浮图，白鸥之所翔，玄云之所入也。东南有香罅山，孤峰独秀，起游气笼其上，则氤氲若香烟，白云英其外，则炳然与众峰殊别。将雨，则其下水气涌出如马车盖，此龙井之所吐。其左则翠林，青雀白猿之所憩，玄鸟之所蛰。西有石门，其前似双阙，壁立千馀仞，而瀑布流焉，其中鸟兽草木之美，灵药万物之奇，略举其异而已耳。

　　自托此山二十三载，再践石门，四游南岭，东望香炉峰，北眺九江，传闻有石井方湖，中有赤鳞踊出，野人不能叙，直叹其奇而已矣。（《世说》。）

　　○游山记

　　自托此山二十二载，凡再诣石门，四游南岭，东望香炉，秀绝众形，北眺九流，凝神览视，四岩之内，犹观之掌焉。传闻有石井方湖，足所未践。（《御览》四十一。）

　　○阿毗昙心序

　　《阿毗昙心》者，三藏之要颂，咏歌之微言，管统众经，领其宗会，故作者以心为名焉。有出家开士，字曰法胜，渊识远鉴，探深研机，龙潜赤泽，独有其明。其人以为《阿毗昙经》，源流广大，难卒寻究，非赡智宏才，莫能毕综。是以探其幽致，别撰斯部，始自界品，讫于问论，凡二百五十偈，以为要解，号之曰心。其颂声也，拟象天乐，若灵自发，仪形群品，触物有寄。若乃一吟一咏，状鸟步兽行也；一弄一引，类乎物情也。情与类迁，则声随九变而成歌；气与数合，则音协律吕而俱作。拊之金石，则百兽率舞；奏之管弦，则人神同感，斯乃穷音声之妙会，极自然之象趣，不可胜言者矣。又其为经，标偈以立本，述本以广义，先弘内以明外，譬由根而寻条，可谓美发于中，畅于四肢者也。发中之道，要有三焉：一谓显法相以明本，二谓定已性于自然，三谓心法之生，必俱游而同感。俱游必同于感，则照数会之相因；已性定于自然，则达至当之有极；法相显于真境，则知迷情之可反；心本明于三观，则睹玄路之可游，然后练神达思，水镜六府，洗心净慧，拟迹圣门，寻相因之数，即有以悟无，推至当之极，每动而入微矣。宾沙门僧伽提婆，少习兹文，味之弥久，兼宗匠本正，关入神要，其人情悟所参，亦已涉其律矣。会遇来游，因请令译。提婆乃手执梵本，口宣晋言，临文诫惧，一章三复，远亦宝而重之，敬慎无违。然方言殊韵，难以曲尽，傥或失当，俟之来贤，幸诸明哲，正其大谬。（《释藏迹》十，又略见《世说文学篇》注。）

　　○三法度经序

　　《三法度经》者，盖出《四阿含》，《四阿含》则三藏之经，十二部之渊府也。以三法为统，以觉法为道，开而当名，变而弥广。法虽三焉，而类无不尽；觉虽一焉，而智无不周。观诸法而会其要，辩众流而同其原，斯乃始涉之鸿渐，旧学之华苑也。有应真大人，厥号山贤，恬思闲宇，智周变通，感达识之先觉，愍后蒙之未悟，故撰此《三法》，因而名云。自德品暨于所依，凡三章九真度，斯其所作也。其后有大乘居士字僧伽，先以为出贤所集，虽辞旨高简，然其文犹经，故仍前人章句，为之训传，演散本文，以广其义，显发事类，以弘其美，幽赞之功，于斯乃尽。自兹而后，道光于世，其教行焉。于是振锡趣足者，仰玄风而高蹈；禅思入微者，挹清流而洗心。高座谈对之士，拟之而后言；博识渊有之宾，由之而赡闻也。有游方沙门，出自宾，姓瞿昙氏，字僧伽提婆。昔在本国，豫闻斯道，雅习神趣，怀佩以游。其人虽不亲承二贤音旨，而讽味三藏之遗言，志在分德，诲人不倦，每至讲论，嗟咏有馀。远与同集，劝令宣译，提婆于是自执梵经，转为晋言，虽音不曲尽，而文不害意，依实去华，务存其本。自昔汉兴，逮及有晋，道俗名贤，并参怀圣典，其中弘通佛教者，传译甚众，或文过其意，或理胜其辞，以此考彼，殆兼先典。后来贤哲，若能参通晋梵，善译方言，幸复详其大归，以裁厥中焉。（《释藏迹》十。）

　　○大智论钞序

　　夫宗极无为以设位，而圣人成其能；昏明代谢以开运，而盛衰合其变。是故知险易相推，理有行藏，屈伸相感，数有往复。由之以观，虽冥枢潜应，圆景无穷，不能均四象之推移，一其会通，况时命纷谬，世道交沦，而不深根固蒂，宁极以待哉！若达开塞之有运，时来非由遇，则正觉之道，不虚凝于物表，弘教之情，亦渐可识矣。有大乘高士，厥号龙树，生于天竺，出自梵种，精诚曩代，心在兹。接九百之运，抚薄之会，悲蒙俗之茫昧，蹈险迹而弗吝。于是卷阴衡门，云翔赤泽，慨文明之未发，思或跃而勿用。乃喟然叹曰：重夜方昏，非萤烛之能照，虽白日寝光，犹可继以朗月。遂自誓落簪，表容玄服，隐居林泽，守闲行禅，靖虑研微，思通过半。因而悟曰：闻之于前论，大方无垠，或有出乎其外者。俄而回步雪山，启神明以诉志，将历古仙之所游。忽遇沙门于岩下，请质所疑，始知有方等之学。及至龙宫，要藏秘典，靡不管综，滞根既拔，则名冠道位，德备三忍。然后开九津于重渊，朋鳞族而俱游，学徒如林，英彦必集，由是外道高其风，名士服其致，大乘之业，于兹复隆矣。其人以《般若经》为灵府妙门宗一之道，三乘十二部由之而出，故尤重焉。然斯经幽奥，厥趣难明，自非达学，鲜得其归。故叙夫体统，辩其深致。若意在文外，而理蕴于辞，辄寄之宾主，假自疑以起对，名曰问论。其为要也，发轸中衢，启惑智门，以无当为实，无照为宗。无当则神凝于所趣，无照则智寂于所行。寂以行智，则群邪革虑，是非息焉；神以凝趣，则二谛同轨，玄辙一焉。非夫正觉之灵，抚法轮而再转，孰能振大业于将颓，纽遗网之落绪，令微言绝而复嗣，玄音辍而复咏哉！虽弗获与若人并世，叩津问道，至于研味之际，未尝不一章三复，欣于有遇。其中可以开蒙朗照，水镜万法，固非常智之所辩，请略而言。生涂兆于无始之境，变化构于倚伏之场。咸生于未有而有，灭于既有而无。推而尽之，则知有无回谢于一法，相待而非原；生灭两行于一化，映空而无主。于是乃即之以成观，反鉴以求宗。鉴明则尘累不止，而仪像可睹；观深则悟彻入微，而名实俱玄。将寻其要，必先于此，然后非有非无之谈，方可得而言。尝试论之，有而在有者，有于有者也；无而在无者，无于无者也。有有则非有，无无则非无。何以知其然？无性之性，谓之法性；法性无性，因缘以之生。生缘无自相，虽有而常无，常无非绝有，犹火传而不息。夫然，则法无异趣，始末沦虚，毕竟同争，有无交归矣。故游其奥者，心不待虑，智无所缘，不灭相而寂，不修定而闲，非神遇以期通，焉识空空之为玄？斯其至也！斯其极也！过此以往，莫之或知。又论之为体，位始无方，而不可诘；触类多变，而不可穷。或开远理以发兴，或导近习以入深，或阖殊涂于一法而弗杂，或辟百虑于同相而不分。此以绝夫垒瓦之谈，而无敌于天下者也。尔乃博引众经，以赡其辞，畅发义音，以弘其美。美尽则智无不周，辞博则广大悉备，是故登其涯而无津，挹其流而弗竭，汪汪焉莫测其量，洋洋焉莫比其盛，虽百川灌河，未足语其辨矣；虽涉海求源，未足穷其邃矣。若然者，非夫渊识旷度，孰能与之潜跃？非夫越名反数，孰能与之澹漠？非夫洞幽入冥，孰能与之冲泊哉？有高座沙门，字曰童寿，宏才博见，智周群籍，习服斯论，佩之弥久，虽神悟发中，必待感而应。于时秦主姚王，敬乐大法，招集名学，以隆三宝，德洽殊浴，化流西域，是使其人，闻风而至，既达关右，即劝令宣译。童寿以此论难卒精究，因方言易省，故约本以为百卷，计所遗落，殆过参倍，而文藻之士，犹以为繁，咸累于博，罕既其实，譬大羹不和，虽味非珍；神珠内映，虽宝非用，信言不美，固有自来矣。若遂令正典隐于荣华，玄朴亏于小成，则百家竞辩，九流争川，方将幽沦长夜，背日月而昏逝，不亦悲乎！于是静寻所由，以求其本，则知圣人依方设训，文质殊体，故以文应质，则疑者众；以质应文，则悦者寡，是以化行天竺，辞朴而义微；言近而旨远。义微则隐昧无象，旨远则幽绪莫寻，故令习常训者，牵于近习；事名教者，惑于未闻。若开易进之路，则阶藉有由；晓渐悟之方，则始涉有津。远于是简繁理秽，以详其中，令质文有体，义无所越，辄依经立本，系以问论，正其位分，使类各有属，谨与同止诸僧，共别撰以为集要，凡二十卷，虽不足增晖圣典，庶无大谬。如其未允，请俟来哲。（《释藏迹》十。）

　　○庐山出修行方便禅经统序

　　夫三业之兴，以禅智为宗。虽精粗异分，而阶藉有方。是故发轸分逵，涂无乱辙；革俗成务，功不待积。静复所由，则幽绪告微，渊博难究。然理不云昧，庶旨统可寻，试略而言。禅非智无以穷其寂，智非禅无以深其照，然则禅智之要，照寂之谓。其相济也，照不离寂，寂不离照，感则俱游，应必同趣，功玄在于用，交养于万法。其妙物也，运群动以至壹而不有，廓大象于未形而不无。无思无为，而无不为。是故洗心静乱者，以之研虑；悟彻入微者，以之穷神也。若乃将入其门，机在摄会，理玄数广，道隐于文，则是阿难曲承音诏，遇非其人，必藏之灵府。何者？心无常规，其变多方；数无定像，待感而应，是故化行天竺，缄之有匠；幽关莫开，罕窥其庭。从此而观，理有行藏，道不虚授，良有以矣。如来泥洹未久，阿难传其共行弟子末田地，末田地传舍那婆斯，此三应真，咸乘至愿，冥于昔，功在言外，经所不辨，必暗轨元匠，孱焉无差。其后有优波崛，弱而超悟，智绝世表，才高应寡，触理从简，八万法藏，所存唯要，五部之分，始自于此。因斯而推，固知形运以废兴自兆，神用则幽步无迹，妙动难寻，涉粗生异，可不慎乎！可不察乎！自兹已来，感于事变，怀其旧典者，五部之学，并有其人，咸惧大法将颓，理深共慨，遂各述赞禅经以隆盛业。其为教也，无数方便，以求寂然，寂乎唯寂，其揆一耳。而寻条求根者众，统本运末者寡。或将暨而不至，或守方而未变，是故经称满愿之德，高普事之风。原夫圣旨，非徒全其长，亦所以救其短。若然，五部殊业，存乎其人。人不继世，道或隆替；废兴有时，则互相升降。小大之目，其可定乎？又达节善变，出处无际，晦名寄迹，无闻无示。若斯人者，复不可以名部分。既非名部之所分，亦不出乎其外，别有宗明矣。每慨大教东流，禅数尤寡，三业无统，斯道殆废。顷鸠摩耆婆宣马鸣所述，乃有此业，虽其道未融，盖是为山于一篑，欣时来之有遇，感寄趣于若人。舍夫制胜之论，而顺不言之辨，遂誓被僧那，以至寂为已任，怀德未忘，故遗训在兹。其为要也，图大成于未象，开微言而崇体，悟惑色之悖德，杜六门以寝患；达忿竞之伤性，齐彼我以宅心。于是异族同气，幻形告疏，入深缘起，见生死际。尔乃辟九关于龙津，超三忍以登位，垢习凝于无生，形累毕于神化，故曰无所从生，靡所不生，于诸所生，而无不生。今之所译，出自达摩多罗与佛大先，其人西域之俊，禅训之宗，搜集经要，劝发大乘，弘教不同，故有详略之异。达摩多罗阖众篇于同道，开一色为恒沙。其为观也，明起不以生，灭不以尽，虽往复无际，而未始出于如。故曰：色不离如，如不离色。色不离如，色则是如；如不离色，如则是色。佛大先以为澄源引流，固宜有渐，是以始自二道开甘露门，释四义以反迷，启归涂以领会。分别阴界，导以止观，畅散缘起，使优劣自辨，然后令原始反终，妙寻其极。其极非尽，亦非所尽，乃曰无尽，入于如来无尽法门。非夫道冠三乘，智通十地，孰能洞玄根于法身，归宗一于无相，静无遗照，动不离寂者哉！庾伽庶罗浮迷，译言修行道地。（《释藏荣》七，题作《达摩多罗禅经序》，无作序人名，又见《迹》九，以为释慧远作。）

　　○念佛三昧诗集序

　　夫称三昧者何？专思寂想之谓也。思专则志一不分，想寂则气虚神朗，气虚则智恬其照，神朗则无幽不彻。斯二者，自然之元符，会一而致用也。是故靖恭闲宇，而感物通灵，御心惟正，动必入微。此假修以凝神，积习以移性，犹或若兹，况乎尸居坐忘，冥怀至极，智落宇宙，而暗蹈大方者哉。请言其始。菩萨初登道位，甫窥元门，体寂无为，而无弗为。及其神变也，则令修短革常度，巨细互相违，三光回景以移照，天地卷而入怀矣。又诸三昧，其名甚众。功高易进，念佛为先。何者？穷元极寂，尊号如来，体神合变，应不以方。故令入斯定者，昧然忘知，即所缘以成鉴。鉴明则内照交映，而万像生焉；非耳目之所暨，而闻见行焉。于是睹夫渊凝虚镜之体，而悟相湛一，清明自然；察夫元音之叩心听，则尘累每消，滞情融朗，非天下之至妙，孰能与于此哉？以兹而观，一觌之感，乃发久习之流覆，豁昏俗之重迷。若以匹夫众定之所缘，固不得语其优劣，居可知也。是以奉法诸贤，咸思一揆之，感寸阴之颓影，惧来储之未积，于是洗心法堂，整襟清向，夜分忘寝，夙宵惟勤，庶夫贞诣之功，以通三乘之志，临津济物，与九流而同往。仰援超步拔茅之兴，俯引弱进垂策其后，以此览众篇之挥翰，岂徒文咏而己哉！（《广弘明集》三十九。）

　　○襄阳丈六金像（并序）

　　昔众降灵，出自天竺，托化王宫，兴于上国。显迹重冥，开辟神路，明晖宇宙，光宅大千。万流澄源，圆映无主，觉道虚凝，湛焉遗照。于是乘变化以动物，而众邪革心；跬神步以感时，而群疑同释。法轮元运，三乘并辙，道世交兴，天人攸梦。净音既畅，逸响远流，密风遐扇，远生善教。末年垂千祀，徒欣大化，而运乖其会。弗获叩津妙门，发明渊极，魍魉神影，餐服至言。虽欣味馀尘，道风遂迈，拟足逸步，玄迹已邈。每希想光晷，仿佛容仪，寤寐兴怀。若形心目，冥应有期，幽情莫发，慨焉自悼，悲愤靡寄，乃远百念，慎敬慕之思，追述八王同志之感，魂交寝梦，而情悟于中。遂命门人，铸而像焉。夫形理虽殊，阶涂有渐；精粗诚异，悟亦有因。是故拟状灵范，启殊津之心；仪形神模，辟百虑之会。使怀远者兆元根于来叶，存近者遘重劫之厚缘。乃道福兼宏，真迹可践，三源反流，九神同渊。于时四辈悦情，道俗齐趣，迹响和应者如林。铸均有虚室之供，而进助者不以纤毫为挫；劝佐有弥劫之勤，而操务者不以昏疲告劳。因物任能，不日而成，功自人事，犹天匠焉。夫明志莫如词，宣德莫如颂，故志以词显，而功业可存；德以颂宣，而形容可像。匪词匪颂，将何美焉？乃作颂曰：

　　堂堂天师，明明远度；凌迈群萃，超然先悟。慧在恬虚，妙不以数，感时而兴，应世成务。金颜映发，奇相晖布。肃肃灵仪，峨峨神步。茫茫造物，元运冥驰。伟哉释迦，与化推移。静也渊默，动也天随。绵绵远御，长靡。反宗无像，光潜影离。仰慕千载，是拟是仪。（《广弘明集》十六。）

　　○昙无竭菩萨赞

　　大匠，道玄数尽。譬彼大壑，百川俱引；涯不俟津，涂不旋轸。三流开源，于焉同泯。（《初学记》二十三。）

　　万佛影铭并序。佛影今在西那伽诃罗国南山古仙石室中，度流沙，从径道，去此一万五千八百五十里，感世之应，详于前记也。

　　夫滞于近习，不达希世之闻；抚常永日，罕怀事外之感。是使尘想制于玄襟，天罗网其神虑。若以之穷龄，则此生岂遇？以之希心，则开悟靡期。于是发愤忘食，情百其慨，静虑闻夜，理其心。尔乃恩沾九泽之惠，三复无缘之慈，妙寻法身之应，以神不言之化。化不以方，唯其所感；慈不以缘，冥怀自得。譬明丽天，光影弥辉；群品熙荣，有情同顺，咸欣悬映之在己，罔识曲成之攸寄。妙物之谈，功尽于此，将欲拟夫幽极，以言其道，仿佛存焉，而不可论。何以明之？法身之运物也，不物物而兆其端，不图终而会其成。理玄于万化之表，数绝乎无形无名者也。若乃语其筌寄，则道无不在，是故如来或晦先迹以崇基，或显生涂而定体，或独发于莫寻之境，或相待于既有之场。独发类乎形，相待类乎影，推夫冥寄，为有待邪？为无待邪？自我而观，则有间于无间矣。求之法身，原无二统，形影之分，孰际之哉？而今之闻道者，咸摹圣体于旷代之外，不悟灵应之在兹；徒知圆化之非形，而动止方其迹，岂不诬哉！远昔寻先师，奉侍历载，虽启蒙兹训，托志玄籍，每想奇闻，以笃其诚。遇西域沙门，辄餐游方之说，故知有佛影，而传者尚未晓然。反在此山，值宾禅师，南国律学道士，与昔闻既同，并是其人游历所经因其详问，乃多有先，微然后验。神道无方，触像而寄，百虑所会，非一时之感。于是悟彻其诚，应深其信，将援同，发其真趣，故与夫随喜之贤，图而铭焉。

　　廓矣大像，理玄无名。体神入化，落影离形。回晖层岩，凝英虚亭。在阴不昧，处暗愈明。婉步蝉蜕，朝宗百灵。不ぁ方，迹绝两冥。（其一。）

　　茫茫荒宇，靡劝靡奖，谈虚写容，拂空传像。相具体微，冲姿自朗，白毫吐曜，昏夜中爽。感澈乃应，扣诚发响。留音停岫，津悟冥赏。抚之有会，功弗由曩。（其二。）

　　旋踵忘敬，罔虑罔识。三光掩晖，万象一色。庭宇幽蔼，归涂莫测。悟之以静，震之以力，慧风虽遐，维尘攸息。匪伊玄览，孰扇其极？（其三。）

　　希音远流，乃眷东顾。欣风慕道，仰规玄度。妙尽毫端，运微轻素。托彩虚凝，殆映霄雾。迹以像真，理深其趣。奇兴开襟，祥风引路。清气回于轩宇，昏明交而未曙。仿佛镜神仪，依希若真遇。（其四。）

　　铭之图之，曷营曷求？神之听之，鉴尔所修。庶兹臣轨，映彼玄流。漱情灵沼，饮和至柔，照虚应简，智落乃周。深怀冥托，霄想神游。毕命一对，长谢百忧。（其五。）

　　晋义熙八年岁在壬子五月一日，共立此台，拟像本山，因即以寄诚。虽成由人匠，而功无所加。至于岁次星纪赤奋若贞于太阴之墟九月三日，乃详检别记，铭之于石。爰自经始，人百其诚，道俗欣之，感遗迹以悦心，于是情以本应，事忘其劳。于时挥翰之宾，佥焉同咏，咸思存远猷，托相异闻，庶来贤之重轨，故备时人于影。集大通之会，诚非理所期，至于伫襟遐慨，固已超夫神境矣。（《广弘明集》十六，又《高僧传》六有铭无序。）

　　○澡灌铭序

　　得靡罗勒石澡灌一枚，故以此铭答之。（《北堂书钞》百三十五。）
卷一百六十三
</div>
    <div class="pagination">
<a href="全上古三代秦汉三国六朝文_page427.html">上一页</a><span>...</span><a href="全上古三代秦汉三国六朝文_page423.html">423</a><a href="全上古三代秦汉三国六朝文_page424.html">424</a><a href="全上古三代秦汉三国六朝文_page425.html">425</a><a href="全上古三代秦汉三国六朝文_page426.html">426</a><a href="全上古三代秦汉三国六朝文_page427.html">427</a><span class="current-page">428</span><a href="全上古三代秦汉三国六朝文_page429.html">429</a><a href="全上古三代秦汉三国六朝文_page430.html">430</a><a href="全上古三代秦汉三国六朝文_page431.html">431</a><a href="全上古三代秦汉三国六朝文_page432.html">432</a><a href="全上古三代秦汉三国六朝文_page433.html">433</a><span>...</span><a href="全上古三代秦汉三国六朝文_page429.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
