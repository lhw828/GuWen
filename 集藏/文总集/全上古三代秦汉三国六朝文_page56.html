<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 56 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 56 页/共 658 页</h1>
    <div class="content">　　此皆上世之所鲜，禹稷之所难，而公包其终始，一以贯之，可谓备矣！是以三年之间，化行如神，嘉瑞叠累，岂非陛下知人之效，得贤之致哉！故非独君之受命也，臣之生亦不虚矣。是以伯禹锡玄圭，周公受郊祀，盖以达天之使，不敢擅天之功也。揆公德行，为天下纪；观公功勋，为万世基。基成而赏不配，纪立而褒不副，诚非所以厚国家，顺天心也。
　　高皇帝褒赏元功，相国萧何邑户既倍，又蒙殊礼，奏事不名，入殿不趋，封其亲属十有馀人。乐善无厌，班赏亡遴，苟有一策，即必爵之，是故公孙戎位在充郎，选由旄头，壹明樊哙，封二千户。孝文皇帝褒赏绛侯，益封万户，赐黄金五千斤。孝武皇帝恤录军功，裂三万户以封卫青，青子三人，或在襁褓，皆为通侯。孝宣皇帝显著霍光，增户命畴，封者三人，延及兄孙。夫绛侯即因汉藩之固，杖朱虚之鲠，依诸将之递，据相扶之势，其事虽丑，要不能遂。霍光即席常任之重，乘大胜之威，未尝遭时不行，陷假离朝，朝之执事，亡非同类，害断历久，统政旷世，虽曰有功，所因亦易，然犹有计策不审过征之累。及至青、戎，В末之功，一言之劳，然犹皆蒙丘山之赏。课功绛、霍，造之与因也；比於青、戎，地之与天也。而公又有宰治之效，乃当上与伯禹、周公等盛齐隆，兼其褒赏，岂特与若云者同日而论哉？然曾不得蒙青等之厚，臣诚惑之！
　　臣闻功亡原者赏不限，德亡首者褒不检。是故成王之於周公也，度百里之限，越九锡之检，开七百里之宇，兼商、奄之民，赐以附庸殷民六族，大路大，封父之繁弱，夏后之璜，祝宗卜史，备物典策，官司彝器，白牡之牲，郊望之礼。王曰：「叔父，建尔元子。」子父俱延拜而受之。可谓不检亡原者矣。非特止此，六子皆封。《诗》曰：「亡言不雠，亡德不报。」报当如之，不如非报也。近观行事，高祖之约非刘氏不王，然而番君得王长沙，下诏称忠，定著於令，明有大信不拘於制也。春秋晋悼公用魏绛之策，诸夏服从。郑伯献乐，悼公於是以半赐之。绛深辞让，晋侯曰：「微子，寡人不能济河。夫赏，国之典，不可废也。子其受之。」魏绛於是有金石之乐，《春秋》善之，取其臣竭忠以辞功，君知臣以遂赏也。今陛下既知公有周公功德，不行成王之褒赏，遂听公之固辞，不顾《春秋》之明义，则民臣何称，万世何述？诚非所以为国也。臣愚以为宜恢公国，令如周公，建立公子，令如伯禽。所赐之品，亦皆如之。诸子之封，皆如六子。即群下较然输忠，黎庶昭然感德。臣诚输忠，民诚感德，则於王事何有？惟陛下深惟祖宗之重，敬畏上天之戒，仪形虞、周之盛，敕尽伯禽之赐，无遴周公之报，令天法有设，后世有祖，天下幸甚！（《汉书·王莽传》上）
　　◇为刘嘉作奏称莽功德
　　建平、元寿之间，大统几绝，宗室几弃。赖蒙陛下圣德，扶服振救，遮扦匡卫，国命复延，宗室明目。临朝统政，发号施令，动以宗室为始，登用九族为先。并录支亲，建立王侯，南面之孤，计以百数。收复绝属，存亡续废，得比肩首，复为人者，嫔然成行，所以藩汉国，辅汉宗也。建辟雍，立明堂，班天法，流圣化，朝群后，昭文德，宗室诸侯，咸益土地。天下喁喁，引领而叹，颂声洋洋，满耳而入。国家所以服此美，膺此名，飨此福，受此荣者，岂非太皇太后日昃之思，陛下夕惕之念哉！何谓？乱则统其理，危则致其安，祸则引其福，绝则继其统，幼则代其任，晨夜屑屑，寒暑勤勤，无时休息，孳孳不已者，凡以为天下，厚刘氏也。臣无愚智，民无男女，皆谕至意。
　　而安众侯崇乃独怀悖惑之心，操畔逆之虑，兴兵动众，欲危宗庙，恶不忍闻，罪不容诛，诚臣子之仇，宗室之雠，国家之贼，天下之害也。是故亲属震落而告其罪，民人溃畔而弃其兵，进不跬步，退伏其殃。百岁之母，孩提之子，同时断斩，悬头竿杪，珠珥在耳，首饰犹存，为计若此，岂不悖哉！
　　臣闻古者畔逆之国，既以诛讨，则猪其宫室以为污池，纳垢浊焉，名曰凶虚，虽生菜茹，而人不食。四墙其社，覆上栈下，示不得通。辨社诸侯，出门见之，著以为戒。方今天下闻崇之反也，咸欲骞衣手剑而叱之。其先至者，则拂其颈，冲其匈，刃其躯，切其肌；后至者，欲拨其门，仆其墙，夷其屋，焚其器，应声涤地，则时成创。而宗室尤甚，言必切齿焉。何则？以其背畔恩义，而不知重德之所在也。宗室所居或远，嘉幸得先闻，不胜愤愤之愿，愿为宗室倡始，父子兄弟负笼荷锸，驰之南阳，猪崇宫室，令如古制。及崇社宜如亳社，以赐诸侯，用永监戒。愿下四辅公卿大夫议，以明好恶，视四方。（《汉书·王莽传》上：居摄元年，安众侯刘崇与相张绍进攻宛，不得入而败。绍者，张竦之从兄也。竦与崇族父刘嘉诣阙自归，莽赦弗罪。竦因为嘉作奏云云。於是莽大说。）
　　◎田延年
　　延年字子宾，齐诸田之后，徙阳陵。昭帝时给事大将军霍光莫府，迁长史，出为河东太守，拜大司农。宣帝即位，封阳成侯，坐盗僦车直，自刎死。
　　◇奏没入诸下里物
　　商贾或豫收方上不祥器物，冀其疾用，欲以求利，非民臣所当为。请没入县官。（《汉书·酷史传》：昭帝大行时，方上事暴起，用度未办，延年奏言奏可。）

卷三十一
◎杜延年
　　延年字幼公，南阳杜衍人。昭帝初补军司空，拜谏大夫，封建平侯，擢为太仆右曹给事中。宣帝时坐霍禹免官，后召拜北地太守，徙西河太守。五凤中拜御史大夫，卒谥曰敬侯。
　　◇奏记霍光争侯史吴事。
　　吏纵罪人，有常法，今更诋吴为不道，恐於法深。又丞相素无所守持，而为好言於下，尽其素行也。至擅召中二千石，甚无状。延年愚，以为丞相久故，及先帝用事，非有大故，不可弃也。间者民颇言狱深，吏为峻诋，今丞相所议，又狱事也，如是以及丞相，恐不合众心。群下ん哗，庶人私议，流言四布，延年窃重将军失此名於天下也！（《汉书·杜周附传》：桑弘羊子迁亡，过父故吏侯史吴。大将军遂下延尉王平、少府徐仁於狱，朝廷皆恐丞相车千秋坐之，延年乃奏记，光争以为。）
　　◎杜钦
　　钦字子夏，延年子。成帝初，大将军王凤请为武库令，去官。后举贤良方正对策，以病赐帛罢，后为议郎，复以病免。征诣王凤幕府，以寿终。
　　◇举贤良方正对策
　　陛下畏天命，悼变异，延见公卿，举直言之士，将以求天心，迹得失也。臣钦愚戆，经术浅薄，不足以奉大对。臣闻日蚀地震，阳微阴盛也。臣者，君之阴也；子者，父之阴也；妻者，夫之阴也；夷狄者，中国之阴也。《春秋》日蚀三十六，地震五，或夷狄侵中国，或政权在臣下，或妇乘夫，或臣子背君父，事虽不同，其类一也。臣窃观人事以考变异，则本朝大臣无不自安之人，外戚亲属无乖剌之心，关东诸侯无强大之国，三垂蛮夷无逆理之节；殆为后宫。何以言之？日以戊申蚀，时加未。戊未，土也。土者，中宫之部也。其夜地震未央宫殿中，此必适妾将有争宠相害而为患者，唯陛下深戒之。变感以类相应，人事失於下，变象见於上。能应之以德，则异咎消亡；不能应之以善，则祸败至。高宗遭ず雉之戒，饬己正事，享百年之寿，殷道复兴，要在所以应之。应之非诚不立，非信不行。宋景公小国之诸侯耳，有不忍移祸之诚，出人君之言三，荧惑为之退舍。以陛下圣明，内推至诚，深思天变，何应而不感？何摇而不动？孔子曰：「仁远乎哉！」唯陛下正后妾，抑女宠，防奢泰，去佚游，躬节俭，亲万事，数御安车，由辇道，亲二宫之饔膳，致晨昏之定省。如此，即尧舜不足与比隆，咎异何足消灭！如不留听於庶事，不论材而授位，殚天下之财以奉淫侈，匮万姓之力以从耳目，近谄谀之人而远公方，信谗贼之臣以诛忠良，贤俊失在岩穴，大臣怨於不以，虽无变异，社稷之忧也。天下至大，万事至众，祖业至重，诚不可以佚豫为，不可以奢泰持也。唯陛下忍无益之欲，以全众庶之命。臣钦愚戆，言不足采。（《汉书》本传，又略见《五行志》下之下。）
　　◇白虎殿对策。
　　其夏，上尽召直言之士诣白虎殿对策，策曰：「天地之道何贵？王者之法何如？六经之义何上？人之行何先？取人之术何以？当世之治何务？各以经对。」
　　钦对曰：「臣闻天道贵信，地道贵贞；不信不贞，万物不生。生，天地之所贵也。王者承天地之所生，理而成之，昆虫草木靡不得其所。王者法天地，非仁无以广施，非义无以正身；克己就义，恕以及人，六经之所上也。不孝，则事君不忠，莅官不敬，战陈无勇，朋友不信。孔子曰：『孝无终始，而患不及者，未之有也。』孝，人行之所先也。观本行於乡党，考功能於官职，达观其所举，富观其所予，穷观其所不为，乏观其所不取，近观其所为，远观其所主。孔子曰：『视其所以，观其所由，察其所安，人焉哉？』取人之术也。殷因於夏尚质，周因於殷尚文，今汉家承周秦之敝，宜抑文尚质，废奢长俭，表实去伪。孔子曰『恶紫之夺朱』，当世治之所务也。臣窃有所忧，言之则拂心逆指，不言则渐日长，为祸不世，然小臣不敢废道而求从，违忠而耦意。臣闻玩色无厌，必生好憎之心；好憎之心生，则爱宠偏於一人；爱宠偏於一人，则继嗣之路不广，而嫉妒之心兴矣。如此，则匹妇之说，不可胜也。唯陛下纯德普施，无欲是从，此则众庶咸说，继嗣日广，而海内长安。万事之是非何足备言！（《汉书》本传）
　　◇上疏追讼冯奉世前功
　　前莎车王杀汉使者，约诸国背畔。左将军奉世以卫候便宜发兵诛莎车王，策定城郭，功施边境。议者以奉世奉使有指，春秋之义亡遂事，汉家之法有矫制，故不得侯。今匈奴郅支单于杀汉使者，亡保康居，都护延寿发城郭兵屯田吏士四万馀人以诛斩之，封为列侯。臣愚以为比罪则郅支薄，量敌则莎车众，用师则奉世寡，计胜则奉世为功於边境安，虑败则延寿为祸於国家深。其违命而擅生事同，延寿割地封，而奉世独不录。臣闻功同赏异则劳臣疑，罪均刑殊则百姓惑；疑生无常，惑生不知所从；亡常则节趋不立，不知所从则百姓无所措手足。奉世图难忘死，信命殊俗，威功白著，为世使表，独抑厌而不扬，非圣主所以塞疑厉节之意也。愿下有司议。（《汉书·冯奉世传》）
　　◇奏记王凤理冯野王
　　窃见令曰，吏二千石告，过长安谒，不分别予赐。今有司以为予告得归，赐告不得，是一律两科，失省刑之意。夫三最予告，令也；病满三月赐告，诏恩也。令告则得，诏恩则不得，失轻重之差。又二千石病赐告得归有故事，得去郡亡著令。传曰：「赏疑从予，所以广恩劝功也；罚疑从去，所以慎刑，阙难知也。」今释令与故事而假不敬之法，甚违阙疑从去之意。即以二千石守千里之地，任兵马之重，不宜去郡，将以制刑为后法者，则野王之罪，在未制令前也。刑赏大信，不可不慎。（《汉书·冯奉世附传》：杜钦在大将军莫府，奏记於凤。又见《艺文类聚》五十四。）
　　◇说王凤
　　礼一娶九女，所以极阳数，广嗣重祖也；必乡举求窈窕，不问华色，所以助德理内也；娣侄虽缺不复补，所以养寿塞争也。故后妃有贞淑之行，则胤嗣有贤圣之君；制度有威仪之节，则人君有寿考之福。废而不由，则女德不厌；女德不厌，则寿命不究於高年。《书》云「或四三年」，言失欲之生害也。男子五十，好色未衰；妇人四十，容貌改前。以改前之容侍於未衰之年，而不以礼为制，则其原不可救而后亻来异态，后亻来异态，则正后自疑而支庶有间适之心。是以晋献被纳谗之谤，申生蒙无罪之辜。今圣主富於春秋，未有嗣，方乡术入学，未亲后妃之议。将军辅政，宜因始初之隆，建九女之制，详择有行义之家，求淑女之质，毋必有色声音技能，为万世大法。夫少，戒之在色，《小卞》之作，可为寒心。唯将军常以为忧。（《汉书》本传）
　　◇复说王凤
　　《诗》云：「殷监不远，在夏后氏之世。」刺戒者至迫近，而省听者常怠忽，可不慎哉！前言九女，略陈其祸福，甚可悼惧，窃恐将军不深留意。后妃之制，夭寿治乱存亡之端也。迹三代之季世，览宗、宣之飨国，察近属之符验，祸败曷常不由女德？是以佩玉晏鸣，《关雎》叹之，知好色之伐性短年，离制度之生无厌，天下将蒙化，陵夷而成俗也。故咏淑女，几以配上，忠孝之笃，仁厚之作也。夫君亲寿尊，国家治安，诚臣子之至愿，所当勉之也。《易》曰：「正其本，万物理。」凡事论有疑未可立行者，求之往古则典刑无，考之来今则吉凶同，卒摇易之则民心惑，若是者诚难施也。今九女之制，合於往古，无害於今，不逆於民心，至易行也，行之至有福也，将军辅政而不蚤定，非天下之所望也。唯将军信臣子之愿，念《关雎》之思，逮委政之隆，及始初清明，为汉家建无穷之基，诚难以忽，不可以遴。（《汉书》本传）
　　◇说王凤重后父
　　车骑将军至贵，将军宜尊之敬之，无失其意。盖轻细微眇之渐，必生乖忤之患，不可不慎。卫将军之日，盛於盖侯，近世之事，语尚在於长老之耳，唯将军察焉。」（《汉书·外戚传》下《孝成许皇后传》：初后父嘉自元帝时为大司马车骑军，辅政已八九年矣。及成帝立，以元舅王凤为大司马大将军，与嘉并。杜钦以为故事，后父重於帝舅，乃说凤。）
　　◇说王凤绝宾
　　前宾王阴末赴本汉所立，后卒畔逆。夫德莫大於有国子民，罪莫大於执杀使者，所以不报恩，不惧诛者，自知绝远，兵不至也。有求则卑辞，无欲则娇，终不可怀服。凡中国所以为通厚蛮夷，惬快其求者，为壤比而为寇也。今县度之厄，非宾所能越也。其乡募，不足以安西域；虽不附，不能危城郭。前亲逆节，恶暴西域，故绝而不通；今悔过来，而无亲属贵人，奉献者皆行贾贱人，欲通货市买，以献为名，故烦使者送至县度，恐失实见欺。凡遣使送客者，欲为防护寇害也。起皮山南，更不属汉之国四五，斥候士百馀人，五分夜击刁斗自守，尚时为所侵盗。驴畜负粮，须诸国禀食，得以自赡。国或贫小不能食，或桀黠不肯给，拥强汉之节，馁山谷之间，乞丐无所得，离一二旬，则人畜乘捐旷野而不反。又历大头痛、小头痛之山，赤土、身热之阪，令人身热无色，头痛呕吐，驴畜尽然。又有三池、盘石阪，道狭者尺六七寸，长者径三十里。临峥嵘不测之深，行者骑步相持，绳索相引，二千馀里乃到县度。畜堕，未半坑谷尽靡碎；人堕，势不得相收视。险阻危害，不可胜言。圣王分九州，制五服，务盛内，不求外。今遣使者承至尊之命，送蛮夷之贾，劳吏士之众，涉危难之路，罢弊所恃以事无用，非久长计也。使者业已受节，可至皮山而还。（《汉书·西域传》）
　　◇说王凤处置夜郎等国
　　太中大夫匡使和解蛮夷王侯，王侯受诏，已复相攻，轻易汉使，不惮国威，其效可见。恐议者选Й，复守和解，太守察动静，有变乃以闻。如此，则复旷一时，王侯得收猎其众，申固其谋，党助众多，各不胜忿，必相殄灭。自知罪成，狂犯守尉，远臧温暑毒草之地，虽有孙吴将，贲育士，若入水火，往必焦没，知勇亡所施。屯田守之，费不可胜量。宜因其罪恶未成，未疑汉家加诛，阴敕旁郡守尉练士马，大司农务调谷积要害处，选任职太守往，以秋凉时入，诛其王侯尤不轨者。即以为不毛之地，亡用之民，圣王不以劳中国，宜罢郡，放弃其民，绝其王侯勿复通。如以先帝所立，累世之功不可堕坏，亦宜因其萌芽，早断绝之，及巳成形然后战师，则万姓被害。（《汉书·西南夷传》）
　　◇说王凤治河
　　前河决，丞相史杨焉言延世受焉术以塞之，蔽不肯见。今独任延世，延世见前塞之易，恐其虑害不深。又审如焉言，延世之巧，反不如焉。且水势各异，不博议利害而任一人，如使不及今冬成，来春桃华水盛，必羡溢，有填淤反壤之害。如此，数郡种不得下，民人流散，盗贼将生，虽重诛延世，无益于事。宜遣焉及将作大匠许商、谏大夫乘马延年杂作。延世与焉必相破坏，深论便宜，以相难极。商、延年皆明计算，能商功利，足以分别是非，择其善而从之，必有成功。（《汉书·沟洫志》）
　　◇复说王凤起就位
　　将军深悼辅政十年，变异不已，故乞骸骨，归咎於身，刻己自责，至诚动众，愚知莫不感伤。虽然，是无属之臣，执进退之分，其去就之节者耳，非主上所以待将军，非将军所以报主上也。昔周公虽老，犹在京师，明不离成周，示不忘王室也。仲山父异姓之臣，无亲於宣，就封於齐，犹叹息永怀，宿夜徘徊，不忍远去，况将军之於主上，主上之与将军哉！夫欲天下治安变异之意，莫有将军，主上照然知之，故攀援不遣，《书》称「公毋困我！」唯将军不为四国流言自疑於成王，以固至忠。（《汉书》本传）
　　◇复说王凤举直言极谏
　　京兆尹章所坐事密，吏民见章素好言事，以为不坐官职，疑其以日蚀见对有所言也。假令章内有所犯，虽陷正法，事不暴扬，自京师不晓，况於远方。恐天下不知章实有罪，而以为坐言事也。如是，塞争引之原，损宽明之德。钦愚以为宜因章事举直言极谏，并见郎从官展尽其意，加於往前，以明示四方，使天下咸知主上圣明，不以言罪下也。若此，则流言消释，疑惑著明。（《汉书》本传）
　　◇戒王凤
　　昔周公身有至圣之德，属有叔父之亲，而成王有独见之明，无信谗之听，然管蔡流言而周公惧。穰侯，昭王之舅也，权重於秦，威震邻敌，有旦莫偃伏之爱，心不介然有间，然范睢起徒步，由异国，无雅信，开一朝之说，而穰侯就封。及近者武安侯之见退。三事之迹，相去各数百岁，若合符节，甚不可不察。愿将军由周公之谦惧，损穰侯之威，放武安之欲，毋使范睢之徒，得间其说。（《汉书》本传）
　　◎杜业
　　业，钦兄缓之子。成帝时嗣爵建平侯，尚帝妹颍邑公主，拜太常，坐法免官。后为函谷关都尉，坐事免就国。哀帝即位，征复为太常，左迁上党都尉，又坐事免就国。薨，谥曰荒侯。
　　◇上书追劾翟方进
　　方进本与长深结厚，更相称荐，长陷大恶，独得不坐，苟欲障塞前过，不为陛下广持平例，又无恐惧之心，反因时信其邪辟，报睚眦怨。故事，大逆朋友坐免官，无归故郡者，今坐长者归故郡，已深一等；红阳侯立坐子受长货赂故就国耳，非大逆也，而方进复奏立党友后将军朱博、钜鹿太守孙宏、故少府陈咸，皆免官，归咸故郡。刑罚无平，在方进之笔端，众庶莫不疑惑，皆言孙宏不与红阳侯相爱。宏前为中丞时，方进为御史大夫，举掾隆可侍御史，宏奏隆前奉使欺谩，不宜执法近侍，方进以此怨宏。又方进为京兆尹时，陈咸为少府，在九卿高第，陛下所自知也。方进素与司直师丹相善，临御史大夫缺，使丹奏咸为奸利，请案验，卒不能有所得，而方进果自得御史大夫。为丞相，即时诋欺，奏免咸，复因红阳侯事归咸故郡。众人皆言国家假方进权太甚。案师丹行能无异，及光禄勋许商被病残人，皆但以附从方进，常获尊官。丹前亲荐邑子丞相史能使巫下神，为国求福，几获大利。幸赖陛下至明，遣使者毛莫如先考验，卒得其奸，皆坐死。假令丹知而白之，此诬罔罪也；不知而白之，是背经术惑左道也：二者皆在大辟，重於朱博、孙宏、陈咸所坐。方进终不举白，专作威福，阿党所厚，排挤英俊，托公报私，横厉无所畏忌，欲以熏天下。天下莫不望风而靡，自尚书近臣皆结舌杜口，骨肉亲属莫不股栗。威权泰盛而不忠信，非所以安国家也。今闻方进卒病死，不以尉示天下，反复赏赐厚葬，惟陛下深思往事，以戒来今。（《汉书·杜周附传》：丞相方进薨，业上书言。）
　　◇上书言王氏世权
　　王氏世权日久，朝无骨鲠之臣，宗室诸侯微弱，与系囚无异，自佐史以上至於大吏皆权臣之党。曲阳侯根，前为三公辅政，知赵昭仪杀皇子，不辄白奏，反与赵氏比周，恣意妄行，谮诉故许后，被加以非罪，诛破诸许族，败元帝外家。内嫉妒同产兄姊红阳侯立及淳于氏，皆老被放弃，新喋血京师，威权可畏。高阳侯薛宣有不养母之名，安昌侯张禹奸人之雄，惑乱朝廷，使先帝负谤於海内，尤不可不慎。陛下初即位，谦让未皇，孤独特立，莫可据仗，权臣易世，意若探汤。宜蚤以义割恩，安百姓心。窃见朱博忠信勇猛，材略不世出，诚国家雄俊之宝臣也，宜征博置左右，以填天下。此人在朝，则陛下可高枕而卧矣。昔诸吕欲危刘氏，赖有高祖遗臣周勃、陈平尚存，不者，几为奸臣笑。（《汉书·杜周附传》：哀即位，业复上书言。）
　　◇奏事
　　伏闻东平国无盐县山中，有大石无故一夕自起立。臣业愚以为石者阴类，殆有微人当超□者，汉兴以来，今再见矣。其一正以孝昭皇帝无继嗣见，今又复以陛下无继嗣见，甚可为寒心。（《北堂书钞》影宋本一百六十引《汉名臣奏》。案：此奏《汉书》无。）
　　河间献王经术通明，积德累行，天下雄俊，众儒皆归之。孝武帝时献王朝，被服造次必於仁义，问以五策，献王辄对无穷。孝武帝艴然难之，谓献王曰：「汤以七十里，文王以百里，王其勉之。」王知其意，归即纵酒听乐，因以终。（《史记·五宗世家》集解、《御览》一百五十一，并引《汉名臣奏》。）
　　◇说成帝绍封功臣
　　昔唐以万国致时雍之政，虞、夏以多群后飨共己之治。汤法三圣，殷氏太平。周封八百，重译来贺。是以内恕之君乐继绝世，隆名之主安立亡国，至於不及下车，德念深矣。成王察牧野之克，顾群后之勤，知其恩结於民心，功光於王府也。故追述先父之志，录遗老之策，高其位，大其宇，爱敬饬尽，命锡备厚。大孝之隆，於是为至。及其没也，世主叹其功，无民而不思，所息之树，且犹不伐，况其庙乎？是以燕、齐之祀与周并传，子继弟及，历载不堕，岂无刑辟，繇祖之竭力，故支庶赖焉。逮汉功臣，亦皆剖符世爵，受山河之誓，存以著其号，亡以显其魂，赏亦不细矣。百馀年间，而袭封者尽，或绝失姓，或乏无主，朽骨孤於墓，苗裔流於道，生为愍隶，死为转尸。以往况今，甚可悲伤。圣朝怜闵，诏求其后，四方忻忻，靡不归心，出入数年而不省察，恐议者不思大义，设言虚亡，则厚德掩息，遴柬布章，非所以示化劝后也。三人为众，虽难尽继，宜从尤功。（《汉书·高惠高后文功臣表序》：「善乎杜业之纳说也」云云，於是成帝复绍萧何。哀、平之世，增修曹参、周勃之属。）

卷三十二
◎杨敞
　　敞，华阴人。昭帝初为大将军霍光军司马，历长史搜粟都尉。始元末迁大司农。元凤中为御史大夫，代王讠斤为丞相。元平元年九月卒，谥曰敬侯。
　　◇奏废昌邑王
　　丞相臣敞、大司马大将军臣光、车骑将军臣安世、度辽将军臣明友、前将军臣增、后将军臣充国、御史大夫臣谊、宜春侯臣谭、当涂侯臣圣、随桃侯臣昌乐，杜侯臣屠耆堂、太仆臣延年、太常臣昌、大司农臣延年、宗正臣德、少府臣乐成、廷尉臣光、执金吾臣延寿、大鸿胪臣贤、左冯翊臣广明、右扶风臣德、长信少府臣嘉、典属国臣武、京辅都尉臣广汉、司隶校尉臣辟兵、诸吏文学光禄大夫臣迁、臣畸、臣吉、臣赐、臣管、臣胜、臣梁、臣长幸、臣夏侯胜、大中大夫臣德、臣昧死言皇太后陛下：臣敞等顿首死罪。天子所以永保宗庙总壹海内者，以慈孝礼谊赏罚为本。孝昭皇帝早弃天下，亡嗣，臣敞等议，礼曰「为人后者为之子也」，昌邑王宜嗣后，遣宗正、大鸿胪、光禄大夫奉节使征昌邑王典丧。服斩，亡悲哀之心，废礼谊，居道上不素食，使从官略女子载衣车，内所居传舍，始至谒见，立为皇太子，常私买鸡豚以食。受皇帝信玺、行玺大行前，就次发玺不封。从官更持节，引内昌邑从官驺宰官奴二百馀人，常与居禁闼内敖戏。自之符玺取节十六，朝暮临，令从官更持节从。为书曰「皇帝问侍中君卿：使中御府令高昌奉黄金千斤，赐君卿取十妻。」大行在前殿，发乐府乐器，引内昌邑乐人，击鼓歌吹作俳倡。会下还，上前殿，击钟磬，召内泰壹宗庙乐人辇道牟首，鼓吹歌舞，悉奏众乐。发长安厨三太牢具祠阁室中，祀已，与从官饮啖。驾法驾，皮轩鸾旗，驱驰北宫、桂宫，弄彘斗虎。召皇太后御小马车，使官奴骑乘，游戏掖庭中。与孝昭皇帝宫人蒙等淫乱，诏掖庭令敢泄言要斩。
　　取诸侯王、列侯、二千石绶及墨绶、黄绶以并佩昌邑郎官者免奴。变易节上黄旄以赤。发御府金钱刀剑玉器采缯，赏赐所与游戏者。与从官宫奴夜饮，湛沔於酒。诏太官上乘舆食如故。食监奏未释服，未可御故食，复召太官趣具，无关食监。太官不敢具，即使从官出买鸡豚，诏殿门内，以为常。独夜设九宾温室，延见姊夫昌邑关内侯。祖宗庙祠未举，为玺书使使者持节，以三太牢祠昌邑哀王园庙，称嗣子皇帝。受玺以来二十七日，使者旁午，持节诏诸官署征发，凡千一百二十七事。文学光禄大夫夏侯胜等及侍中傅嘉数进谏以过失，使人簿责胜，缚嘉系狱。荒淫迷惑，失帝王礼谊，乱汉制度。臣敞等数进谏，不变更，日以益甚，恐危社稷，天下不安。
　　臣敞等谨与博士臣霸、臣隽舍、臣德、臣虞舍、臣射、臣仓议，皆曰：「高皇帝建功业为汉太祖，孝文皇帝慈仁节俭为太宗，今陛下嗣孝昭皇帝后，行淫辟不轨。《诗》云『籍曰未知，亦既抱子。』五辟之属，莫大不孝。周襄王不能事母，《春秋》曰『天王出居于郑，』繇不孝出之，绝之於天下也。宗庙重於君，陛下未见命高庙，不可以承天序，奉祖宗庙，子万姓，当废。」臣请有司御史大夫臣谊、宗正臣德、太常臣昌与太祝以一太牢具，告祠高庙。臣敞等昧死以闻。（《汉书·霍光传》：光与群臣连名奏王，尚书令读奏，太后诏曰「可」。）
　　◇奏立皇曾孙
　　《礼》曰「人道亲亲故尊祖，尊祖故敬宗。」太宗无嗣，择支子孙贤者为嗣。孝武皇帝曾孙病已，武帝时有诏掖庭养视，至今年十八，师受《诗》、《论语》、《孝经》，躬行节俭，慈仁爱人，可以嗣孝昭皇帝后，奉承祖宗庙，子万姓。臣昧死以闻。（《汉书·霍光传》：光复与丞相敞等上书，皇太后诏曰「可」。）
　　◎杨恽
　　恽字子幼，敞第二子，初为郎，补常侍骑，擢左曹。地节中封平通侯，迁中郎将。神爵初拜光禄勋。五凤二年，与太仆戴长乐相失，免为庶人，后岁馀要斩。
　　◇报孙会宗书
　　恽材朽行秽，文质无所底，幸赖先人馀业得备宿卫，遭遇时变以获爵位，终非其任，卒与祸会。足下哀其愚，蒙赐书教督以所不及，殷勤甚厚。然窃恨足下不深惟其终始，而猥随俗之毁誉也。言鄙陋之愚心，若逆指而文过，默而息乎，恐违孔氏「各言尔志」之义，故敢略陈其愚，唯君子察焉！
　　恽家方隆盛时，乘朱轮者十人，位在列卿，爵为通侯，总领从官，与闻政事，曾不能以此时有所建明，以宣德化，又不能与群僚同心并力，陪辅朝廷之遗忘，已负窃位素餐之责久矣。怀禄贪势，不能自退，遭遇变故，横被口语，身幽北阙，妻子满狱。当此之时，自以灭夷不足以塞责，岂意得全首领，复奉先人之丘墓乎？伏惟圣主之恩，不可胜量。君子游道，乐以忘忧；小人全躯，说以忘罪。窃自思念，过已大矣，行已亏矣，长为农夫以没世矣。是故身率妻子，戮力耕桑，灌园治产，以给公上，不意当复用此为讥议也。
　　夫人情所不能止者，圣人弗禁，故君父至尊亲，送其终也，有时而既。臣之得罪，已三年矣。田家作苦，岁时伏腊，亨羊い羔，斗酒自劳。家本秦也，能为秦声。妇，赵女也，雅善鼓瑟。奴婢歌者数人，酒后耳热，仰天拊缶而呼乌乌，其诗曰：「田彼南山，芜秽不治。种一顷豆，落而为萁。人生行乐耳，须富贵何时！」是日也，拂衣而喜，奋袖低，顿足起舞，诚淫荒无度，不知其不可也。恽幸有馀禄，方籴贱贩贵，逐什一之利，此贾竖之事，污辱之处，恽亲行之。下流之人，众毁所归，不寒而栗。虽雅知恽者，犹随风而靡，尚何称誉之有！董生不云乎？「明明求仁义，常恐不能化民者，卿大夫之意也；明明求财利，常恐困乏者，庶人之事也。」故「道不同，不相为谋。」今子尚安得以卿大夫之制而责仆哉！
　　夫西河魏土，文侯所兴，有段干木、田子方之遗风，漂然皆有节概，知去就之分。顷者，足下离旧土，临安定，安定山谷之间，昆戎旧壤，子弟贪鄙，岂习俗之移人哉？於今乃睹子之志矣。方当盛汉之隆，愿勉旃，毋多谈。（《汉书·杨敞传》、《文选》）
　　◇闲居
　　养羊酤酪，以供伏腊之费。（《御览》三十一）
　　◎眭弘
　　弘字孟，鲁国蕃人，以字行，为议郎，至符节令。元凤三年坐妖言伏诛。
　　◇上书预推昌邑王宣帝事
　　先师董仲舒有言，虽有继体守文之君，不害圣人之受命。汉家尧后，有传国之运。汉帝宜谁差天下，求索贤人，禅以帝位，而退自封百里，如殷周二王后，以承顺天命。（《汉书·眭弘传》：昌邑有枯社木复生，上林苑中有断柳自立生，有虫食树叶成文字，曰《公孙病》：已立」。孟推《春秋》之意，即说曰云云。使友人内官长赐上此书。）
　　◎路温舒
　　温舒字长君，钜鹿东里人。初为狱小吏，转狱吏。始元中，郡署决曹吏，举孝廉，除山邑丞，坐法免。复为郡吏。元凤中，廷尉解光请署奏曹掾，守廷尉史。宣帝即位，迁广阳私府长，内史举文学高第，迁右扶风丞，后为临淮太守，卒於官。
　　◇上书言宜尚德缓刑
　　臣闻齐有无知之祸，而桓公以兴；晋有骊姬之难，而文公用伯。近世赵王不终，诸吕作乱，而孝文为太宗。由是观之，祸乱之作，将以开圣人也。故桓文扶微兴坏，尊文武之业，泽加百姓，功润诸侯，虽不及三王，天下归仁焉。文帝永思至德，以承天心，崇仁义，省刑罚，通关梁，一远近，敬贤如大宾，爱民如赤子，内恕情之所安，而施之於海内，是以囹圄空虚，天下太平。夫继变化之后，必有异旧之恩，此贤圣所以昭天命也。往者，昭帝即世而无嗣，大臣忧戚，焦心合谋，皆以昌邑尊亲，援而立之。然天不授命，淫乱其心，遂以自亡。深察祸变之故，乃皇天之所以开至圣也。故大将军受命武帝，股肱汉国，披肝胆，决大计，黜亡义，立有德，辅天而行，然后宗庙以安，天下咸宁。
　　臣闻《春秋》正即位，大一统而慎始也。陛下初登至尊，与天合符，宜改前世之失，正始受之统，涤烦文，除民疾，存亡继绝，以应天意。
　　臣闻秦有十失，其一尚存，治狱之吏是也。秦之时，羞文学，好武勇，贱仁义之士，贵治狱之吏；正言者谓之诽谤，遏过者谓之妖言。故盛服先生不用於世，忠良切言，皆郁於胸，誉谀之声，日满於耳；虚美熏心，实祸蔽塞。此乃秦之所以亡天下也。方今天下赖陛下恩厚，亡金革之危，饥寒之患，父子夫妻戮力安家，然太平未洽者，狱乱之也。夫狱者，天下之大命也，死者不可复生，绝者不可复属。《书》曰：「与其杀不辜，宁失不经。」今治狱吏则不然，上下相驱，以刻为明；深者获公名，平者多后患。故治狱之吏皆欲人死，非憎人也，自安之道在人之死。是以死人之血流离於市，被刑之徒比肩而立，大辟之计岁以万数，此仁圣之所以伤也。太平之未洽，凡以此也。夫人情安则乐生，痛则思死。棰楚之下，何求而不得？故囚人不胜痛，则饰辞以视之；吏治者利其然，则指道以明之；上奏畏却，则锻练而周内之。盖奏当之成，虽咎繇听之，犹以为死有馀辜。何则？成练者众，文致之罪明也。是以狱吏专为深刻，残贼而亡极，俞为一切，不顾国患，此世之大贼也。故俗语曰：「画地为狱，议不入；刻木为吏，期不对。」此皆疾吏之风，悲痛之辞也。故天下之患，莫深於狱；败法乱正，离亲塞道，莫甚乎治狱之吏。此所谓一尚存者也。
　　臣闻乌鸢之卵不毁，而后凤凰集；诽谤之罪不诛，而后良言进。故古人有言：「山薮藏疾，川泽纳污。瑾瑜匿恶，国君含诟。」唯陛下除诽谤以招切言，开天下之口，广箴谏之路，扫亡秦之失，尊文武之德，省法制，宽刑罚，以废治狱，则太平之风可兴於世，永履和乐，与天亡极，天下幸甚。（《汉书·路温舒传》：宣帝初即位，温舒上书言，宜尚德缓刑。又见《说苑·贵德》，少篇首二百五十字。）
　　◎大鸿胪禹
　　禹，史失其姓。
　　◇奏平干王元不宜立嗣
　　元前以刃贼杀奴婢，子男杀谒者，为刺史所举奏，罪名明白。病先令，令能为乐奴婢从死，迫胁自杀者凡十六人，暴虐不道。故《春秋》之义，诛君之子不宜立。元虽未伏诛，不宜立嗣。（《汉书景十三王传》武帝以亲亲故，立赵敬肃王小子偃为平干王，子缪王元嗣薨，大鸿胪禹奏云云。奏可，国除。案：《诸侯王表》元薨於元凤二年，是时大鸿胪禹，《百官表》失载。）
　　◎张寿王
　　寿王，元凤中为大史令。
　　◇上书言不宜更历
　　历者天地之大纪，上帝所为。传黄帝《调律历》，汉元年以来用之。今阴阳不调，宜更历之过也。（《汉书·律历志》：元凤三年，太史令张寿王上书言。）
　　◎丞相属宝
　　宝，失其姓。
　　◇劾张寿王
　　寿王吏八百石，古之大夫，服儒衣，诵不祥之辞，作妖言欲乱制度，不道。（《汉书·律历志》：元凤三年，丞相属宝、长安单安国、安陵怀育劾寿王，下吏。）
　　◎王吉
</div>
    <div class="pagination">
<a href="全上古三代秦汉三国六朝文_page55.html">上一页</a><span>...</span><a href="全上古三代秦汉三国六朝文_page51.html">51</a><a href="全上古三代秦汉三国六朝文_page52.html">52</a><a href="全上古三代秦汉三国六朝文_page53.html">53</a><a href="全上古三代秦汉三国六朝文_page54.html">54</a><a href="全上古三代秦汉三国六朝文_page55.html">55</a><span class="current-page">56</span><a href="全上古三代秦汉三国六朝文_page57.html">57</a><a href="全上古三代秦汉三国六朝文_page58.html">58</a><a href="全上古三代秦汉三国六朝文_page59.html">59</a><a href="全上古三代秦汉三国六朝文_page60.html">60</a><a href="全上古三代秦汉三国六朝文_page61.html">61</a><span>...</span><a href="全上古三代秦汉三国六朝文_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
