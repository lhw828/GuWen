<!DOCTYPE html>
<html>
<head>
    <meta charset="UTF-8">
    <title>全唐文 - 第 204 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 204 页/共 603 页</h1>
    <div class="content">    ○修书帖
    贼军未平，使仆不愤见，故先修书，但召诸子弟与语。不具。真卿。
    ○讯後帖
    真卿具：前楮讯後，所苦何如？立斯极位雄廷，江上佳山秀水，在公庭户，想日有乐事，甚得佳士相延。公高才逸韵，自有晋宋间人风，坐此肆局不易处。上方招致仁者，如公之俦，岂久在江左乎？行闻迅召，以快士议。真卿顿首。
    ○世系谱序
    颜氏之先，出自黄帝之孙安，为曹姓。其裔邾武公，名仪父，字伯颜。子友，别封阝，为小邾子，遂以颜为氏，世为鲁国卿大夫。孔门达者七十二人，颜氏有八，回居四科之首。其後战国有率躅，秦有芝贞，汉有异肆、安乐，魏有斐盛。盛字叔台，历青徐二州刺史、关内侯。其後子孙咸著宦族，有若宏都之德行，巴陵记室之书翰，特进黄门之文章，秘监华州之学识。肇自鲁国，格於圣代，纷纶盛美，举集於兹。述遵前人，不敢失坠，建中元年岁次庚申秋七月癸亥序。
    ○尚书刑部侍郎赠尚书右仆射孙逖文公集序
    古之为文者，所以导达心志，发挥性灵，本乎咏歌，终乎雅颂。帝庸作而君臣动色，王泽竭而风化不行。政之兴衰，实系於此。然而文胜质，则绣其ひ，而血流漂杵；质胜文，则野於礼乐，而木讷不华。历代相因，莫能适中。故诗人之赋丽以则，词人之赋丽以淫，此其效也。汉魏已还，雅道微缺；梁陈斯降，宫体韦兴。既驰骋於末流，遂受嗤於後学。是以沈隐侯之论谢康乐也，乃云灵均已来，此未及睹；卢黄门之序陈拾遗也，而云道丧五百岁，而得陈君。若激昂颓波，虽无害於过正；榷其中论，不亦伤於厚诬。何则？雅郑在人，理乱由俗。《桑间》、《濮上》，胡为乎绵古之时？正始、皇风，奚独乎凡今之代？盖不然矣。其或斌斌羡慕彪炳，郁郁相宣，膺期运以挺生，奄寰瀛而首出者，其惟仆射孙公乎？公讳逖，河南巩人。其先自乐安武水，寓於涉而徙焉。父嘉之，以词学登科，官至宋州司马。公风裁明，天才杰出。学穷百氏，不好非圣之书；文统三变，特深稽古之道。故逸气上跻，而高情四达，羌索隐乎？混元之始，表独立於常均之外，不其盛欤，年数岁，即好属文。十五时，相国齐公崔日用试《土火炉赋》，公雅思遒丽，援翰立成。齐公骇之，约以忘年之契，尔後遂有大名。故其试言也，年未弱冠，而三擅甲科。吏部侍郎王邱试《竹帘赋》，降阶约拜，以殊礼待之。相国燕公张说览其策而心醉。其序事也，则《伯乐川记》及诸碑志，皆卓立千古，传於域中。其为诗也，必有逸韵佳对，冠绝当时，布在人口。其词言也，则宰相张九龄欲掎摭疵瑕，沈吟久之，不能易一字。公之除庶子也，苑咸草诏曰“西掖掌纶，朝推无对”，议者以为知言。凡斯夥多，庸可悉数。故燕国深赏公才，俾与张九龄、许景先、韦述同游门庭，命子均、申伯仲之礼。江夏李邕，自陈州入计，缮写其集，赍以诣公，托知已之分。其为先达所重也如此。公又雅有清鉴，典考功时，精进士，虽权要不能逼。所奖擢者二十七人，数年间宏词判等，入甲第者一十六人，授校书郎者九人，其馀咸著名当世，已而多至显官。明年典举，亦如之，故言第者必称孙公而已。夫然，信可谓人文之宗师，国风之哲匠者矣。公凡所著诗歌、赋序、策问、赞、碑志、表疏、制诰，不可胜纪，遭二朝之乱，多有散落。子宿、绛、成等，夙奉过庭之训，咸以文章知名，同时台省。乃编次公文集为二十卷，列之於左。庶乎？好事者传写讽诵，以垂乎无穷，亦何必藏名山而纳石室也？真卿昔观光乎？天府，实荷公之奖擢，见命为序，岂究端倪？时则永泰元年仲秋之月也。至若世系阀阅，盖存之别传，此不复云。
    ○怀素上人草书歌序
    开士怀素，僧中之英，气概通疏，性灵豁畅。精心草圣，积有岁时，江岭之间，其名大著。故吏部尚书韦公陟，睹其笔力，勖以有成；今礼部侍郎张公谓，赏其不羁，引共游处。兼好事者同作歌以赞之，动盈卷轴。夫草藁之作，起於汉代。杜度、崔瑗，始以妙闻，迨乎伯英，尤擅其美。羲、献兹降，虞、陆相承，口诀手授，以至於吴郡张旭长史。虽姿性颠逸，超绝古今，而楷法精详，特为真正。某早岁尝接游居，屡蒙激劝，告以笔法，资质劣弱，又婴物务，不能恳习，迄用无成。追思一言，何可复得？忽见师作，纵横不群，迅疾骇人，若还旧观。向使师得亲承善诱，亟揖规模，则入室之宾，舍子奚适？嗟叹不足，聊书以冠诸篇首。
    ○送福建观察使高宽仁序
    国家设观察使，即古州牧部使之职，代朝廷班导风化，而宣布德意，振举万事，而沙汰百吏者也。民俗之舒惨，兵赋之调发，刑狱之冤滥，政治之得失，皆得以观察而行之，其任可谓重矣。江西贵溪高君宽仁初举明经，历任中外，克勤职务，政绩昭著，升福建观察使。夫君子之仕，不以位尊为荣，而以尽职为贵。福建大藩也，其地东带沧溟，南接交广，居民若是其众也，政务若是其烦也。职乎州郡者，果皆循且良，尚不能保其无一事之不举，矧未必皆循良乎？弱之食，强之取，饥寒颠沛而渔夺之不厌，则亩亩之民，若之何能求其安也？自古为民之病者多类此，是以居高位而欲下之安，其道难也。故众皆以位高为宽仁喜，子独以尽职为宽仁勉。所以尽职者无他，正已格物而已，忠君爱民而已。子与宽仁交久且厚，予所以望於宽仁者，岂但在於政事文字之间而已哉？振肃风纪，表仪一方，尽致君泽民之道，使声名流芳史册。兹行是望，於是乎书。
    ○送刘太冲序
    刘太冲者，彭城之华望者也。自开府垂明於宋室，泽州考绩於国朝，道素相承，世传儒雅，尚矣！夫其果行修洁，斯文彪蔚，鄂不照乎多华，龙骥骧乎□路。则公山正礼，策高足於前；冲与太真，嗣家声於後，有日矣！昔予作郡平原，拒胡羯而请与从事；掌铨吏部，第甲乙而超升等夷。尔来蹉跎，犹屑卑位，虽才不偶命，而德其无邻。故冲之西游，斯有望矣。江月弦魄，秦淮顶潮，君行句溪，正及春水。勖哉之子！道存何居？鲁郡公颜真卿叙。
    ○送辛子序
    醇白之士，曰陇西辛晃。锐业班《汉》，颛门名家，十五而志学克明，五十而励精益懋。拳拳不失，慕回也之服膺；衮衮可听，同茂先之善说。昔我高叔祖郓州使君著《决疑》一十二卷，问答称为大颜；曾伯祖秘书监府君集注解成一十二帙，名儒斟酌烦省。捃摭英华，勒成三十篇，名之曰《汉略》。夫其发凡举例，晃序言之已详。惜乎困於缣缃，不获缮写，遂使精义沈郁，ウ然未彰，吁足叹也！二月初吉，金陵气暖。抵淮上之诸侯，所如必合；及滁川之美景，未至方欢。群子赋诗以宠之。
    ○张长史十二意笔法记
    予罢秩醴泉，特诣京洛，访金吾长史张公旭，请师笔法。长史於时在裴儆宅，憩止已一年矣。众师张公求笔法，或有得者，皆曰神妙。仆顷在长安，二年师事，张公皆大笑而已。即对以草书，或三纸五纸，皆乘兴而散，不复有得其言者。仆自再于洛下相见，眷然不替。仆因问裴儆：“足下师张长史，有何所得？”曰：“但书得绢屏素数十轴。亦尝论诸笔法，唯言倍加工学临写，书法当自悟耳。”仆自停裴家月馀日，因与裴儆从长史言话散。却回京师，前请曰：“既承兄丈（一本作九丈）奖谕，日月滋深，夙夜工勤，溺於翰墨。傥得闻笔法要诀，终为师学，以冀至於能妙，岂任感戴之诚也？”长史良久不言，乃左右眄视，拂然而起，仆乃从行。归东竹林院小堂，张公乃当堂踞床而坐，命仆居於小榻，而曰：“笔法元微，难妄传授，非志士高人，讵可与言要妙也？书之求能，且攻真草，今以授之，可须思妙。”乃曰：“夫平谓横，子知之乎？”仆思以对之曰：“尝闻长史示，令每为一平画，皆须令纵横有象，此岂非其谓乎？”长史乃笑曰：“然。”而又问曰：“直谓纵，子知之乎？”曰：“岂不谓直者从不令邪曲之谓乎？”曰：“均谓间，子知之乎？”曰：“尝蒙示以间不容光之谓乎？”曰：“密谓际，子知之乎？”曰：“岂不谓筑锋下笔，皆令宛成，不令其疏之谓乎？”曰：“锋谓末，子知之乎？”曰：“岂不谓以末成画，使其锋键之谓乎？”曰：“力谓骨体，子知之乎？”曰：“岂不谓<走历>笔则点画皆有筋骨，字体自然雄媚之谓乎？”曰：“转轻谓屈折，子知之乎？”曰：“岂不谓钩笔转角，折锋轻过，亦谓转角为ウ阔过之谓乎？”曰：“决谓牵制，子知之乎？”曰：“岂不谓为牵为制，决意挫锋，使不怯滞，令险峻而成，以谓之决乎？”曰：“补谓不足，子知之乎？”曰：“岂不谓结点画或有失趣者，则以别点画旁救之谓乎？”曰：“损谓有馀，子知之乎？”曰：“岂不谓趣长笔短，常使意势有馀，点画若不足之谓乎？”曰：“巧谓布置，子知之乎？”曰：“岂不谓欲书先预想字形布置，令其平稳，或意外字体，令其异势，是谓之巧乎？”曰：“称谓大小，子知之乎？”曰：“岂不谓大字蹙之令小，小字展之为大，兼令茂密，所以为称乎？”长史曰：“子言颇皆近之矣。夫书道之妙，焕乎其有旨焉。字外之奇，言所不能尽。世之书者，宗二王、元常逸迹，曾不睥睨笔法之妙，遂尔雷同。献之谓之古肥，旭谓之今瘦。古今既殊，肥瘦颇反，如自省览，有异众说。芝、锺巧趣，精细殆同，始自机神，肥瘦古今，岂易致意？真迹虽少，可得而推。逸少至於学锺，势巧形容，及其独运，意疏字缓。譬犹楚音习夏，不能无楚。过言不悒，未为笃论。又子敬之不逮逸少，犹逸少之不逮元常。学子敬者画虎也，学元常者画龙也。子虽不习，久得其道，不问之言，必慕之欤？傥有巧思，思盈半矣。子其勉之！工精勤悉，自当妙矣。”真卿前请曰：“幸蒙长史传授笔法。敢问工书之妙，如何得齐於古人？”张公曰：“妙在执笔令其圆转，勿使拘挛。其次诸法须口传手授之诀，勿使无度，所谓笔法也。其次在於布置，不慢不越，巧使合宜。其次纸笔精佳；其次诸变适怀，纵舍规矩。五者备矣，然後齐於古人矣。”“敢问执笔之理，可得闻乎？“长史曰：“予传授笔法之老舅彦远曰：‘吾闻昔日说书若学，有工而迹不至。’後闻於褚河南曰：‘用笔当须如印泥画沙。’思所不悟。後於江岛，遇见沙地平净，令人意悦欲书。乃偶以利锋画其劲险之状，明利媚好，乃悟用笔，如锥画沙，使其藏锋，画乃沈著。当其用锋，常欲使其透过纸背，此成功之极矣。真草用笔，悉如画沙，则其道至矣。是乃其迹可久，自然齐古人矣。但思此理，以专想工用，故其点画不得妄动，子其书绅。”予遂铭谢再拜，逡巡而退。自此得攻书之术，於兹五年，真草自知可成矣。
    ○爱寺重修记
    予不信佛法，而好居佛寺，喜与学佛者语。人视之，若酷信佛法者然，而实不然也。予未仕时，读书讲学，恒在福山，邑之寺有类福山者，无有无予迹也。始僦居，则凡海印、万福、天宁诸寺，无有无予迹者。既仕於昆，时授徒於东寺，待客於西寺。每至姑苏，恒止竹堂。目予实信其法，故为张侈其事，以惑沙氓，则非知予者矣。
    ○鲜于氏离堆记
    阆州之东百馀里，有县曰新政。新政之南数千步，有山曰离堆。斗入嘉陵江，直上数百尺，形胜缩矗，欹壁峻肃，上峥嵘而下回γ，不与众山相连属，是之谓离堆。东面有石堂焉，即故京兆尹鲜于君之所开凿也。堂有室，广轮袤丈，萧豁洞敞。闻江声，彻见群象，人村川坝，若指诸掌。堂北磐石之上，有九曲流杯池焉。悬源螭首，蹙喷鹤朱，酾渠股引，坐环溜。若有良朋，以倾醇酎。堂南有茅斋焉，游於斯，息於斯，聚宾友於斯，虚而来者实而归。其斋壁间有诗焉，皆君舅著作郎严从、君甥殿中侍御史严铣之等美君考之所作也。其右有小石<广盍>焉，亦可荫而据矣。其松竹桂，冬青离树，皆徙他山而栽莳焉。其上方有男宫观焉，署之曰景福，君弟京兆尹叔明至德一年十月尝任尚书司勋员外郎之所奉置也。君讳向，字仲通，以字行。渔阳人，卓尔坚忮，毅然抗直。《易》有之曰，“笃实辉光”；《书》不云乎？“沈潜刚克。”君自高曾以降，世以财雄，招来贤豪，施舍不倦。至君继绪，其流益光。弱冠以任侠自喜，尚未知名。乃慷慨发愤，於焉卜筑，养蒙学文，忘寝与食。不四三载，展也大成。著作奇之，勖以宾荐。无何，以进士高第，骤登台省。天宝九载，以益州大都督府长史兼御史中丞、持节充剑南节度副大使知节度事、剑南山南西道采访处置使，入为司农少卿，遂作京兆尹，以忤杨国忠贬邵阳郡司马。十有二载秋八月，除汉阳郡太守。冬十有一月，终於所任官舍。悲夫！雄图未伸，志业已空。葬於县北表，附先茔，礼也。君之薨也，冢子光禄寺丞昱，匍匐迎丧，星言泣血。自沔溯峡，湍险万重，肩槁足。扳グ引舳，凡今几年，皲瘃在目，因心则至，岂无僮仆？Н昱之季，曰尚书都官员外郎炅，克笃前烈，永言孝思。恳（阙二字）志，反葬於兹，行道之人，孰不而？真卿犹子曰，从父兄故偃师丞春卿之子也。尝尉阆中，君故旧不遗，与之有忘年之契。叔明、昱、炅亦笃世亲之欢，真卿因之又忝宪司之寮，亟与济南蹇昂，奉以周旋，益著通家之好。兄允南以司膳、司封二郎中，弟允臧以三院御史，皆与叔明首末联事，我是用饱君之故。乾元改号上元之岁，秋八月，哉生魄，猬自刑部侍郎以言事忤旨，圣恩全宥，贬贰於蓬州。沿嘉陵而路出新政，适会昱以成都兵曹取急归觐，遭我乎贵州之朝。留游缔欢，信宿陉岘，感今怀昔，遂援翰而志之。叔明时刺商州，炅又申掾京兆，不同跻陟，有恨如何？帝唐龙集後壬寅仲夏已卯朔十五日甲午，刻於门序之左右。
    ●卷三百三十八
    ☆颜真卿（三）
    ○抚州宝应寺翻经台记
    抚州城东南四里有翻经台，宋康乐侯谢公元嘉年初於此翻译《涅经》，因以为号。公讳灵运，陈郡阳夏人也。祖元，晋车骑将军；父殃，秘书郎。公幼颖悟好学，博览群书，文章之美，江左莫逮。以袭祖爵，世人宗之，盛称谢康乐。初为刘毅卫军从事中郎太子左率，出为永嘉太守。郡有名山水，公素爱好，肆意遨游。称疾去职，於始宁县修营故墅，傍山带江，尽幽居之美，因著《山居赋》，并自注之。与隐士王宏之等游放为娱，有终焉之志。每一诗至，都邑莫不竞写，宿昔之间，士庶皆遍。徵为秘书监，再召不赴。太祖使范泰与书敦奖之，乃出就职，寻迁侍中。日夕引见，赏遇甚厚，多疾不朝，赐假东归。免官，与从弟惠连、东海何长瑜、颍川荀道雍、泰山羊之，以文章赏会，时人谓之四友。寻山登赏，常著木屐，上则去其前齿，下则去其後齿。会稽太守孟ダ事佛精恳，公谓之曰：“得道应须慧业。丈人生天应在灵运前，成佛必在灵运後。”ダ深恨此言，後遂表公有异志。公驰出自陈，太祖知见诬，除临川内史。公以昙无谶所翻《大涅经》，语少朴质，不甚流靡，品数疏简，初学者难以措怀。乃与沙门范惠严、顾慧观依旧《泥洹经》共为润色，勒成三十六卷。义理昭畅，质文相宣，历代宝之，盛行於天下。其馀感神徵应，具如《高僧传》所说。邈乎阶扃不改，栋宇具无。真卿叨刺是邦，兹用忾息。有高行头陀僧智清，绪发洪誓，精心住持，请以佛迹寺僧什喻、仙台观道士谭仙岩同力增修，指期恢复。自是法堂之遗构克崇，先达之高踪不泯。百里而遥，四山不逼；三休而上，十地方超。经行之业既崇，斗薮之功斯懋。大历已酉岁四月丙午，都人士庶，相与大会，设严供而落焉。以真卿业於斯文，见咨纪述。後之君子，其忘增修乎？铭曰：
    摩诃般若，解脱法身。是则涅，众经中尊。昙无肇允，严观是因。实赖同德，宏兹法轮。谢公发挥，精义入神。理绝史野，文兼郁彬。一垂刊削，百代咸遵。遗迹忽睹，高台嶙峋。载悲徂谢，曷践音尘？真卿愀然，悯故孰新？檀那衣钵，悉力经纶。不日复之，周邦仰仁。缅怀敦慕，子亦何人？徒愿神交，愧非德邻。刻铭金石，永永不泯。
    ○抚州宝应寺律藏院戒坛记
    如来以身口意三业，难调伏也。净尸罗以息其内，行住坐卧四威仪，摄善心也。明布萨以昭其外，故曰波罗提木义是汝之师。则╂陈如之善来，迦叶波之尚法，诸声闻三归约众，十四年以八敬度尼，羯磨相承，其致一也。至汉灵帝建宁元年，有北天竺五桑门、支法领等，始於长安译出《四分戒本》兼羯磨，与大僧受戒。至曹魏，有天竺十尼自远而来，为尼受具。後秦姚苌宏始十一年，有梵僧佛陀耶舍译出《四分律本》。而关内先行僧祗，江南盛行十诵。至元魏法聪律师，始阐四分之宗。聪传道覆，覆传惠光，光传□晖愿，愿传理隐乐洪□，□传遵，遵传智首，首传道宣，宣传洪，洪传法励，励传满意，意传法成，成传大亮、道宾。亮传□一，宾传岸超、慧澄。澄传慧钦，皆口相授受，臻於壶奥。钦俗姓徐，洪州建昌人，盖汉孺子之後也。二十二寻师於临川楮山，後五岁削，隶於高安龙冈寺，遂受戒。有唐义净则译经上足曰洪州灵杰，其秉宣羯磨者曰两京清涤使法慧。钦智度冲深，神用高爽，行无权实，身绝开遮。阐律藏而日月光明，骋辩才而龙象蹴踏，江岭之外，凛然风生。开元末北游京师，充东京福先大德。常诵《大涅经》而讲之，兼明《俱舍论》、《维摩金刚经》。每登讲座，其下日有二三千人，由是名动辇毂。属禄山作乱，杖锡南归，居於西山洪井双岭之间。慕高僧观显之遗踪，於寺北创置兰若。山泉之美，颇极幽绝。钦虽坚持律仪，而志在宏济。好读《周易》、《左传》，下笔成章，著《律仪辅演》十卷。尝撰《本州龙兴寺戒坛碑》，颇见称於作者。大历三年，真卿忝刺抚州。东南四里，有宋侍中临川内史谢灵运翻《大涅经》古台，阶扃俨然，轩构摧圮。有高行头陀僧智清者，首事修葺，安居住持。明年秋七月，真卿绩秩将满。有观察使尚书御史大夫赵国魏公，愿以我皇帝降诞之辰，奏为宝应寺，仍请山林高行僧三七人。冬十月二十三日，圣恩允许。於是鼎新轮奂，其兴也勃焉。乃请止观大师法源法泉、襄阳乘觉、清源善宏、罗浮圆觉、佛迹十喻、馀杭慧达Н当州海通海岸等同住董修，以资景福。佥以为学徒虽增，毗尼未立，明年三月，乃请钦登坛而董振择焉，仍俾龙冈道干、天台法裔、招提智融、白马法允、衡岳正觉、同德义盈、香城藏选、龙兴藏志、开元明彻等同秉法事。於是远近骏奔，道场侧塞，圣像放光，而龙王不雨者四旬。僧尼等三百五十七人，而文士正议大夫前卫尉少卿张廷皋脱俗归真，其名曰环纲，为称首焉。又钦比年以来，为受具者，凡一万馀人。江岭湖海之间，幅员千馀里，像法於变，此皆钦教道之力焉。临川在岭隅，未尝宏律，於是二众三百馀人，请法裔敷演而依止之矣。复有上都资圣寺高德曰：“还本律主，伟兹能辨，深嗟叹而赞美之。请於寺东南置普通无碍禅院，院内立镇海观音道场，请善宏居之，以开悟心要。□一上足曰智融，精持本事如会尊众，乃命智光等於普通道场东置律藏院，创立戒坛，以伫钦公之来仪，且施肇纪之不朽。经营未几，坛殿郁兴。庶乎渡海浮囊，分毫绝罗镡之请；严身璎珞，照耀有摩尼这光。则入佛位而披伽梨者，名香普薰，神足无极，其可胜纪而芜绝乎？有唐大历辛亥岁春三月，行抚州刺史鲁郡开国公颜真卿书而志之。
    ○抚州南城县麻姑山仙坛记
    麻姑者，葛稚川《神仙传》云：王远字方平，欲东之括苍山，过吴葵经家，教其尸解，如蛇蝉也。经去十馀年忽还，语家人言：“七月七日王君当来过。”到期日，方平乘羽车，驾五龙各异色，旌旗导从，威仪赫奕，如大将也。既至，坐须臾，引见经父兄。因遣人与麻姑相闻，亦莫知麻姑是何神也。言王方平敬报，久不行民间，今来在此，想麻姑能来。有顷信还，但闻其语，不见所使人。曰：“麻姑再拜：不见忽已五百馀年。尊卑有序，修敬无阶。思念久，烦信，承在彼登山颠倒，而先被记当按行蓬莱。今便往，如是便还，还即亲观，愿不即去。”如此两时间，麻姑来。来时不先闻人马声，既至，从官当半於方平也。麻姑至，蔡经亦举家见之，是好女子，年十八九许，顶中作髻，馀垂之至腰。其衣有文章，而非锦绮，光彩耀日，不可名字，皆世所无有也。得见方平，方平为起立。坐定，各进行厨。金盘玉杯，无限美膳，多是诸华，而香气达於内外，擗麟脯行之。麻姑自言：“接待以来，见东海三为桑田。向间蓬莱水，乃浅於往者，会时略半也，岂将复还为陆陵乎？”方平笑曰：“圣人皆言，海中行复扬尘也。”麻姑欲见蔡经母及妇，经弟妇新产数十日，麻姑望见之，已知。曰：“噫！且止勿前。”即求少许米，便以掷之，堕地即成丹沙。方平笑曰：“姑故年少，吾了不喜复作此曹狡狯变化也。”麻姑手似鸟爪，蔡经心中念言：“背蛘时，得此爪以杷背，乃佳也。”方平即知经心中念言，即使人牵经鞭之，曰：“麻姑者神人，汝何忽谓其爪可以杷背邪？”见鞭著经背，亦不见有人持鞭者。方平告经曰：“吾鞭不可妄得也。”大历三年，真卿刺抚州。按《图经》，南城县有麻姑山，顶有古坛，相传云麻姑於此得道。坛东南有池，中有红莲，近忽变碧，今又白矣。池北下坛傍有杉松，松皆偃盖，时闻步虚钟磬之音。东南有瀑布，淙下三百馀尺。东北有石崇观，高石中犹有螺蚌壳，或以为桑田所变。西北有麻源，谢灵运诗题《入华子冈是麻源第三谷》，恐其处也。源口有神，祈雨辄应。开元中，道士邓紫阳於此习道，蒙召入大同殿修功德。二十七年，忽见虎驾龙车，二人执节於庭中。顾谓其友竹务猷曰：“此迎我也，可为吾奏，愿欲归葬本山。”仍请立庙於坛侧，元宗从之。天宝五载，投龙於瀑布，石池中有黄龙见。元宗感焉，乃命增修仙宇、真仪、侍从、□鹤之类。於戏！自麻姑发迹於兹岭，南真遗坛於龟源，华姑表异於井山。今女道士黎琼仙，年八十而容色益少，曾妙行梦琼仙而餐花绝粒。紫阳侄男曰德诚，继修香火；弟子谭仙岩，法尊严。而史元洞、左通元、邹郁华，皆清虚服道。非天地气殊异，江山炳灵，则曷由纂懿流光，若斯之盛者矣？真卿幸承馀烈，敢刻金石而志之，时则六年夏四月也。
    ○有唐宋州官吏八关斋会报德记
    夫德之所感，沦骨髓而非深，诚之所至，去神明而何远？有唐大历壬子岁，宋州八关斋会者，此都人士Н文武将吏朝散大夫使持节宋州诸军事行宋州刺史兼侍御史本州团练守捉使赐紫金鱼袋徐向等，奉为河南节度观察使开府仪同三司太子太师左右仆射知省事兼御史大夫汴州刺史上柱国信都郡王田公顷疾良已之所建也。公名神功，冀州南宫人。禀元和之粹灵，膺期运以杰出。含宏厚下，正直率先，起孝而德感生人，竭忠而精贯白日。和众必资於宽简，安人务在於抚柔。况乎武艺绝伦，英谋沈秘，所向而前无强敌，日新而学有缉熙。故能殿天子之邦，郁苍生之望，有日矣！羯戎构逆，公以平卢节将佐今右仆射李公忠臣收沧德，攻相州，拒杏园，守陈留。许叔冀降而陷焉，思明惧忠臣图已，令公佐南德信随刘从谏收江淮。至宋州，欲袭李铣。公斩德信，走从谏，遂并其众而报焉。肃宗大悦，拜公鸿胪卿。再袭敬於郓州，加中丞。讨刘展於润州，斩平之，迁徐州刺史。明年拜淄青节度使，属候希逸自平卢至，公以州让之。时宋州刺史李岑为贼所围，副元帅李光弼请公讨平之，拜御史大夫。加开府，充兖郓节度。破法子营，又讨敬，归顺焉。史朝义闻这，奔下博，投范阳自缢死。广德元年授户部尚书，封信都郡王。上幸陕，公首来扈从，都知六军兵马。每食宿，公皆躬自省视。上感焉，方委以政事，公涕泣固辞而止。二年拜汴宋节度，迁兵部。大历二年加右仆射，封母清河张氏为赵国夫人，妻信安郡王女为凉国夫人。太夫人慈和勤俭，睦於亲党。公性纯孝，居常不离左右。阅读书史，或时疾病，公辄累月不茹薰，家中礼忏不绝。仍造崇夏、宏圣二寺，以祈福。五年兼判左仆射、知省事，加太子太师。公德厚量深，劳谦重慎，功既高而心益下，位弥大而体益恭，故远无不怀，迩无不肃。今夏四月，忽婴热疾，沈顿累旬，积善降祥，勿药遄喜。鹰犬之玩，悉皆弃舍，群帅感焉，无复弋猎。四履之内，咸怀欢欣，睢阳之人，踊跃尤甚。乃咨於州将曰：“昔我公之陷贼也，至敝邑而首诛德信；李岑之见围也，破其党而克保城池。是即我公再有大造於敝邑矣。微我公之救恤，即皆死於锋镝，入於煎熬矣。尚何能保完家室、嬉戏乡井者乎？不资斋明，何以报德？”徐公悦而从之。来五月八日，首以俸钱三十万设八关大会，饭千僧於开元伽蓝。将佐争承，唯恐居後。已而州县官吏长史苗藏实等，设一千五百人为一会；镇遏团练官健副使孙琳等，设五百人为一会；耆寿百姓张列等，设五千人为一会。法筵等供，仄塞於郊；赞呗香花，喧填於昼夜。其馀乡村聚落，来往舟车，闻风而靡督自勤，耸惠而怵先胥懋者，又不可胜数矣。非夫美政淳深，德风汪，则何以感人若此其至者乎？某叨接好仁，饱承馀烈，睹兹盛美，益求蒙，若不垂诸将来，则记事者奚述？
    ○吴兴沈氏述祖德记
    南齐徵士吴兴沈君，名ら士，郡人也。蕴道德，晦於邑之馀不溪。家贫无资，以织帘为业，故时人号为织帘先生。精於《礼传》，尝自诂训。宗人吏部郎中渊、中书郎约累荐，徵为著作郎，高卧不起，名重江表。临终遗教，依皇甫元晏棺中贮《孝经》一卷，穿圹三尺，置棺平土，不设机位，四时地席，元酒而奠。子彝，奉而行之。吴郡陆惠晓、张融皆为之诔。徵士尝制《述祖德碑》，立於金鹅山之先茔。年月淹远，风雨蠹蚀，朽字残文，翳而莫分。乾元中，为盗火所焚，碑首毁裂，然将堕。过江二十叶孙御史中丞震，移牒郡国，请其封葺。或属兵凶，旷而莫修。忽有仆树，生於龟腹，盘根抱趾，耸干夹碑。岩如工造，郁若神化，欹者复正，危而再坚。夫德无名，遇贤而锺庆；神无质，假物以申应。沈氏积善既远，徵士植德既深，天将兴旧族乎？吾知沈之复大也。权检校宗事十九叶孙前太庙斋郎怡，拜泣松贾，增修旧茔，感先碑之陨覆，惧遗文之残阙，乃具他石，传而贰焉。崇其本，所以尊先也；建其新，所以嗣德也。以真卿江南婚姻之旧，中外伯仲之穆，谬忝拜刺，见托斯文，刊诸碑阴，以傅无朽。因改其树为庆树，以旌其美焉。沈氏之故事，具於家谍，今阙而不纪。时有唐大历八年冬十二月。
    ○通议大夫守太子宾客东都副留守云骑尉赠尚书左仆射博陵崔孝公宅陋室铭记
    公讳沔，字若冲，博陵安平人。其先出於齐太公之後。自亭伯三世文宗，秘书监六（阙一字）派别，叔轨季则，俱死王事。神谦神通，并高循绩。子鼓、宏、度，以武干称，景、隽、巨、伦，以文行著。继方面者累代，列史传者十人。奕叶相承，恒为鼎族。曾祖宏峻，隋银青光禄大夫赵王长史。祖俨，皇朝益州雒县令。父岂，年未四十，为库部员外郎，因择能吏为寿安令，又充江西道廉察使。徙醴泉，遂历四邑，盘桓不进，以刚正也。累至朝散大夫汝州长史，封安平县男，赠卫尉少卿。公即安平之次子也，全德天至，成人玉立。盖圣代之宝臣，华宗之孝子，文章之哲匠，礼乐之祖师。既不可以一名，又何能以悉数？年二十四，举乡贡进士。考功郎李迥秀器异之曰：“王佐才也。”遂擢高第。其卸举贤良方正，对策万数，公独居第一，而兄浑亦在甲科。典试官梁载言、陈子昂叹曰：“虽公孙鼍郄不及也。”召见前殿，拜麟台校书郎，繇是名盖天下。御史张思敬以德行荐，久之，以资授陆浑主簿。平阳王敬晖，宏度外之交，略上官之礼。丁府君忧，服除，太夫人勉起之。以所试超迈，擢拜左补阙，迁殿中侍御史。奉敕按窃金者，公得其情，许之不死，竟得减论。诸王或恃贵不遵法度，举而按之，其不吐茹也如此。寻迁起居舍人，当扈从。以亲老抗疏乞退，荐琅琊王邱、太原郭、渤海封希颜等自代。睿宗嘉之，特许留司，以遂其孝养。迁祠部员外郎，幸僧有请度人者，公拒不奉诏。迁给事中，大理卿韩思复用法小差，权臣致劾，公特宽之。迁中书舍人，省改紫微，其官仍旧。又固辞以亲老，除庆部郎中。开元初摄御史中丞或讼吏曹之不平，公与崔泰之衔命详理，多所收拔。俄而即真，兼都畿按察使。岁或不稔，公请发粟赈贷之，赖全活者以万数。内谒者霍元忠有罪，公执之以闻，元宗使以玺书劳之。公之澄清中外也，以畿县令长陆景融、刘体微、卢晖有异政，丞尉宋遥、皇甫翼、陈希烈、宋鼎、萧隐之、范冬芬、杨慎馀、刘日正、高昌寓、州掾李、裴旷等，并以清白吏疏而荐之。二十二年，置十道采访使，公所举六人在焉。执事子有不法者，公举之不回。移著作郎，寻迁秘书少监、修图书使，寻判大理卿、礼部侍郎。公既职司典礼，乃删写疏论数百卷，以备阙遗。特加朝散大夫，迁左庶子。丁太夫人忧。徵拜中书侍郎，出为魏州刺史。乃肇移元城，徙置新市，吏人便之。乙丑岁，元宗东封，知顿使奏课第一，赐绢二百匹。岳下观礼，献《庆□颂》，又赐绢一百匹。明年入朝，分掌十铨。公与王邱为选人所歌曰：“沔人澄明澈底清，邱山介直连天峻。”时人韪之，还州。以理有异绩，御史大夫崔隐甫、中丞宇文融朝服表荐，玺书宠慰。无何，徵拜左散骑常侍。上以六宫亲蚕丝赐近臣，公献《御丝赋》，又侍宴别殿，赋《端午诗》，屡蒙锡以缣帛彩罗。兼判国子祭酒，俄充东都副留守。十七年，有事陵庙，追赠安平公及太君曰安平夫人。驾还，罢留守。二十年春，奉敕撰《龙门公宴诗序》，赐绢百匹。延入集贤院，修《老子道德经疏》，行於天下。二十一年迁秘书监，修撰如故。属耕藉田，为居守，赐绢百匹。迁太子宾客，出兼怀州刺史。二十四年罢州，又以本官充东都副留守，累加通议大夫。二十七年冬十一月十有七日，寝疾薨於位，春秋六十有七。元宗震悼，赠礼部尚书，葬日量借手力幔幕。故吏前监察御史博陵崔颂为公行状云：“公德充符契，精贯人极，孝爱闻於天下，制作垂於无穷。执太夫人之丧，徒跣吐血，以身为粪土，况乎含宏内恕，夷坦外名，德至矣乎！今之达者，若以富贵崇德，行藏养高，则老莱阙於荣亲，黔娄褊於谋道，又加於古人矣。故养则致其乐，丧则过乎哀，以兄姊之戚亚其亲，甥侄之慈甚其子。至於药砭备物，温清异宜，手胝杵臼之间，身辱汗濯之伍，汲汲然矣。每至宗庙心斋，严恭礼事，明发不寐，翌日馀悲。故声气感人者深，仪形化人者远。躬践五德，退让於恭俭温良；行张四维，加信於仁义礼智。而老骥伏枥，以鲍骢不忘；白鸠巢檐，以家瑞终黔。则非殊伦绝辈，拟议乎万一矣！”太常博士裴总议曰：“公醇一诞灵，文明含粹，蹈元和以为天性，籍间气以为人师。前後历官，或拜而不至，或至而不留。瘠形瞽目，誓尊孝养，可不谓孝乎？遂谥曰孝公。”凡所著文集二十九卷，并嗣子甫论次先志一卷，为三十卷。吏部员外郎赵郡李华为集序云：“公之侍亲也，孝达乎神；居忧也，哀贯乎天地。丧期有数，而茹荼终身。亲交邻里，饥者待公而炊，寒者待公而裘，尝之奠，待公而具，故禄廪虽厚，而未常足也。传祖祢之美，合於礼经。见公文章，知公行事，则人伦之序、理乱之源备矣。甫纯行而文，直清而和，希公门者，谓公存焉。”亡贤数载如此。初太夫人患目，公倾安求医。或曰：“疗之必愈，恐寿不得延。”太夫人及公悲恨而罢，自是竭力奉养，不脱冠带者仅三十年。每至良辰美景，胜引佳游，必扶侍左右，笑言陈说。亲朋往来，莫知太夫人之有苦也。公年官虽高，至於食果蔬菜，与子侄躬自植艺溉灌，以申馨洁。Н终丧，虽见孩稚者，必设位束带，尽哀以礼之。公与江夏李邕友善，为校书郎时，引邕馆於秘阁之下，读书者累年，邕由是才名益盛。邕与尚书席建侯尝过公，怪乘马癯羸，曰：“何不於厅前自观饣未饲？忽然致殒，何以更之？”公唯而不易。他日，二公又以为言。公良久则曰：“每欲发言，恐涉有疑於厮养者，所以沈吟自愧。”二公退而谓人曰：“每想崔公此言，使人惭恧如醉。”延和、太极之间，公既留司东都，遂鬻所乘马，就故人监察御史张ι子深河南府崇政坊买宅以制居，建宗庙於西南。维先太夫人安平郡夫人堂在宅之中，俭而不陋，净而不华，六十馀年，榱栋如故。堂东嫂卢夫人所居，堂之东北，郑氏、李氏姊归宁所居。堂之北五步之外，建瓦堂三间以居之，杂用旧椽，不崇坛，无赭垩。累历清要，所得禄秩，但奉尝，资嫂姊，给孤幼，营甥侄婚姻而已。朝服衣马，一皆取其下者，唯祭器祭服称礼焉。其室竟不修，Н夫人太原郡太夫人王氏捐床帐之後，公徙居他室，或在宾馆，而无常所。为常侍时，著《陋室铭》以自广。天宝末，子孙洒扫，贮书籍剑履而已。逆胡再陷洛阳，屋遂崩圮，唯檐下废井存焉。
    长子成甫，倜傥有才名，进士校书郎，早卒。甫能荷先业，以进士高第，累登台省，至吏部郎中，充永平军节度使尚书李公勉行军司马兼侍御史中丞。永怀先德，明发不寐，恐茂烈烟沦，罔垂後裔，乃刻《陋室铭》於井北遗址之前，以抒所志。某夙仰名教，实钦孝公之盛德；晚联台阁，窃慕中丞之象贤。又能好我不遗，见托论撰。采风猷而莫穷万一，涉泉海而岂究津涯？操笔强名，退增战恧。时则大历十一年青龙景辰孟夏之月也。
    ○梁吴兴太守柳恽西亭记
    湖州乌程县南水亭，即梁吴兴太守柳恽之西亭也。缭以远峰，浮於清流，包括气象之妙，宾资游宴之美。观夫构宏材，披广榭，豁达其外，睽え其中。□轩水阁，当亭无暑，信为仁智之所创制。原乎其始，则柳吴兴恽西亭之旧所焉。世增崇之，不易其地。按吴均《入东记》云：“恽为郡，起西亭毗山二亭，悉有诗。”今处士陆羽《图记》云：“西亭城西南二里，乌程县南六十步，跨苕溪为之。昔柳恽文畅再典吴兴，以天监十六年正月所起，以其在吴兴郡理西，故名焉。文畅尝与郡主簿吴均同赋西亭五韵之作，由是此亭胜事弥著。”间岁颇为州僚据而有之，日月滋深，室宇将坏，而文人嘉客，不得极情於兹，愤愤悱悱者久矣。邑宰李清，请而修之，以摅众君子之意。役不烦费，财有羡馀，人莫之知，而斯美具也。清皇家子，名公之允。忠肃明懿，以将其身；清简仁惠，以成其政。弦歌二岁，而流庸复者六百馀室，废田垦者二百顷。浮客臻凑，迨乎二千；种桑畜养，盈於数万。官路有刻石之堠，吏厨有餐钱之资。敦本经久，率皆如是，略举数者，其馀可知矣。岂必夜鱼春跃，而後见称哉？於戏！以清之地高且才，而励精於政事，何患□霄之不致乎？清之筮仕也，两参隽之列，再移仙尉之任，毗赞於蜀邑，子男於吴兴，多为廉使盛府之所辟荐。则知学诗之训，间缉之心，施之於政，不得不然也。县称紧旧矣，今诏升为望，清当受代，而邑人已轸去思之悲，白府愿留者屡矣。真卿重违耆老之请，启於十连，优诏以旌清之美也。某不佞，忝当分忧共理之寄。人安欲阜，固有所归，虽无鲁臣掣肘之患，岂尽言子用刀之术？由此论之，则水亭之功，乃馀力也。夫知邑莫若州，知宰莫若守，知而不言，无乃过乎？今此记述，以备其事。惧不宣美，岂徒愧词而已哉？大历一纪之首夏也。
    ○华盖山王郭二真君坛碑记
    粤以江南之地，佳丽垂名，山岳之间，宛有仙洞。余膺圣泽，廉察临州。一日按《地理图》，得属邑，崇仁县华盖山，有王、郭二真君坛存焉。欣睹异事，未原其始。他日公馀，因令军将往山下访求碑铭。果得一石记，乃隋开皇五年焚修道士李子真。於坏碑上再录出其文，则知王、郭二真君仙不显名。王则方平之从侄，郭乃王之族弟也。始於金华山修道，以图轻举，寻游洞府。自玉笥山将之麻姑洞，中道悦一山，问故老曰：“此为何山？”对曰：“巴陵华盖山也。”二真君相与言曰：“此山福地，名亦异焉。”因求卜止，再炼神丹。山下父老诣而再拜曰：“敢问真人之名字？”曰：“吾等修志於虚无，不欲述焉。”後有一道士来谒，敢问真人之师，曰：“吾师浮邱先生，则上界大仙也，顷於金华山遇焉。”二真君能走石飞符，兴□致雨。或有人疾苦暴亡，往而告之，即飞符以救之。岁时大旱，即致霖雨以济之。至晋惠帝元康二年二月一日，彩□连昼，仙乐喧风，二真君乃骖鸾驾鹤，冉冉上。今上之坛及浮邱先生之坛存焉。其後立观焚修，境邑将旱，若诣坛祷之，则□雨立应矣。故事昭然，仙踪俨若，虽遗史籍，安泯声华。鸾鹤对飞，共作壶中之客；林峦叠秀，别含象外之春。因与府官议崇观宇，永利焚修。寻差军将以公用钱诣山，换殿宇门廊，不日而回，云工毕矣。予德惭好道，任忝分符。原始要终，罕测冲天之日；飞文染翰，用贻终古之芳。铭曰：
    元牝之门，澄心养神。学则弥众，得者几人？冉冉千古，堂堂二真。丹成岩谷，道应穹。彩□色焕，仙乐声匀。迟日初丽，柳花正新。骖鸾援俗，驾鹤超□。言归紫府，笑别芳辰。山存华盖，长含异春。恩流丰泽，用济民。浮□世速，好月生频。俨若圣祉，永播清芬。
    ○东方先生画赞碑阴记
    《东方先生画赞》者，晋散骑常侍夏侯湛之所作也。湛字孝若，父庄，为乐陵太守，因来觐省，遂作斯文。赞云：“大夫讳朔，字曼倩，平原厌次人。”魏建安中，分厌次为乐陵郡，又为郡人焉。厌次今移属乐安郡，东去祠庙六百里。故厌次城今在平原郡安德县东北二十里，庙西南一里。先生形像，今则捏素为之，并二细君侍焉。郡尝为德州，其赞开元八年刺史韩公思复刻於石碑。真卿去岁拜此郡，属殿中侍御史平公冽、监察御史阎公宽、李公史鱼、右金吾胄曹宋公謇，咸以河北采访使东平王判官巡按狎至，真卿候於境上，而先生祠庙，不远道周。亟与数公Н家兄淄川司马曜卿、长史前洛阳令萧晋用、前醴泉尉李伯鱼、徵君左骁卫兵曹张遂麟、游尉韦宅相、朝城主簿韦夏有、司经正字毕、族弟浑、前参军郑悟初同兹谒拜，退而游於中唐，则韩之刻石存焉。佥叹其文字纤靡，藓生金，四十年间，已不可识。真卿於是勒诸他山之石，盖取其字大可久，不复课其工拙，故援翰而不辞焉。至若先生事迹，则载在《太史公书》、《汉书》、《风俗通》、《武帝内传》、《十洲记》、《列仙》、《神仙》、《高士传》，此不复纪焉。有唐天宝十三载季冬辛卯朔建。
    ○乞御书题额恩敕批答碑阴记
    肃宗皇帝恩许，既有斯答，御垂下，而真卿以疏拙蒙谴。粤若来八月既望，贬授蓬州长史。Н今上即位，宝应元年夏五月拜利州刺史。属羌贼围城，不得入。恩敕追赴上都，为今尚书前相国彭城公刘公晏所让，授尚书户部侍郎。二年春三月改吏部，广德元年秋八月拜江陵尹兼御史大夫，充荆南节度观察处置等使。未行受代，转尚书右丞。明年春正月检校刑部尚书兼御史大夫，充朔方行营汾晋等六州宣慰使，以招谕太师中书令仆固怀恩。不行，遂知府事。永泰二年春二月贬峡州别驾，旬馀移贬吉州。大历三年夏五月蒙除抚州刺史，六年闰三月代到，秋八月至上元。尔来十有六年，困於疏愚，累蒙窜谪。其所置碑石，迄今委诸岩麓之际，未遑崇树。七年秋九月归自东京，起家蒙除湖州刺史，来年春正月至任。州东有苕、两溪，溪左有放生池焉，即我宝应元圣文武皇帝所置也。州西有白鹤山，山多乐石，於是采而斫之，命吏干磨砻之，家僮镌刻之，建於州之骆驼桥东。盖以抒臣下追远之诚，昭先帝生成之德。额既未立，追思莫达。客或请先帝所赐敕书批答中诸事，以缉而勒之，真卿从焉。勒愿斯毕，瞻慕不足，遂志诸碑阴。庶乎乾象昭回，戌宇宙而终始；天文焕发，将日月而齐晖。时则有唐大历九年青龙甲寅之岁孟秋甲子之日也。
    ○唐故太尉广平文贞公宋公神道碑侧记
    初公任监察御史，持服於沙河县。属突厥寇赵定州，河朔凶惧，邢州刺史黄文轨投艰於公。公以父母之邦，金革无避。及贼至城下，公为晓陈祸福，共徒有素闻公威名者，乃相率而去之。开元末，安西都护赵含章冒於货贿，多以金帛赂遗朝廷之士，九品以上，悉皆有名。其後节度范阳，事方发觉。有司具以上闻，元宗切责名品，将加黜削。公一无所受，乃进谏焉，元宗纳之，遂御花萼楼，一切释放。举朝皆谢，公衣冠俨然，独立不拜。翌日入奏，元宗谓公曰：“古人以清白遗子孙，乃卿一人而已。”公曰：“含章之贿，偶不至臣门，非不受也。”元宗深嘉叹之。前碑阙焉，故略述於此。公第三子浑之为中丞也，方欲陈乞御制碑颂，未果而中受谴责。旋阉胡作乱，事竟不成。真卿时忝监察殿中，为中丞属吏，故公孙俨泣请真卿论撰之。昭义军节度观察使尚书左仆射兼御史大夫平阳郡王薛公曰嵩，以文武忠义之姿，为国保障。上慕公之德业，叹尚无穷；次嘉俨之恳诚，崇竖莫致。乃命屯田郎中权邢州刺史封演，购他山之石，曳以百牛；亻孱刻字之工，成乎半岁。磨砻既毕，建立斯崇，远近嗟称，古今荣观。虽大贤为德，树善庸限於存亡；而小子何知，附骥托迹於阶序。真卿刺湖州之日，因成文，请俨刻其侧而志之。未及雕镌，而第六子衡，因谪居沙州，参佐戎幕，河陇失守，介於吐蕃。以功累拜工部郎中兼御史河西节度行军司马，与节度周鼎保守敦煌，仅十馀岁，遂有中丞常侍之拜。恩命未达，而吐蕃围城，兵尽矢穷，为贼所陷。吐蕃素闻太尉名德，曰：“唐天子我之舅也。衡之父，舅贤相也。落魄如此，岂可留乎？”遂赠以驼马，送还於朝。大历十二年十一月，以二百骑尽室护归。士君子伟之，乃古来所无也。上欲特加超奖，且命待制於侧门。十三年春三月，吏部尚书颜真卿记。
    ○项王碑阴述
    西楚霸王当秦之末，与叔梁避雠於吴，盖今之湖州也。虽灭秦而宰制天下，魂魄犹思乐兹邦，至今庙食不绝。其神灵事迹，具见竟陵子陆羽所载《图经》。大历七年，真卿蒙刺是州。十二载，奸臣伏法，恩命追真卿上都（阙二字）克期首路，竟陵是谂。子以故碑颠趾，尝因（阙三字）已而复（阙）之。真卿乃命再加崇树（阙五字）纪之，时则仲夏方生明之日。
    ○题湖州碑阴
    太保谢公，东晋咸和中，以吴兴山水清远，求典此郡。郡西至长城县通水陆，今尚称谢公塘。及迁去郡，人用怀思，刻石记功焉。历代至皇唐天宝末，群盗起，公之碑志，失於所在。眷求芜没，深为怆然，借旧史遗文，敬刊息石。公之雅量宏度，盖嗟叹之不足。
    ○横山庙碑
    神居武陵，其地有湖。每出则神兽前道，形如白马。
    ○永字八法颂
    侧蹲鸱而坠石，勒缓纵以藏机，弩湾环而势曲，峻快以如锥，策依稀而似勒，掠仿佛以宜肥，啄腾凌而速进，磔抑以迟移。
    ●卷三百三十九
    ☆颜真卿（四）
    ○左纳言史务滋像赞
    呜呼！人方罗织，我独平反。周、来之徒，杀人以媚人，而卒亦不免。孔子曰：“无求生以害仁，有杀身以成仁。”而何尝亲密乎？行感（阙）俊臣惨刻吏，枘凿不相入。当年公已矣，民到於今称遗直。
    ○李侍御写真赞（并序）
    前殿中侍御史正议大夫行洛阳县令陇西李构，年三十七。
    洛阳精坚，强项称贤。粉缋图出，风规宛然。容昭写，卓立神全。举板迎揖，吾将答焉。
    ○蒲塘辨
    土俗所呼博浅水，浦与敷音转尔。南有博阳山，土人呼为濮阳山，濮博声讹。水北有历下村，疑古历陵也。
    ○华岳庙题名
    皇唐乾元元年岁次戊戌冬十月戊申，真卿自蒲州刺史蒙恩除饶州刺史。十有二日辛亥，次於华阴，与监察御史王延昌、大理评事摄监察御史穆宁、评事张澹、华阴令刘、主簿郑镇同谒金天王之神祠。颜真卿题记。
    ○东林寺题名
    唐永泰丙午岁，真卿以罪佐吉州。夏六月壬戌，与殷亮、韦桓尼、贾镒同次於东林寺，时则同、熙怡二公、惠秀、正义二律师Н杨在焉。仰庐阜之炉峰，想远公之遗烈。升神运殿，礼僧伽衣，睹生法师{鹿主}尾扇、谢灵运翻《涅经》贝多梵夹。忻慕之不足，聊写刻於张李二公、耶舍禅师之碑侧。鲁郡颜真卿书记。
    ○西林寺题名
    唐永泰丙午岁，真卿以疏拙贬佐吉州。夏六月癸亥，与殷亮、韦桓尼、贾镒、杨憩於西林寺。有法真律师，深究清净毗尼之学，即律祖师志恩之上足、余内弟正义之阿黎也。缅怀远、现二公之道烈，导余跻重阁，示余以张僧繇画《卢舍那佛像》，Н梁武帝蹙线绣钵袋。因寓题欧阳公所撰《永公碑阴》，鲁郡颜真卿题。
    ○靖居寺题名
    唐永泰二年，真卿以罪佐吉州。闻青原靖居寺有幽绝之致，御史韩公涉、刺史梁公乘尝见招，欲同游而不果。大历二年十月壬寅，评事韦甫已使将归，乃与别驾李（阙二字）、清河房澄、同官主簿陆涓甫、男七步、真卿子侄蔡ν、Г、颐、旰等同宿於下方。明日，及僧明则、智清而登礼焉，因睹行思天师经始双泉之灵迹，道契律师纂成（阙）路之秘藏。徘徊瞻仰，乃援翰而勒於碑阴。
    ○天下放生池碑铭
    皇唐七叶，我乾元大圣光天文武孝感皇帝陛下以至圣之姿，属艰虞之运，无少康一旅之众，当禄山强暴之初。乾巩劳谦，励精为理，推诚而万方胥悦，克已而天下归仁。恩信侔於四时，英威达於八表，功庸格天地，孝感通神明。故得回纥、奚、契丹、大食、盾蛮之属，扶服万里，决命而争先；朔方、河东、平卢、河西、陇右、安西、黔中、岭南、河南之师，<谷阚>五年，推锋而效死。摧元恶如拉朽，举两京若拾遗。庆绪遁逃，已蒙赤族之戮；思明ㄣ伏，行就沸鼎之诛。拯已坠之皇纲，据再安之宗社，迎上皇於西蜀，申子道於中京。一日三朝，大明天子之孝；问安视膳，不改家人之礼。蒸蒸然翼翼然，真帝皇之上仪，诰誓所不及已。历选内禅，生人以来，振古及隋，未有如我皇帝者也。而犹妪煦万类，动唉四生。乃以乾元二年太岁已亥春三月已丑，端命左骁卫右郎将史元琮、中使张庭王，奉明诏，布德音，始於洋州之兴道，洎山南、剑南、黔中、荆南、岭南、江西、浙江西诸道，讫於州之江宁秦淮太平桥，临江带郭，上下五里，各置放生池。凡八十一所，盖所以宣皇明而广慈爱也。《易》不云乎？“信及豚鱼”。《书》不云乎？“暨鸟兽鱼鳖咸若”。古之聪明睿智神武而不杀者，非陛下而谁？昔殷汤克仁，犹存一面之网；汉武垂惠，才致衔珠之答。虽流水救涸，宝胜称名，盖事止於当时，尚介祉於终古。岂若我今日动者植者，水居陆居，举天下以为池，罄域中而蒙福？乘ヌ罗尼加持之力，竭烦恼海生死之津，揆之前古，曾何仿佛？微臣职忝方面，生丁盛美，受恩寝深，无以上报。谨缘皋陶、奚斯歌虞、颂鲁之义，述《天下放生池碑铭》一章。虽不足形容明圣万分之一，亦臣之精恳也。敢刻金石，著其词曰：
    明明皇帝，临下有赫。至德光天，乾元启赜。纬武戡乱，经文御历。孝感神明，义形金石；仁覆华夏，因加蛮貊。道冠巍巍，威深。遘兹多难，克广丕绩。庆绪致诛，思明辟易。人道助顺，天心恶逆。扑灭之期，匪朝伊夕。乘此宝祚，永广宗。业盛君亲，功崇列辟。交禅之际，粲然明白。迥映来今，孤高往策。去杀流惠，好生立辟。率土之滨，临江是宅。遂其生性，庇尔鳞翮。环海为池，周天布泽。致兹忠厚，罔弗怡怿。动植依仁，飞沈受获。流水长者，徒称往昔。宝胜如来，畴庸允格。德力无竞，兹悲孔硕。相时传闻，尚赖宏益。矧在遭遇，其忘敷锡。真卿勒铭，敢告凡百。
    ○湖州乌程县杼山妙喜寺碑铭
    州西南杼山之阳，有妙喜寺者，梁武帝之所置也。大同七年夏五月，帝御寿光阁，会所司奏请置额，帝以东方有妙喜佛国，因以名之。旧置在州西金斗山，唐太宗文皇帝升极之六年春二月，移於此山。山高三百尺，周回一千二百步，盖昔夏杼南巡之所。今山有夏王村，山西北有夏驾山，皆后杼所幸之地也。晋吴兴太守张元之《吴兴疏》云：“乌程有墟名东张，地形高爽，山阜四周。”即此山也。其山胜绝，游者忘归，前代亦名稽留山。寺前二十步，跨涧有黄浦桥，桥南五十步，又有黄浦亭，并宋鲍昭送盛侍郎及庾中郎赋诗之所。其水自杼山西南五里黄蘖山出，故号黄浦，俗亦名黄蘖涧，即梁光禄卿江淹赋诗之所。寺东偏有招隐院，其前堂西厦谓之温阁。从草堂东南，屈曲有悬岩，径行百步，至吴兴太守何楷钓台。西北五十步，至避它城。按《说文》云：“它虬也。上古患虬，而相问，得无它乎。”盖往古之人，筑城以避它也。有处士竟陵子陆羽《杼山记》所载如此。其台殿廊庑，建立年人，并具於记中。大历七年，真卿蒙刺是邦。时浙江西观察判官殿中侍御史袁君高巡部至州，会於此土。真卿遂立亭於东南，陆处士以癸丑岁冬十月癸卯朔二十一日癸亥建，因名之曰三癸亭。西北於桂之间创桂棚，左右数百步。有芳林茂树，悉产丹青紫三桂，而华叶各异。树桂之有支径，以袁君步焉，因呼为御史径。真卿自典校时，即考五代祖隋外史府君与法言所定切韵，引《说文》、《苍雅》诸字书，穷其训解，次以经史子集中两字已上成句者，广而编之，故曰《韵海》。以其镜照原本，无所不见，故曰《镜源》。天宝末，真卿出守平原，已与郡人渤海封绍高、族弟今太子通事舍人浑等修之，裁成二百卷。属安禄山作乱，止具四分之一。及刺抚州，与州人左辅元、姜加璧等增而广之，成五百卷。事物婴扰，未遑刊削。大历壬子岁，真卿叨刺於湖。公务之隙，乃与金陵沙门法海、前殿中侍御史李、陆羽、国子助教州人褚冲、评事汤某、清河丞太祝柳察、长城丞潘述、县尉裴循、常熟主簿萧存、嘉兴尉陆士修、後进杨遂初、崔宏、杨德元、胡仲、南阳汤涉、颜祭、韦介、左兴宗、颜策，以季夏於州学及放生池日相讨论。至冬，徙於兹山东偏。来年春，遂终其事。前是颜浑、正字殷佐明、魏县尉刘茂、括州录事参军卢锷、江宁丞韦宁、寿州仓曹朱弁、後进周愿、颜暄、沈殷、李莆亦尝同修，未毕，各以事去。而起居郎裴郁秘书、郎蒋志评事、吕渭魏理、沈益、刘全白、沈仲昌、摄御史陆向、沈祖山、周阆、司议邱悌、临川令沈咸、右卫兵曹张著、兄、弟荐、、校书郎权器、兴平丞韦桓尼、後进房夔、崔密、崔万、窦叔蒙、裴继、侄男超岘、愚子<冗页>顾、往来登历。时杼山大德僧皎然工於文什，惠达、灵煜味於禅诵，相与言曰：“昔庐山东林，谢客有遗民之会；襄阳南岘，羊公流润甫之词。况乎兹山深邃，群士响集，若无记述，何以示将来？”乃左顾以来蒙，俾记词而蒇事。铭曰：
    夏后南巡，山名是因。梁王东揆，寺榜攸询。形胜天绝，规模鼎新。避它城古，垂钓台堙。棚以桂结，浦由黄申。二庾迢递，三癸嶙峋。径列御史，传纡逸人。纷吾著书，群彦惠臻。《韵海》、《镜源》，自秋徂春。编同贯鱼，学比成麟。幸托胜引，亟倍僧珍。庶斯见传，金石不泯。
    ○周太师蜀国公尉迟公庙碑铭
    天临有周，诞赫元辅。屏内藩外，经文纬武。隐若长城，阚如虎。功县日月，声盖寰宇。甥舅之国，君亲是辅。统蜀制梁，督陇莅兹。天命假易，奸臣不祗。凭陵君德，暴蔑京师。我图匡救，三方奋纠。绿巾始系，黄龙失守。精贯天地，义伏群鬼。节著诚全，死而不朽。皇唐御历，景命有融。赐缣改葬，懋烈昭忠。邺有贤守，是为张公。馨香明德，乃建宫。乃建宫，宫有恤。乃建丰碑，丰碑有﹀。妖孽遂止，幽明载色。戬谷无亏，享祀不忒。
    ○有唐故中大夫使持节寿州诸军事寿州刺史上柱国赠太保郭公庙碑铭（并序）
    昔申伯翰周，降神於维岳；仲父匡晋，演庆於筮淮。而犹见美诗人，腾芳史册。岂比夫神明积高之壤，百二悬隔之都，三峰发地而削成，九派浮天而喷激？炳灵毓粹，奕叶生贤，括宇宙而禀和，总河山而蕴秀。莫与京者，其惟郭宗乎？其先盖出周之虢叔，虢或为郭，因而氏焉。代为太原著姓。汉有光禄大夫广德，生孟儒，为冯翊太守，子孙始自太原家焉。後转徙於华山之下，故一族今为华州郑县人。夫其筑台见师，瘗子致养，家承金穴之贵，政有露冕之高。或哲或谋，或肃或，皆海有珠而鸟有凤也。阀阅之盛，其流益光。隋有金州司仓讳履球府君，懋其德辉，不憎下位，在已复礼，州邦化焉。笃生唐凉州司法讳昶府君，能世其业，以伸其道，远近宗之，不陨厥问。生美原县主簿赠兵部尚书讳通府君，清识澈照，博综群言，始登王畿，郁有休称。道悠运促，靡及贵仕，垂於後昆，没而见尊。是生我讳敬之府君。府君幼而好仁，长有全德，身长八尺二寸。行中矩，声如洪锺，河目电照，虬须猬磔。进退闲雅，望之若神，以仲由之政事，兼翁归之文武。始自涪州录事参军转瓜州司仓、雍北府右果毅，加游击将军申王府典军金吾府折冲兼左卫长上原州别驾，迁扶州刺史。未上，除左威卫左郎将兼监牧南使渭、吉二州刺史。侍中牛仙客韪君清节，奏授绥州。迁寿州，累加中大夫策勋上柱国。以天宝三载春正月十日，遘疾终於京师常乐坊之私第，春秋七十有八。乾元元年春二月，以公之宝允开府仪同三司司徒兼中书令上柱国汾阳郡王曰子仪有大勋於王室，乃下诏曰：“故中大夫寿州刺史郭敬之，累君子之行，毓达人之德。才光文武，政美中和，生此大贤，为我良弼。顷以孽胡称乱，黔首罹殃，朕於是郁兴神武之师，克扫枪之势。而子仪帅彼劲卒，赫然先驱，取京洛如拾遗，翦凶残犹振槁。功存社稷，泽润生人，是用宠洽哀荣，义申存殁。可赠太保。”於戏！体含宏之素履，秉冲邈之高烈。言必主於忠信，行不违於直方。清白为吏者之师，死生敦交友之分。端一之操，不以夷险变其怀；坚明之姿，不以雪霜易其令。用情不间於疏远，泛爱莫遗於贱贫。拳拳服膺，终始靡二。故所居则化，所去见思，人到於今称之，斯不朽矣！《传》曰“德盛必百代祀”，其有後也宜哉！恭惟令公，先皇之佐命臣也。少而美秀，长而瑰伟。姿性质直，天然孝悌，宽仁无比，骑射绝伦。所莅以清白见称，居常以经济自命。弱冠以邦乡之赋，骤膺将帅之举。四擢高第，有声前朝；三为将军，再守大郡。累典兵要，必闻休绩。天宝末，安禄山反於范阳，令公以节度使拥朔方之众，围高秀岩於□中，破史思明於嘉山。先帝之幸朔方，赴行在於灵武，击同罗於河曲，走崔乾於蒲坂。今上之为元帅也，首副旄钺，会回纥於扶风，摧凶寇於汶水，追馀孽於陕服。长驱河洛，弼成睿图，再造生灵，克清天步。函夏之未，安天下之不安，一年之间，区宇大定。丕休哉！徒观其元和降精，间气生德，感星辰而作辅，应期运以济时。忠於国而孝於家，威可畏而仪可象。盛德ム物，宽仁厚下，用人由已，从善如流。沈谋秘於鬼神，精义贯於天地。推赤诚而许国，冒白刃以率先。电击於□雷之初，鹰扬於庙堂之上。凡二历鼎司，两升都座，四作元帅，九年中书。历事二圣而厥德维懋，易相二十而受遇益深。盖克复上都者再，戡定东京者一，其馀麾城惭邑，得隽摧锋，亦非遽数之所周也。信可谓王国虎，生人荫庥者欤？非太保之迈种不孤，则何以锺美若是？况乎友于著睦，{目}龙虎者十人；贻厥有光，纡青紫者八士。勋庸举集，今古莫俦。昔奋号尊荣，红粟才г於万石；恽家全盛，朱轮不出於十人。繇我观之，事不侔矣。於戏！清庙之兴，所以仁祖考；鸿伐之刻，亦以垂子孙。爰创制於旧居，将永图而观德。中堂有恤，丕构克崇，感霜露而怵惕以增，叙昭穆而敬恭斯在。庶乎观盥禺若，既无ル於永怀；入室ㄊ然，必有觌乎其位。哀荣既极，情礼用申，仁人之所及远哉！孝子之事亲终矣！岂唯温温孔父，远称谗鼎之铭，穆穆鲁侯，独美龙之祀？其词曰：郭之皇祖，肇允虢土。逮於後昆，实守左辅。徙华阴兮。（其一）源长流光，施於司仓。凉州兵部，克炽而昌。载德深兮。（其二）笃生太保，允懋厥道。神之听之，就锡难老。式如金兮。（其三）於穆令公，汾阳启封。文经武纬，训徒陟空。简帝心兮。（其四）含一不二，格於天地。恺悌君子，邦之攸。貊德音兮。（其五）芝馥兰芳，羽仪公堂。子子孙孙，为龙为光。锵ギ琳兮。（其六）乃立新庙，肃雍允劭。神保是听，孝思孔。居歆兮。（其七）乃立高碑，盛美奚<多支>。日月有既，徽猷永垂。映来今兮。（其八）
    ○东莞臧氏纟宗碑铭
    德有三，孝弟称其至；常有五，仁道原其终。故兴化所自，则曰侯其在矣；死丧相恤，畴能亦莫吾闻。於焉譬急难，棠棣所以勖跗萼。纟宗绥族，所贵因之。谁其庶乎？吾见之於臧氏矣。爰自伯禽国鲁，公子氏区，鱼赂大谏於僖哀，言圣两垂於文武。朗陵会吴而灭蜀，东郡感张而绝袁。建义而辞器归高，奋笔而阳秋与直。贤明之盛，今古莫崇。积庆所锺，克生隋骠骑将军府君讳满，满生皇朝通议大夫灵州都督府长史府君讳宠，宠生银青光禄大夫银州刺史赠太子少师讳善德。咸怀忠良，克续徽烈。古称有後，今见其然。少师生三子，曰右武卫将军赠幽州大都督（阙三字）怀庆、冠军左羽林大将军兼营府都督御史中丞充平卢节度采访两蕃使怀亮、河源军使安北都护右领军将军上柱国上蔡县开国侯累赠太常卿魏州刺史工部尚书怀恪。皆行冠人伦，才兼文武，并时迭将，为国虎臣，朔漠之间，峻风斯在。其功庸志业，各具《三原县先茔神道碑》。怀庆五子，曰左金吾中郎将范阳节度经略副使希古、右威卫将军中受降城使希真、殿中监朔方经略副使希宾、原州长史监牧副使希出、银青北平太守仍充军使希逸。怀亮五子，曰胜州都督朔方节度副使敬廉、金紫文安太守范阳节度副使希庄、左清道率幽州经略副使敬之、太常卿特进武州刺史今上元帅都知兵马使让之、左监门将军敬此。怀恪七子，曰右卫中郎将赠（阙）州刺史希崇、丰州别驾赠宋州刺史希昶、左骁卫中郎将赠太子宾客希忱、忠武将军赠汝州刺史希、壮武将军左威卫中郎将赠秘书监希景、云麾麟宁三州刺史左金吾将军左街使赠扬州大都督希晏、鲁国公希让。并禀训义方，丕崇阀阅，遭逢明盛，备展材良，能挺<谷阚>之姿，学蕴韬钤之略。糅兰玉而辉映阶庭，画隼熊而光联轼，勋庸之盛，当世无伦。源长流深，德盛祀远。开元、天宝间，宗族之纡青紫佐麾幢者，已数十百人。迨乎今上当宁，而诸孙冠军左羽林将军赠太子詹事彦英、忠武左清道率瑗、左清道率赠，少府监彦、金紫太仆卿涉、特进殿中监、左金吾大将军彦、正议湖州长史随，并不幸早世。银青棣州刺史瑜、特进殿中监慈州刺史、特进鸿胪卿均、特进太常卿彦昭、开府太常卿彦、正议杭州别驾巽、银青鸿胪少卿涣、鸿胪卿赜、朝散明州长史叔献、少府监楚卿、朝散台州司马晋卿、朝散洋州司马叔雅、符宝郎齐卿、泾阳县（阙）□卿、左金吾卫长卿、千牛叔卿、京兆府参军叔清（阙文）
    ○晋侍中右光禄大夫本州大中正西平靖侯颜公大宗碑
    公讳含，字宏都，琅琊临沂人。其先出於邾，颜公子友封於阝，是为小邾子。为鲁附庸，居於邹邑，因以命氏。孔门达者八人，曰路、回、辛、骄、祖、哙、仆、何，次有丁、阖、叔子、率、躅。秦有芝、贞，汉有肆、异、安、乐。魏有斐、盛；盛字叔台，青徐二州刺史关内侯，始自鲁居琅琊。代传恭孝，故号所居为孝悌里。生钦，字公若，明《韩诗》、《礼》、《易》、《尚书》，多所通说，学者宗之。历大中大夫、东莞、广陵太守、葛绎贞子。生默，字静伯，晋汝阴太守护军将军。生公，少有操行，以孝闻。兄畿，咸宁中死，托梦当复生。发棺而气息甚微，阖家营视，母妻不能无倦。公乃绝弃人事，躬亲侍养，足不出户者十有三年。次嫂樊氏失明，须髯蛇胆，寻求不得。忽有青衣童子持囊授公，乃蛇胆也。寻出户，化成青鸟飞去。东海王越以为太傅参军。元帝过江，为丞相祭酒。东宫初建，公以儒素笃行补太子中庶子，迁黄门侍郎本州大中正，封西平县侯。拜侍中，除吴郡太守。公所历简而有恩，明而能断，然以威风御下。王导叹曰：“颜公在事，吴人敛手矣。”未之官，复为侍中国子祭酒光禄勋。以年老逊位，成帝美其素行，就加右光禄大夫，门施行马，赐床帐被褥，敕大官四时致膳，固辞不受。时论者欲为王导降礼，冯怀以问於公。公曰：“吾闻伐国不问仁人。向冯祖思问佞於我，我有邪德乎？”或论少正卯、盗跖恶孰深，公曰：隐伏之奸，非圣不诛。”众咸服焉。郭璞尝欲为公筮，公曰：“自有性命，无劳著龟。”桓温求婚，以其盛满不许。因诫子孙曰：“自今任官不可过二千石，婚姻勿贪世家。”或问群士优劣，答曰：“周伯仁之正，邓伯道之清，卞望之之节，馀则吾不知。”致仕二十馀年，年九十二薨，谥曰靖。三子髦、谦、约，并有声誉。公丧在殡，而邻家失火，髦与二弟抱柩号叫。焰垂至，忽尔顿绝，时人以为孝感，事见《晋书》。髦子君道，少纂家业，於学行，仪状严整，风貌端美。桓公见而叹曰：“颜侍中廊庙之望也！”尚书郎国大中正给事黄门侍郎，以父老不就。加给事中晋陵临川太守侍中本州大中正，加秩中二千石光禄勋西平定侯，事具约孙延之集。生，字文和，骑都尉，袭西平侯。生靖之，字茂宗，宣城太守、司徒谘议、御史中丞。生腾之，字宏道，善草隶书，有风格，治书御史、度支校尉、巴陵太守。生炳之，字叔豹，以能书称，奉朝请、辅国江夏王参军。生见远，字见远，方正不合於俗。《梁书》云：“博学有志行，齐治书御史，俄兼中丞。正色立朝，有当官之称。高祖受禅，不食，发愤恸哭而绝。武帝恨之曰：“我自应天从人，何预天下人事，而颜见远乃至於此？”生协，字子和，湘东王记室，《梁书》有传。生之推，字介，北齐中书舍人、给事、黄门侍郎、平原太守。尝著《观我生赋》云“展白下以流涟”，以靖侯已下七叶坟茔皆在故也。生思鲁，愍楚，《集序》思鲁自作，事见本传。入隋，生游秦。思鲁字孔归，博学善属文，尤工诂训，隋司经校书、长宁王侍读、东宫学士。尝与刘臻讲论经义，臻屈服焉。高祖入关，率男师古、相时、勤礼、育德奉迎於长春宫，授仪同秦王记室。《国史温大雅传》云：“大雅在隋，与思鲁俱在东宫，弟彦博与愍楚同直内史省，彦公与游秦并典校秘阁。二家兄弟，各为一时人物之盛。少时学业，颜氏为优，其後职位，温氏为盛。”勤礼字敬，幼而朗悟，识量宏远。工於篆籀，尤精诂训，秘阁司经，史籍多所刊定。历校书郎、著作郎，与兄师古、相时俱以文学为崇贤宏文馆学士。太宗使萧钧赞曰：“依仁服义，怀文守一。履道自居，下帏终日。德彰素里，行成兰室。鹤钥驰誉，龙楼委质。”终著作郎。生昭甫，字周卿。少聪颖，而善工篆隶草书，与内弟殷仲容齐名，而劲利过之，特为伯父师古所赏，凡所注释，必令参定焉。为天皇曹王侍读曹王属，有献古鼎篆书二十馀字，举朝莫能读，昭甫尽识之。赠华州刺史，真卿表谢。批答曰：“卿之乃祖，尝为硕儒，既高倚相之能，遂有臧孙之後。不坠其业，在卿之门。”二子元孙、惟贞。元孙字聿修，聪锐举进士，考功郎刘奇特标榜之。历太子舍人，专掌令画。元宗赞之曰：“孔子亚圣，鲁国称贤。翰墨之妙，莫之与先。”累至滁、沂、濠三州刺史，赠秘书监。五子：春卿，明经拔萃，蜀县尉；举茂才，偃师丞。杲卿，字昕，常山太守。禄山反，开土门，拜卫尉卿兼中丞，赠太子太保，谥曰忠节。曜卿，工草隶、五言，以文学直崇文馆、淄川司马。旭卿，善草书，允山令。茂曾，笃行，颇好诂训，犍为司马。惟贞字叔坚，有德行词学，尤善草隶。屡登甲科，太子文学薛王友，累赠太子少保，事具陆据《神道碑》。七子：阙疑，孝友仁让，专精《诗传》，杭州参军。允南，孝悌聪锐，工为诗判，屡入高等，与春卿、杲卿、曜卿同日为侍郎席建侯所赏，历左补阙。时真卿为殿中侍御史，正至，同拱法座蹈舞，而衣袂相接者三。故允南《侍宴诗》云：“谁言百人会，兄弟也г陪。”累迁司封郎中、国子司业、金乡男。乔卿，仁友，精《晋史》，有吏道，富平尉。真长，清直，举明经。幼舆，仁和有酝藉，精《班汉》，左卫率府兵曹。真卿，进士，校书郎；举文词秀逸，醴泉尉；清白名闻，长安尉。历三院御史、兵部员外郎，以平原太守拒禄山。凡五为侍郎右丞，三为尚书，四为御史大夫，七为刺史，二为节度采访观察使，鲁郡公。允臧，友悌有吏干，制举县令，宰延昌，拜监察，充郭子仪朔方衣资使，迁殿中太子中允江陵少尹，再兼侍御史，充荆南节度行军司马。公子谦，安城太守。约，零陵太守。孙纶，廷尉。熙，散骑常侍。显，护军司马。曾孙系之，益州刺史。延之，金紫光禄大夫。劭之，领军司马。根，晋安太守。元孙希之，新安太守。师伯，仆射。师仲，中书郎。浚，吏部尚书。测，临淮太守。，五兵尚书。微之，散骑常侍。僧度，给事中。僧超，徐州刺史。来孙幼明，征虏记室。昆孙积，中书郎。翻，广州刺史。仍孙誓，交州刺史。挺，山阳太守。□孙之仪，周御正中大夫新野公。之善，隋叶令侍读。十代孙昶，宁仁令。愍楚，侍御史。游秦，度支郎中廉州刺史，见《循吏传》，著《班汉决疑》。颐，隋汝南侯侍读。十一代孙千里，工书，殷王主簿。师古，秘书监、宏文崇贤学士。相时，礼部侍郎、天册学士。育德，太子通事舍人，司经局校定经史。利仁，秘书郎。有意，沔州刺史。博古，博学，延陵丞。十二代孙中和，渝州刺史。扬庭，蒋王侍读。光庭，搏学，注《後汉书》。涉令，趋庭，职方郎中、吉州刺史。欣期，著作郎。益期，详正学士。敬仲，仁孝，吏部郎中、平昌男。康成，进士，太子舍人、崇文馆学士。希庄，进士，银青和州刺史。日损，应制高第，大基尉。嘉宾，少有俊才。十三代孙大智，并州录事参军。隐朝，进士，拔萃，河北尉。匡朝，工五言，朐山令。元淑、邻几、景灵，并校书郎。同寅，明经。庠，有词学，富阳令。恭敏，有德行，明《汉书》，武功尉。知微，制举伊阙丞。十四代孙温之，有志行，举方正，司门郎中。之、澹之，并明经。晃，有清节，饶阳司士。抱，范县尉。允济，好属文，榆次尉。振，高陵丞。、援、挺、据、揆、撰，并明经。挺有词理，万年尉。式宣，清修，进士，殿中侍御史。茂齐，淳谨，汉州司法。舒，俊才，制举，长安尉。说，明经，有才器，渭南丞。顺，孝悌，进士，评事。胜，进士，左补阙。怡，好为诗。浑，博涉有文，太子通事舍人。方侨，进士，宫门丞。十五代孙逸，好文，武康令。钅，长安尉、广成将军。泉明，孝义，佐父开土门，彭州司马。季明、子干、诩、沛，颇，及外孙沈盈、卢逖，禄山反死难，并赠五品官。，敦敏，通义令。觌，绵州参军。颢，西令。慈明，都水。颖，河南府功曹、校书郎。，孝，明经，大理司直。ν，奉礼郎。颀，江陵。颂，河中。ダ，凤翔参军。颉，当阳主簿。愿，千牛。顶，武功丞。颇，工隶书，太子洗马。颐、，并京兆参军。、岘、颉、颛、须、[
DDU]、<并页>、盈枝，并未仕。通明，项城尉。韶，有才气，工诗策，进士，濮阳尉。明，华阳尉。启，温江尉，袭华阴尉。亚邱，守道不仕。其馀枝派繁衍，不可具载。
    於戏！吾祖以志行纯粹，咸通神明，贻谋子孙，奕叶无改。其後忠义孝悌，文学才业，布在青史，粲然可知。非夫德盛流光，何能若是？真卿小子，惧不克荷。顷自抚州代到，获展旧山，虽碑版沈沦，而邱封俨在。敢扬不朽之烈，庶竭罔极之思。铭曰：
    铄吾祖，渡江浦。孝通神，名轶古。凡七叶，葬白下。本支分，源流溥。世忠义，叠规矩。{羽毛}鸾皇，炳龙虎。文雎涣，学邹鲁。赫才明，振区宇。亘今蚶，难悉数。嗟末孙，惭下武。扬耿光，鬼无取。丰碑立，百世睹。
    ●卷三百四十
    ☆颜真卿（五）
    ○抚州临川县井山华姑仙坛碑铭
    华姑者，姓黄氏，讳令微，抚州临川人也。少乃好道，丰神卓异，天然绝粒。年十二，度为天宝观女道士。年八十，白面红，如处子状，时人谓之华姑。蹀履而行，奔马不及。闻魏夫人仙坛在州郭之南，草木榛翳，结庐求之不得。长寿二年，岁在壬辰，冬十月壬申朔，访於洪州西山胡天师。天师名超，能役使鬼神，见其恳切，遥指姑所居南二百步曰乌龟原。中有石龟，每蹂践田苗，百姓患之，乃击断其首，即其处也。明日，与姑登山顾望，西面有池水焉。天师谓姑曰：“池中有所见乎？”曰：“无。”师遂举左手，令姑自腋下观之，四仙浴焉。师曰：“尔有道分，必当得之。”因留与语数日。既还至州，虔诚寻访，遂获石龟於坛中央。掘其下，得尊像及刀锯各一，油瓮五口，灯盏数十个。天后闻之，尽收入内。姑尝於旦夕精思想象之间，忽有告曰：“坛南有九曲池，汝可开之。”姑从而获焉，砖砌尽在。他日，有异香彩□，从西南而来。其夕，梦有人谓姑曰：“井山道场，何不修葺？”姑未及往，忽然感疾。姑悔之曰：“得非违尊教所致乎？”翌日病愈，又闻异香，而宿於谷口，闻钟声。迟明入山，果获坛殿池砌馀址。半峰有自然石井，深可三尺，阔丈馀，故名井山，天欲雨则□雾先起。姑既置精舍，时闻仙梵之音。环坛五七里间，莫敢樵采。姑遂洒扫修葺，极其力焉。人或不洁不诚，必遭蛇虎怪异之警，迷不能出矣，至今犹然。有野鹿为猎人所射，来姑前，姑为拔箭。其後每至斋时，即衔莲藕以献姑前。开元九年，欲上际，忽谓弟子曰：“不须钉吾棺，可以绛纱幕之。”数夕，有雷震电绕，视纱顶孔如鸡卵，屋穿容人，棺中惟覆被木简而已。弟子奠瓜，数日生蔓，长数尺，结实二颗，其大如桃。姑同学弟子黎琼仙，恒服茯苓、胡麻，绝粒四十馀秋，年八十，齿不衰。六七岁时，亲睹其事。每至忌辰，即风□蓊郁，直入室内。村野路人，往往见彩云白鹤，飞入洞口。精斋行道时，每有一朱鬃白马在坛侧，逼之则奔而出外，舍之则随而复来。灵异昭彰，不可谈悉。仙台观道士谭仙岩、史元同、左通元等，每至三元，恒修斋醮。大历三年，真卿获刺是州。明年春三月，山下有女道士曾妙行，梦一女师，令上七层华树，层层掇餐，及寤犹饱，因是不食。尝於观中见黎琼仙，跪而拜曰：“梦中所见，乃尊师也。”因请依之，於今觉韶颜润泽，虔修香火於此山，遐迩骇慕焉。呜呼！麻姑得道於名山，南真仙於龟原，华姑鹤翥於兹岭。琼仙妙行，接踵而去。非夫天地从古以然，则何以仙气氤氲，若斯盛者？真卿幸因述职，亲睹厥猷，若默而不言，则来者奚述？乃为铭曰：绰约华姑，真仙品徒。芳连比色，逸俊争驱。南郭从魏，西山访胡。腋窥仙浴，原获龟乌。灵迹既俨，曲池犹污。鼎新庙貌，焕然规模。名曰井山，终焉不逾。鹿来藕献，马见鬃朱。简解空存，纱穿上徂。奠瓜吐实，蔼室云趋。妙行精持，高真是俞。勒铭翠炎，永播元都。
    ○有唐茅山元靖先生广陵李君碑铭（并序）
    先生姓李氏，讳含光，广陵江都人。本姓宏，以孝敬皇帝庙讳改焉。二十一代祖宏，江夏太守，避王莽，徙居晋陵，遂为郡人。高祖文嶷，陈桂阳王国侍郎。曾祖荣，皇朝雷州司马。祖师龛，隐居以求其志，徙於江都。父孝威，博学好古，雅修彭聃之道，与天台司马练师子微为方外之交，尤以笃慎著於州里，考行议谥，曰正隐先生。母琅琊王氏，贤明有德行。先生孩提则有殊异，ㄧ日独取《孝经》，如捧读焉。羁好静处，诵习坟典。年十八，志求道妙，遂师事同邑李先生，游艺数年。神龙初，以清行度为道士，居龙兴观，尤精《老》、《庄》、《周易》之深趣。执丧过哀，口不尝甘旨之味，食惟广麦而已。封植膳，羞，皆出其手，号毁骨立，亲族莫不伤之。开元十七年，从司马练师於王屋山，传受大法。灵文金记，一览无遗，综核古今，该明奥旨。元宗知先生偏得子微之道，乃诏先生居王屋山阳台观以继之。岁馀，请居茅山，纂修经法。频徵，皆谢病不出。天宝四载冬，乃命中官赍玺书徵之。既至，延入禁中，每欲谘禀，必先斋沐。他日，请传道法，先生辞以足疾，不任科仪者数焉，元宗知不可强而止。先生尝以茅山灵迹，翦焉将坠，真经秘，亦多散落，请归修葺。乃特诏於杨许旧居紫阳以宅之，仍赐绢二百匹、法衣两副、香炉一具，御制诗及序以饯之。又禁於山侧采捕鱼猎，食荤血者不得辄入。公私祈祷，咸绝性牢。先生以六载秋到山，是岁诏书三至，渥泽频繁，晖映崖谷。初，山中有上清真人许长史、杨君陶隐居自写经法，历代传宝。时遭丧乱，散逸无遗。先生捧诏搜求，悉备其迹，而进上之。先时元宗将求大法，请先生为师，先生竟执谦冲，辞疾而退。洎七载春，元宗又欲受《三洞真经》。其年春之三月，中官赍玺书云：“其月十八日，克受经诰。是日，於大同殿洁修其事，遂遥礼先生为元师，并赐衣一袭，以伸师资之礼。因以元靖为先生之嘉号焉。”仍诏刻石於华阳洞宫以志之。是岁夏五月，隐居先生合丹之所，有芝草八十一茎，散生於松石之间。诏俾先生与中官启告灵仙，缄封表进。夏，又诏以紫阳观侧近二百户，太平、崇元两观各一百户，并蠲其官徭，以供香火。秋七月，又徵先生，既自请居道观以养疾。九载春，辞归旧山。其年夏六月，前生灵芝之所，又产三百馀茎。煌煌秀异，人所莫睹，先生又图而奏之。是岁冬，又徵先生，於紫阳别院馆之。十载秋，先生又恳辞告老，御制序诗以饯之。十有一载，先生奉诏，与门人韦景昭等，於紫阳之东郁冈山，别建斋院。立心诚肃，是夜仙坛林间，遍生甘露。因以上闻，特诏嘉异。初，隐居先生以三洞真法传元先生，元付体元先生，体元付正一先生，正一付先生。自先生距於隐居，凡五叶矣，皆总袭妙门大正真法，所以茅山为天下道学之所宗矣。於戏！是非可齐也，我物均焉；生死可忘也，觉梦同焉。如此者，何域心於变化之际哉？先生以大历己酉岁冬十一月十有四日，遁化於茅山紫阳之别院，春秋八十有七。其年十二月八日，门人赴丧而至者凡数千人，号奉冠舄，迁窆於雷平山之西陲。遗命以松棺、竹杖、木几、水瓶、香奁、香炉奁置於藏内，门弟子等仰奉嘉猷，克遵俭德。先生识思真淳，业行高古，道穷情性之本，学冠天人之际。所以优游句曲，郁为王者之师；出入明庭，特宠肩舆之贵。是知顺风而问，昔称於黄帝；望山而请，今见於元宗矣。又博览群言，长於著撰。尝以《本草》之书，精明药物，事关性命，难用因循，著《音义》两卷。又以《老》、《庄》、《周易》，为洁净之书，著《学记》、《义略》各三篇，《内学记》二篇，以续仙家之遗事。皆名实无违，词旨该博。初，先生幼年，颇工篆籀，而隶书尤妙。客或赏之云“贤於其父”，因投笔不书。元宗诏山人王文，强请先生楷书上经一十三纸，以备杨，许之阙。先生能於阴阳术数之道，而不以艺业为能；极於转炼服食之事，而不以寿养为极。但冥怀素朴，妙味元津，非夫博大之至人，孰能尽於此？真卿乾元二年，以州刺史充浙西节度。钦承至德，结慕元微，遂专使致书於茅山，以抒诚恳。先生特令韦炼师景昭复书於真卿，恩眷绸缪，足励超然之志。然宗师可仰，望紫府而非遥；王事不遑，寄白□而攸远。洎大历六年，真卿罢刺临川，旋舟建业，将宅心小岭，长庇高踪。而转刺吴兴，事乖夙愿。徘徊郡邑，空怀尊道之心；瞻望林峦，永负借山之记。而景昭洎郭闳等，以先生茂烈芳猷，愿铭金石，乃邀道士刘明素来托斯文。真卿与先生门人中林子、殷淑、遗名、韦渠牟尝接采真之游，绪闻含一之德，敢强名於巷党，曷足辨於鸿蒙？其词曰：
    抱一混茫，人之纪纲。先生以之，气王神强。乃启元旨，元门以彰。乃为帝师，帝道惟康。甘露呈瑞，灵芝效祥。上士云感，高风载扬。鹤返仙庙，□辞帝乡。退归而老，妙识行藏。德本无累，道心有常。实曰形解，孰云坐忘？伐石表墓，勒铭传芳。谷变陵迁，厥迹弥光。
    ○浪迹先生元真子张志和碑铭
    士有牢笼太虚，戟掖元造，摆元气而词锋首出，轧无间而理窟肌分者，其惟元真子乎？元真子姓张氏，本名龟龄，东阳金华人。父游朝，清真好道，著《南华象罔说》十卷，又著《冲虚白马非马证》八卷，代莫知之。母留氏，梦枫生腹上，因而诞焉。年十六游太学，以明经擢第。献策肃宗，深蒙赏重，令翰林待诏，授左金吾卫录事参军。仍改名志和，字子同。寻复贬南浦尉，经量移，不愿之任，得还本贯。既而亲丧，无复宦情，遂扁舟垂纶，浮三江，泛五湖，自谓烟波钓徒。著十二卷，凡三万言，号《元真子》，遂以称焉。客或以其文论道纵横，谓之造化鼓吹，京兆韦诣为作《内解》。元真又述《太易》十五卷，凡二百六十有五卦，以有无为宗，观者以为碧虚金骨。兄浦阳尉鹤龄，亦有文学，恐元真浪迹不还，乃於会稽东郭买地结茅斋以居之。闭竹门，十年不出。吏人尝呼为掏河夫，执畚就役，曾无忤色。又欲以大布为褐裘服，徐氏闻之，手为织纩，一制十年，方暑不解。所居草堂，椽柱皮节皆存，而无斤斧之迹，文士效柏梁体作歌者十馀人。浙江东观察使御史大夫陈公少游，闻而谒之，坐必终日，因表其所居曰元真坊。又以门巷湫隘，出钱买地，以立闳，旌曰回轩巷。仍命评事刘太真为叙，因赋柏梁之什，文士诗以美之者十五人。既门隔流水，十年无桥，陈公遂为创造，行者谓之大夫桥，遂作《告大夫桥文》以谢之。常以豹皮为屐，げ皮为ハ，隐素木几，酌斑螺杯。鸣榔杖，随意取适，垂钓去饵，不在得鱼。肃宗尝赐奴婢各一，元真配为夫妇，名夫曰渔僮，妻曰樵青。人问其故，曰：“渔僮使捧钓收纶，芦中鼓；樵青使苏兰薪桂，竹裹煎茶。”竟陵子陆羽、校书郎裴修尝诣问有何人往来，答曰：“太虚作室而共居，夜月为灯以同照。与四海诸公未尝离别，有何往来？”性好画山水，皆因酒酣乘兴，击鼓吹笛，或闭目，或背面，舞笔飞墨，应节而成。大历九年秋八月，讯真卿於湖州。前御史李以缣帐请焉，俄挥洒，横扌布而纤纩霏拂，乱抢而攒毫雷驰。须臾之间，千变万化，蓬壶仿佛而隐见，天水微茫而昭合。观者如堵，轰然愕贻。在坐六十馀，元真命各言爵里、纪年、名字、第行，於其下作两句题目，命酒以蕉叶书之，援翰立成。潜皆属对，举席骇叹，竟陵子因命画工图而次焉。真卿以舴艋既敝，请命更之。答曰：“傥惠渔舟，愿以为浮家泛宅，沿氵斥江湖之上，往来苕之间，野夫之幸矣！”其诙谐辨捷，皆此类也。然立性孤竣，不可得而亲疏；率诚澹然，人莫窥其喜愠。视轩裳如草芥，屏嗜欲若泥沙。希迹乎大丈夫，同符乎古作者，莫可测也。忽焉去我，思德兹深，曷以怀？寄诸他山之石，铭曰：
</div>
    <div class="pagination">
<a href="全唐文_page203.html">上一页</a><span>...</span><a href="全唐文_page199.html">199</a><a href="全唐文_page200.html">200</a><a href="全唐文_page201.html">201</a><a href="全唐文_page202.html">202</a><a href="全唐文_page203.html">203</a><span class="current-page">204</span><a href="全唐文_page205.html">205</a><a href="全唐文_page206.html">206</a><a href="全唐文_page207.html">207</a><a href="全唐文_page208.html">208</a><a href="全唐文_page209.html">209</a><span>...</span><a href="全唐文_page205.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
