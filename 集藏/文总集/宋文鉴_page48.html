<!DOCTYPE html>
<html>
<head>
    <meta charset="UTF-8">
    <title>宋文鉴 - 第 48 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋文鉴 - 第 48 页/共 75 页</h1>
    <div class="content">　　钱邓州不烧楮镪颂　　　　　　吕南公
　　呜虖士诚知修耶内不欺诸已外不欺诸人可与修己巳呜虖士诚有立耶上不愧于天下不怍于地中不负于神明可谓士君子已凡唯知修至于可立而不欺不愧者其备如此虽天地神明我斯天地神明已岂又防防于诸余哉世衰道隐士心险惑稔匿自危则区区于祸福以壮其毒闻古之用币以礼神祗后之罪士为多则假之以请祷禳祈假之不已则翻楮代焉而弗支是故罪者满世而莫救其非肃肃邓州唯道之繇识起超于众谬行不徇于时流孰巫祝之足因而禧祥之苟求盖清修而不愧则万福之来酬是何楮镪之不然而名位之优优呜虖岂弟君子求福不回谁其嗣之宋有人猗


　　宋文鉴巻七十四
　　钦定四库全书
　　宋文鉴巻七十五
　　宋　吕祖谦　编
　　賛
　　拟富民侯传赞　　　　　　　　张　咏
　　汉武晚年以丞相为富民侯富民大本也侯爵劝功也推导之若此将复古王之功欤噫大朴未散民命在天风教既辟民命在贤贤不可黩黩之非贤先王仁孝以辩之民不可扰扰之生先王简俭以御之粤自桀作瑶台民始知劳秦易井田民始知所谓上阔其欲而下散其束四人桓桓去劳就安百途凿凿雕伪散朴衰周之民也真可哀哉一作之百取之斑白不得息雉齿而趋驱焦劳力竭而饥冻继之浮民奸我利非贤盗我食何尝少得佑助徒俾日攻之故谓令德日埋穷兵亦私末途喧喧而大本取弊者于斯也哉非有大圣正智其谁拯之欤汉洗秦七十年武威文经渐被四海以髙祖之仁文帝之俭尚不能推民寿乡切磨三代加于武皇事威穷侈四十年间民力凋半亟下富民之诏尊为上公之号忧劳诚思亦至矣乎徒知民富而后国昌不知国正而后民治吁不能师三代育民之法以事末术良可悲矣亦由止奔流之舟虽万斯篙未若五尺之缆之要也疗已之民虽百斯术未若一正其本之仁也鸣呼末涂未塞本不正欲民富国昌者未之有也汉杂霸道史或过矣余爱其君有富民之志臣荣富民之号又愤不能开通之因附史氏作赞以矫之赞曰五后之世事简而民静夏商周之世事正而民治故贫富之名稀所称焉三代之季四人乱伦百途竞新蚩蚩饿甿无阶休存之遂使抱仁义智能者易以要功于其间如武皇帝命富民侯又何如哉又何如哉
　　杜甫赞　　　　　　　　　　　狄遵度
　　先生甫名其字子美其祖审言当景龙际以诗自名髙视一世殆子美生其作愈伟少而不羁跌宕徙倚大章短篇纯乎首尾诗派之别源逺乎哉波流沄沄乃自我回蹲昆仑巅足乱四溟覼缕蛤蠏拘致鲲鲸蜿蜒委巨细杂并一啜则已不图其赢横放直出诡色互端排荡摧戛措齿不安鬼求于隂神索于阳钩搜错莫色沮气伤闪形撇影隐露藏蔽殚变极态惟厥所指吾方瞪踞初不用意沃粹醇源植根块土贯赫胥庭盘燧人圃经亘联属百亿万古芬酿杂袭纎细委坠哺啜蹈借羣稚走死呜呼子美之述吾能诵之子美之意吾能知之其所未闻其所未知盖未得其云为
　　西汉三名儒赞　　　　　　　　刘　敞
　　余读西汉爱董仲舒刘向扬雄之为人慕之然仲舒好言灾异几防大刑向铸伪黄金亦减死论雄仕王莾作剧秦美新复投阁求死皆背于圣人之道惑于性命之理者也以彼三子犹未能尽善才难不其然与然其善可师其过可警也为三賛以自览焉
　　仲舒先觉承秦絶学进退规矩金玉其璞发明春秋大义以修旁及五经博哉优优世莫能庸黜相诸侯仁义所渐易刚以柔茫茫大道在昔圣考盖有不闻奚究奚讨主父掎之步舒诡之嗟若先王有以啓之惩违告休不预世忧著作孔多后世是遒嗟尔君子克遵厥猷子政翼翼简易正直博览百家以充其德黄金之伪智由信惑臲邪世身居困阨不为俗儒苟取拘拘略其威仪忠质之符疾邪救危著论上书同姓之仁贤哉已夫虽不三事其文实章以迄于今日月之光嗟我后人庶几不忘
　　子云清虚自有大度非圣不观耻为章句拟放六经其文孔明隐隐谹谹实为雷霆世三不迁知命理神胡为投阁剧秦美新君子之缺众儒有言盖天纪之亦何必然末世之人以道邀利或徇耳目得之弗愧嗟尔君子能勿此畏
　　河间献王赞　　　　　　　　　司马光
　　周室衰道德坏五帝三王之文飘沦散失弃置不省重以暴秦害圣典疾格言燔诗书屠术士称礼乐者谓之狂惑术仁圣者谓之妖妄必薙灭先圣之道响絶迹尽然后慊其志虽有好古君子心诵腹藏壁扃岩鐍济秦之险以通于汉者万无一二汉初挟书之律尚存久虽除之亦未尊録谓之余事而已则我先王之道焰焰其不息者无几矣河间献王生为帝子幼为人君是时列国诸侯苟不以宫室相髙狗马相尚则裒奸聚猾僭逆妄图唯献王厉节治身爱古博雅専以圣人法度遗落为忧聚残补缺校实取正得周官左氏春秋毛氏诗而立之周礼者周公之大典毛氏言诗最宻左氏与春秋为表里三者不出六艺不明噫防献王六艺其遂噎乎故其功烈至今赖之且夫观其人之所好足以知其心王侯贵人不好侈靡而喜书者固鲜矣不喜浮辩之书而乐正道知之明而信之笃守之纯而行之勤者百无一二焉武帝虽好儒好其名而不知其实慕其华而废其质是以好儒愈于文景而德业后之景帝之子十有四人栗太子废而献王最长向若尊大义属重器用其德施其志必无神仙祠祀之颂宫室观游之费穷兵黩武之劳赋役转输之敝宜其仁丰义洽风移俗变焕然帝王之治复还其必贤于文景逺矣嗟乎天实不欲礼乐复兴邪抑四海自不幸而已矣
　　无为赞　　　　　　　　　　　司马光
　　为黄老者以心如死灰形如槁木为无为迂叟以为不然作无为赞
　　治心以正保躬以静进退有义得失有命守道在已成功则天为者败之不如自然
　　晋蔡谟赞　　　　　　　　　　王　回
　　晋自武帝酒色无度王公贵人竞以酒色相侈而王恺石崇尤甚恺使美人行酒劝客饮不尽辄杀美人崇常夜饮诸少年酒裴绰乘醉窃卧崇妾中明旦裴家遣车迎绰绰上车驰去崇闻大怒立杀数妾将讼绰于朝绰兄楷书请绰曰吾弟酒狂海内足知足下饮以狂药而反责之礼邪崇方慕楷欲交之亦惮其辞直乃止其后渡江诸君家徃徃犹袭故态纪瞻为尚书置酒请王导等观妓瞻爱妾能歌新声左仆射防军周顗乘酒于众中挑之而不得有司劾顗荒酒失仪元帝特诏宥焉是时在位盖不以淫醟为贬如此蔡谟独好礼自勅尝诣丞相导导方作伎设牀席谟不悦而去导亦不留客也谟曾孙廊廓子兴宗仍以好礼自勅达于朝虽时淫暴不敢稍侵媟之人称其家风云赞曰
　　古者牀策之言不逾阃而賔主燕享所以观礼乐讲仁义也乌有男女亡辨昼夜荒蛊羣于禽兽而反以为乐与此屠余所以知中山之亡夫永嘉之乱又验矣而渡江君臣犹不知以此相儆岂以风俗之败非召乱之著者邪呜呼迷哉而蔡氏出于其门独能世学好礼达而不污君子哉
　　嵇绍赞　　　　　　　　　　　王　回
　　世皆以嵇绍死得其所褒之子固爱其人行于乱世不污而能卒以忠为烈非其积累明于仁义孰能自信如此耶吾独怪康与晋实比为魏臣其诛也岂犯有司特晋方谋簒魏忌其贤而见图故康诛而魏亦自亡若绍可为兼父与君之仇者也力不能报犹且避之天下顾臣其子孙而为之死岂不谬哉
　　画赞　　　　　　　　　　　　李泰伯
　　工有图贵人之像者予哀其贤而无所遂也为之辞云道之可行君子乃出行而无成君子之疾位以名得名以位失古人丘壑岂徒自逸呜呼
　　九马图赞　　　　　　　　　　苏　轼
　　长安薛君绍彭家藏曹将军九马图杜子美所为作诗者也拳毛师子二骏在焉作九马赞
　　牧者万嵗绘者惟霸甫为作诵伟哉九马姚宋庙堂李郭治兵帝下毛龙以驭羣英我思开元今为几日筋骨应圗至三万匹云何寂寥跬步山川负盐挽磨泪湿九泉牝牡骊黄自以为至防其一毛弃我千里号齧是乘脂蜡其鞭道阻且长喟其永叹
　　二疎图赞　　　　　　　　　　苏　轼
　　惟天为健而不干时沈潜刚克以燮和之于赫汉髙以智力王凛然君臣师友道防孝宣中兴以法驭人杀盖韩杨盖三良臣先生怜之振袂脱屣使知区区不足骄士此意莫陈千载于今我观画图涕【一作泪】下沾襟
　　偃松屏赞　　　　　　　　　　苏　轼
　　予为中山守始食北岳松膏为天下冠其木理坚密瘠而不瘁信殖物之英烈也谪居罗浮山下地暖多松而不识霜雪如髙才胜人生绮纨家与孤臣孽子有间矣士践忧患安知非福防子过从南来画寒松偃盖为护首小屏为之赞曰
　　燕南赵北大茂之麓天僵雪峰地裂氷谷凛然孤清不能无生生此伟竒北方之精苍皮玉骨硗硗【阙】　方春不知沍寒秀发孺子介刚从我炎荒霜中之英以洗我瘴
　　三马图赞　　　　　　　　　　苏　轼
　　元祐初上方闭玉门关谢遣诸将太师文彦博宰相吕大防范纯仁建遣诸生游师雄行边勅武备师雄至熈河蕃官包顺请以所部熟户除边患师雄许之遂擒猾大首领鬼章青宜结以献百官皆贺且遣使告永裕陵时西域贡马首髙八尺龙颅而鳯膺虎脊而豹章出东华门入天驷监振鬛长鸣万马皆瘖父老纵观以为未始见也上方恭黙思道八骏在廷未尝一顾其后圉人起居不以时马有毙者上亦不问明年温溪心有良马不敢进请于边吏愿以餽太师潞国公诏许之蒋之竒为熈河帅西畨有贡骏马汗血者有司以非入贡嵗月留其使与马于边之竒为请乞不以时入事下礼部轼时为宗伯判其状云朝廷方却走马以粪正复汗血亦何所用事遂寝于时兵革不用海内小康马则不遇矣而人少安轼尝私请于承议郎李公麟画当时三骏马之状而使鬼章青宜结效之藏于家绍圣四年三月十四日轼在恵州谪居无事阅旧书画追思一时之事而叹三马之神骏乃为之赞曰
　　吁鬼章世悍骄奔贰师走嫖姚今在廷服虎貂效天骥立内朝八尺龙神超遥若将西燕西瑶帝念民乃下招尔归云逝房妖
　　王元之画像赞　　　　　　　　苏　轼
　　传曰不有君子其能国乎予尝三复斯言未尝不流涕太息也如汉汲黯萧望之李固吴张昭唐魏郑公狄仁杰皆以身徇义招之不来麾之不去正色而立于朝则豺狼狐狸自相吞噬故能消祸于未形救危于将亡使昏如公孙丞相张禹胡广虽累千百缓急岂可望哉故翰林王公元之以雄文直道独立当世足以追配此六君子者方是时朝廷清明无大奸慝然公犹不容于中耿然如秋霜夏日不可狎玩至于三黜以死有如不幸而处于众邪之间安危之际则公之所为必将惊世絶俗使斗筲穿窬之流心破胆裂岂特如此而已乎始予过苏州虎丘寺见公之画像想其遗风余烈愿为执鞭而不可得其后为徐州而公之曾孙汾为兖州以公墓碑示余乃追为之赞以附其家传云
　　维昔圣贤患莫已知公遇太宗允也其时帝欲用公公不少贬三黜穷山之死靡憾咸平以来独为名臣一时之屈万世之信纷纷鄙夫亦拜公像何以占之有泚其颡公能泚之不能已之茫茫九原爱莫起之
　　王仲仪真赞　　　　　　　　　苏　轼
　　孟子曰所谓故国者非有乔木之谓也有世臣之谓也又曰为政不难不得罪于巨室巨室之所慕一国慕之一国之所慕天下慕之夫所谓世臣者岂特世禄之人而巨室者岂特侈富之家也哉盖功烈已着于时德望已信于人譬之乔木封殖爱养自拱把以至于合抱者非一日之故也平居无事商功利课殿最诚不如新进之士至于缓急之际决大策安大众呼之则来挥之则散者惟世臣巨室为能余嘉祐中始识懿敏王公于成都其后从事于岐而公自许州移镇平凉方是时虏大举犯边转运使摄帅事与副总管议不合军无纪律边人大恐声揺三辅及闻公来吏士踊跃传呼旗帜精明鼓角讙亮虏即日解去公至燕劳将佐而已余然后知老臣宿将其功用盖如此使新进之士当之虽有韩白之勇良平之竒岂能坐胜黙成如此之捷乎熈宁四年秋余将徃钱塘见公于私第佚老堂饮酒至莫论及当世事曰吾老矣恐不复见子厚自爱无忘吾言既去二年而公薨又六年乃作公之真赞以遗其子巩词曰堂堂魏公配命仁祖显允懿敏维周之虎魏公在朝百度维正懿敏在外有闻无声髙明广大宜公宜相如木百围宜宫宜堂天既厚之又贵富之如山如河维安有之彼窭人子既陋且寒终劳永忧莫知其贤曷不观此佩玉剑履晋公之孙魏公之子
　　文与可飞白赞　　　　　　　　苏　轼
　　呜呼哀哉与可岂其多好好竒也欤抑其不试故艺也始予见其诗与文又得见其行草篆也以为止此矣既没一年而复见其飞白美哉多乎其尽万物之态也霏霏乎其若轻云之蔽月飜飜乎其若长风之巻斾也猗猗乎其若游丝之萦柳絮褭褭乎其若流水之舞荇帯也离离乎其逺而相属缩缩乎其近而不隘也其工至于如此而余乃今知之则余之知与可者固无几【阙】而其所不知者盖不可胜计也呜呼哀哉
　　师子屏风赞　　　　　　　　　苏　轼
　　润州甘露寺有唐李卫公所留陆探防画师子板余自钱塘移守胶西过而观焉使工人摹之置公堂中且赞之曰
　　圆其目仰其鼻奋髯吐舌威见齿舞其足前其耳左顾右踯喜见尾虽猛而和盖其戏严严髙堂护燕几啼呼颠沛走百鬼嗟乎妙哉古陆子
　　管防安画赞　　　　　　　　　苏　辙
　　余自龙川以归居頴已十有三年杜门幽居无以自适稍稍取旧书阅之将求古人而与之友盖于三国得一焉曰管防安盖防安少而遭乱渡海居辽东三十七年而归归于田庐不应朝命年八十有四而殁功业不加于人而余独何取焉取其明于知时而审于处已云尔盖东汉之衰士大夫以风节相尚其立志行义贤于西汉然时方大乱其出而应世鲜有能自全者頴川荀文若以智策辅曹公方其擒吕布毙袁绍皆笑谈而辨其才与张子房比然至九锡之议卒不能免其身彭城张子布忠亮刚简事孙氏兄弟成江东之业然终以直不见容力争公孙渊事君臣之义几絶平原华子鱼以德量重于曹氏父子致位三公然曹公之杀伏后子鱼将命至破壁出后而害之汝南许文休以人物臧否闻于世晚入蜀依刘璋先主将克成都文休逾城出降虽卒以为司徒而蜀人鄙之此四人者皆一时贤人也然直已者终害其身而枉已者终防其德处乱而能全非防安而谁与哉旧史言幼安虽老不病着白防布襦袴布裙宅后数十步有流水夏暑能策杖临水盥手足行园囿嵗时祀其先人絮帽布单衣荐馈跪拜成礼余欲使画工以意髣髴画之昔李公麟喜画有顾陆遗思今公麟死久矣恨莫能成吾意者姑为之赞曰
　　防安之贤无以过人余独何以谓贤贤其明于知时审于处已以能自全防安之老归自海东一亩之宫闭不求通白防布裙舞雩而风四时烝尝馈奠必躬八十有四蝉蜕而终少非汉人老非魏人何以命之天之逸民
　　王元之真赞　　　　　　　　　黄庭坚
　　天锡王公佐我太宗学问文章致于匪躬四方来庭上稍宴衎公含亢石责君尧舜采芝商洛以切直去惟是文章诗以独歩白发还朝泣思轩辕鸡犬鼎羣飞上天真宗好文且大用公太阿出匣公挺其锋龙怒鳞逆在廷岌岌万物并流砥柱中立古之遗直叔向以之呜呼王公其尚似之
　　孔北海赞　　　　　　　　　　陈师道
　　世以曹操为英雄虽孙仲谋甘出其下而文举以犬豕视之岂知不免而遂不屈盖其髙明下视之耳方操防时幸许绍之目以为重匈奴使来自谓不称而代捉刀其自处如此至其自比刘德谓袁绍不足数特居势使然耳德之死谓孔明曰如嗣子不肖君自取之其勤劳一世盖不为汉计岂为子孙计哉操非其比也操恶祢衡而畏杀士之名故以衡予刘表不以文举与人卒自杀之其不畏之亦至矣刘毅家四壁一掷百万世亦以为英雄小遇鹅炙丐乞如奴婢孰谓英雄而以一脔动其心哉此其操之类乎子曰枨也欲焉得刚刚者所以制公非胜人也是故自用之谓英自胜之为彊




　　宋文鉴巻七十五
　　钦定四库全书
　　宋文鉴巻七十六
　　宋　吕祖谦　编
　　碑文
　　唐狄梁公碑文　　　　　　　　范仲淹
　　天地闭孰将辟焉日月蚀孰将廓焉大厦仆孰将起焉神器坠孰将举焉岩岩乎克当其任者惟梁公之伟欤公讳仁杰字怀英太原人也祖宗髙烈本传在矣公为子极于孝为臣极于忠忠孝之外揭如日月者敢歌于庙中公尝赴并州掾过太行山反瞻河阳见白云孤飞曰吾亲在其下久而不能去左右为之感动诗有陟岵陟屺伤君子于役弗忘其亲之深于嗟乎孝之至也忠之所繇生乎公尝以同府掾当使絶域其母老疾公谓之曰奈何重太夫人万里之忧诣长史府请代行时长史司马方眦睚不协感公之义欢如平生于嗟乎与人交而先其忧况君臣之际乎公为大理寺丞决诸道滞狱万七千人天下服其平武卫将军权善才坐伐昭陵柏髙宗命戮之公抗奏不却上怒曰彼致我不孝左右筑公令出公前曰陛下以一树而杀一将军张释之所谓假有盗长陵一抔土则将何法以加之臣岂敢奉诏陷陛下于不道帝意解善才得恕死于嗟乎执法之官患在少恩公独爱君以仁何所存之逺乎髙宗幸汾阳宫道出妬女祠下彼俗谓盛服过者必有风雷之灾并州发数万人别开御道公为知顿使曰天子之行风伯清尘雨师洒道彼何害哉遽命罢其役又公为江南巡检使奏毁淫祠千七百所所存惟夏禹太伯季子伍员四庙曰安使无功血食以乱明哲之祠乎于嗟乎神犹正之而况于人乎公为宁州刺史能抚戎夏郡人纪之碑及迁豫州防稽王乱后缘坐七百人籍没者五千口有司促行刑公缓之密表以闻曰臣言似理逆人不言则辜陛下好生之意美成复毁意不能定彼咸非本心唯陛下矜焉勅贷之流于九原郡道出宁州旧治父老迎而劳之曰我狄使君活汝辈也相防哭于碑下斋三日而去于嗟乎古谓民之父母如公则过焉斯人也死而生之岂父母之能乎时宰相张光辅率师平越王之乱将士贪暴公拒之不应光辅怒曰州将忽元帅耶对曰公以三十万众除一乱臣彼胁从辈闻王师来乘城而降者万计公纵暴兵杀降以为功使无辜之人肝胆涂地如得尚方斩马剑加于君颈虽死无恨光辅不能屈奏公不逊左迁复州刺史于嗟乎孟轲有言威武不能挫是为大丈夫其公之谓乎为地官侍郎同鳯阁鸾台平章事为来俊臣诬搆下狱公曰大周革命万物惟新唐朝旧臣甘从诛戮因家人告变得免死贬彭泽令狱吏尝抑公诬引杨执柔公曰天乎吾何能为以首触柱流血被靣彼惧而谢焉于嗟乎防穽之中不义不为况庙堂之上乎契丹防冀州起公为魏州刺史以御焉时河朔震动咸驱民保郛郭公至下令曰百姓复尔业寇来吾自当之狄闻风而退魏人为之立碑未几入相请罢戍疏勒等四镇以肥中国又请罢安东以息江南之馈输识者韪之北狄再寇赵定间出公为河北道元帅狄退就命公为安抚大使前为突厥所胁从者咸逃散山谷公请曲赦河北诸州以安反侧朝廷从之于嗟乎四方之事知无不为岂虚尚清谈而已乎公在相日中宗幽房陵则天欲立武三思为储嗣一日问羣臣可否众称贺公退而不答则天曰廼有异议乎对曰有之昨陛下命三思募武士嵗时之间数百人及命庐陵王代之数日之间应者十倍臣知人心未厌唐德则天怒令策出又一日则天谓公曰我梦双陆不胜者何对曰双陆不胜宫中无子也复命策出又一日则天有疾公入问閤中则天曰我梦鹦鹉双翅折者何对曰武者陛下之姓相王庐陵王则陛下之羽翼也是可折乎时三思在侧怒发赤色则天以公屡言不夺一旦感悟遣中使密召庐陵王矫衣而入人无知者乃坐公于帘外而问曰我欲立三思羣臣无不可者惟俟公一言从之则与卿长保富贵不从则无复得与卿相见矣公从容对曰太子天下之本本一揺而天下动陛下以一心之欲轻天下之动哉太宗百战取天下授之子孙三思何与焉昔髙宗寝疾令陛下权亲军国陛下奄有神器数十年又将以三思为后如天下何且姑与母孰亲子与侄孰近立庐陵王则陛下万嵗后享唐之血食立三思则宗庙无祔姑之礼臣不敢爱死以奉制陛下其图焉则天感泣命褰帘使庐陵王拜曰今日国老与汝天子公哭于地则天命左右起之附公背曰岂朕之臣社稷之臣耶已而奏曰还宫无仪孰为太子复置庐陵王于龙门备礼以迎中外大悦于嗟乎定天下之业断天下之疑其至诚如神雷霆之威不得而变乎则天常命公择人公曰欲何为曰可将相者公曰如求文章则今宰相李峤苏味道足矣岂文士龊龊思得竒才以成天下之务乎荆州长史张柬之真宰相才诚老矣一朝用之尚能竭其心乃召拜洛州司马他日又问人于公对曰臣前言张柬之虽迁洛州犹未用焉改秋官侍郎及召为相果能诛张易之辈返正中宗复则天为皇太后于嗟乎薄文华重才实其知人之深乎公之勲德不可殚言有论议数十万言李邕载之别传论者谓松柏不天金石不柔受于天焉公为大理丞抗天子而不屈在豫州日拒元帅而不下及居相位而能复废主以正天下之本岂非刚正之气出乎诚性见于事业当时优游荐绅之中颠而不扶危而不持者亦何以哉仲淹贬守鄱阳移舟徒郡道过彭泽谒公之祠而述焉又系之云商有三仁弗救其灭汉有四皓正于未夺呜呼武暴如火李寒如灰何心不随何力可囘我公哀伤拯天之殃逆长风而孤骞溯大川以独航金可革公不可革孰为乎刚地可动公不可动孰为乎方一朝感通羣隂披攘天子旣臣而皇天下既周而唐七世发灵万年垂光噫非天下之至诚其孰能当
　　成都府新建汉文翁祠堂碑　　　宋　祁
　　蜀之庙食千五百年不絶者秦李公氷汉文公翁两祠而已氷为蜀凿离堆逐悍水以溉所及常无旱年西人德之因言氷身与水怪鬬鬬不胜死自是江无暴流蛟蜃怖藏人恬以生故侈大房殿嵗击羊豕雉鱼伐鼓啸籥倾数十州之人人得侍祠奔走鼓舞以娱悦神祝已传嘏而后敢安翁之治蜀开学校以诗书教人澡熨故俗长长少少亲亲尊尊百姓顺赖其后司马相如王褒扬雄以文章倡张宽以博闻显严遵李仲元以有道称何武入为三公汉家号令典章赫然与三代等蜀有儒自公始班固言之既详初公为礼殿以舍孔子及七十二子之象殿右庑作石室舍公像于中晚汉学焚有守曰髙朕能兴完之后人又作朕象进偶公室嵗时长吏率掾属诸生奉笾豆饔醪荐之于前防跽谨洁一再奠而退辞无敢不信焉氷以功公以德功易见德难知故祀虽偕而优狭异焉嘉祐二年予知益州往公祠至则区位湫偪埃蚀垢防不称所闻大惧礼益懈忽神弗临享其明年乃占学宫之西攻位鸠工弗亟弗迟作堂三楹张左右序及献庑大抵若干间布寻以度堂累常以度廷防窻以快显壮阖以严闭采有青丹陛有级夷瓦密栋彊若棘若飞乃肖公像于宇间绘相如等于东西壁本古学之复莫若朕本令学之盛莫若枢宻直学士蒋公堂故绘二公于其间皆配祠焉于是择日告成于神揖而升簠斝果湇脯修纷罗而有容可以告防趋而降罍樽巾洗席燎并施而不慁可以尽仪相者循循任者舒舒礼生于严广灵妥于间寂故也噫自公之来蜀之人自视若邹鲁宋兴名臣钜公踵相逮于朝先帝时巨猾再作乱弄库兵争剑阁是时蜀豪无一汚贼者羣顽愁窘不容喘而灭非人好忠家知孝使然耶所使然者不自公欤传曰非此族也不在祀典公在之矣则是祠之作愿自予而古无俾坏息云祠之兴同尚之贤则转运使赵抃及提防刑狱使者凡三人赞辅之勤自通判军州事祝谘以降六人营董之劳自兵马都督毛永保而下二人咸书象于西厢列官里于石室铭曰公二千石兮守大邦冠峩峩兮绂斯皇出有瑞节兮车骑罗石室孔卑兮人谓何新堂翼兮耽耽庭广直兮序岩岩吏奉承兮不哗神来格兮此其家俨羣贤兮并陈公所教兮如其仁庖鱼挺兮俎肉鲜神来享兮憺宛延公教在人兮无有颇蜀贤不乏兮才日多俗祥顺兮孝慈公祀百世兮庸可知
　　文潞公家庙碑　　　　　　　　司马光
　　先王之制自天子至于官师皆有庙君子将营宫室宗庙为先居室为后及秦非笑圣人荡灭典礼务尊君卑臣于是天子之外无敢营宗庙者汉世公卿贵人多建祠堂于墓所在都邑则鲜焉魏晋以降渐复庙制其后遂着于令以官品为所祀世之数差唐侍中王珪不令私庙为执法所紏太宗命有司为之营构以耻之是以唐世贵臣皆有庙及五代荡析土民求生有所未遑礼頽教陊庙制遂絶宋兴夷乱苏疲久而未讲仁宗皇帝闵羣臣贵穷公相而祖祢食于寝侪于庶人庆厯元年因郊祀赦听文武官依旧式立家庙令虽下有司莫之举士大夫亦以耳目不际徃徃不知庙之可设于家也皇祐二年天子宗祀礼成平章事宋公奏言有司不能推述先典明谕上仁因循顾望遂逾十载缘偷袭殊可嗟悯臣尝因进对屡闻圣言谓诸臣専殖第产不立私庙睿心至意形于叹息盖由古今异宜封爵殊制因疑成惮遂格诏书请下礼官儒臣识定制度于是翰林承防而下共奏请自平章事以上立四庙东宫少保以上三庙其余器服仪范俟更参酌以闻是嵗十二月诏如其请既而在职者违慢相尚迄今庙制卒不立公卿亦安故习常得诿以为辞无肯唱众为之者独平章事文公首奏乞立庙河南明年七月有诏可之然尚未知筑构之式靡所循依至和初西镇长安访唐朝之存者得杜岐公旧迹止余一堂四室及旁两翼嘉祐元年始仿而营之三年增置前两庑及门东庑以藏祭器西庑以藏家谱祊在中门之右省牲展馔涤濯在中门之左庖厨在其东南其外门再重西折而南出四年秋庙成以入辅出藩未尝逾时安处于洛元丰三年秋留守西都始衅庙而祀焉一旦授光以家谱曰予欲志族世之所从来及庙之所由立垂示后昆而为我叙其事欵于石光窃惟公追逺复古率礼兴化之盛德不可以无传虽自知不文不敢辞谨叙而铭之按谱云文氏之先出陈公子完以諡为氏与翼祖讳同至秦有丕生河东太守教教家平阳其后有韶汉末为扬州刺史自韶以来世乃可谱韶之六世孙频后魏末为太守频曽孙显儁以别驾从北齐髙祖起晋州就霸业战功居多终兖州刺史频之六世孙曰肃曰君洪肃仕隋为颍川郡丞名列循吏以公直抗宇文述老卑秩君洪从唐髙祖起晋阳为右卫将军太子建成余党攻宫门君洪首奋挺出战没频之八世孙曰晖曰播晖相中宗诛张易之夺武后天下归之唐用仇人防谪死峤南播有史学官至给事中君洪之曾孙羽为御史中丞肃之四世孙括为御史大夫括孙晦为太子賔客晦兄昕为义成节度使曍为散骑常侍荣冠当时自显儁至晦皆有传见于史其家自平阳成迁太平或迁蒲阪或迁寳鼎晦之从父昆弟晤为北都留守判官始居介休晤生汾州参军檖檖生馆馆生泽州録事参军即公之髙祖考也讳沼曾祖考讳某仕后唐厯晋城天池平城三主簿避晋髙祖讳更其氏曰文厯崞太谷二令汉髙祖即位复旧氏更名某汉失天下其支别者自归于晋阳复事之终岚州録事参军祖考讳某辟石州幕府弃官归乡里太宗皇帝平晋阳召之不起以庙讳故复为文氏考讳某以儒学进厯十三官所至以彊直勤敏振利攘害名闻达不可掩判三司闻拆磨勘司终主客郎中河东转运使其治行之详见于故平章事晏公参知政事王公所撰墓志及碑公贵朝廷褒荣三代赠官皆至太师中书令兼尚书令爵燕周魏三国公庙成泽州府君为第一室夫人某氏配燕公为第二室燕国太夫人宋氏配周公为第三室周国太夫人王氏越国太夫人郭氏配魏公居东室魏国太夫人耿氏鲁国太夫人申氏配公以庙制未备不敢作主用晋荀安昌公祠制作神板采唐周元阳议祀以元日寒食秋分冬夏至致斋一日又以或受诏之四方不常其居乃酌古诸侯载迁王之义作车奉神板以行此皆礼之从宜者也其铭曰
　　鬰彼乔木茂于苞根浩彼长川发于浚源矧人之先云谁敢谖天佑有宋诞生哲臣乃斡枢轴乃秉镕钧克厘克讲允武允文甘陵有妖悖暴纷嚣公徃逍遥不日而消仁祖遘疾羣心震栗公入宻勿四海清谧出殿方维为诸侯师以恵以绥不废其威至也民悦去也民思其思如何式謡且歌歌政之和在洛为多谋居之安畴如得民公自汾渚迁于洛浒允乐兹土采燕私处伊水洋洋山木苍苍是抡是剫是断是斵达于有洛是相是虞是卜是诹是筑是是植是扶是茨是涂作乐渠渠新庙既成室家是营公曰予居风雨是抚勿侈勿崇予躬是容人庳公堂公曰予康人隘公廷公曰予宁人勿予隘维子孙是赖人勿予庳维子孙是利克恭克俭予履予视俾躬之为美匪目之为丽庙堂既辟四室有侐豢牲孔硕导黍及稷豆笾既涤扫洒既备防酒既沛刲牲为饎乃荐乃陈苾苾芬芬祖考欣欣百嘏来臻天锡公祉强胡寿恺帝锡公禄崇营丰泰天匪公私公德是宜帝匪公优公勲是醻公拜稽首扬天子之休思纯终始式诒孙子子子孙孙勿替勿忘时奉烝尝保公之光烈
　　澶州灵津庙碑　　　　　　　　孙　洙
　　熈宁十年秋大雨霖河洛皆溢浊流汹涌初懐孟津浮梁又北注汲县南泛胙城水行地上髙出民屋东郡左右地最迫隘士尤疏恶七日乙丑遂大决于曹村下归先是积年稍背去吏惰不防楗积不厚主者又多以防埽卒给它役在者十才一二事失备豫不复可补塞隄南之地斗絶三丈水如覆盎破缶从空而下壬申澶渊以河絶流闻河既尽徙而南广深莫测坼岸东汇于梁山张泽泺然后派别为二一合南清河以入于淮一合北清河以入于海大川既盈小川皆溃积潦猥集鸿洞为一凡灌郡县九十五而濮齐郸徐四州为尤甚坏官舍民舍钜数万水所居地为田三十万顷天子哀悯元元为之旰食初遣公府掾徃俾之循视又遣御史徃委之经制虚仓廪开府库以赈救之徙民所过无得呵吏谨视遇不使失职假官地予民使之耕而民不至于太转徙质私牛于官贷之牛而牛不至于尽杀食其蠲除约省劳来安集凡以除民疾苦其事又数十然后人得不陷于死亡矣天子乃与公卿大议塞河初献计者有欲因其南溃顺水所趋筑为隄河输入淮海天子按图书凖地形览山川视水势以谓河所泛溢绵地数州其利与害何不熟计今乃欲捐置旧道创立新防弃已成而就难冀惮暂费而甘长劳夹大险絶地利使东土之民为鱼鼈食谓百姓何国家之事固有费而不可省劳而不获已者也天赞圣意圣与神谋诏以明年春作始修塞乃命都水吏考事期审功用计徒庸程畚筑峙糇防伐薪石异时治河皆户调健民多贱鬻货产巧为逃匿上虑人习旧常而胥动以浮言也先期戒转运使明谕所部告之以材出于公秋毫不以烦民然后民得安堵矣物或阙供皆厚价和市材湏徙运皆官给僦费唯是丁夫古必出于民者乃赋诸九路而以道里为之节适凡郡去河颇逺者皆免其自行而听使输钱以硕更则众虽费可不至于甚病而役虽劳可不至于甚疲矣材既告备矣工既告聚矣明年立号元丰天子遣官以牲玉祭于河而以闰正月丙戌首事方河盛决时广六百步既更冬春益侈十两涘之间遂逾千步始于东西签为隄以障水又于旁侧阏为河以脱水流渠为鸡距以酾水横水为锯牙以约水然后河稍就道而人得奏功矣既左右隄疆而下方益伤矣初仞河深得一丈八尺白水深至百一十尺奔流悍甚薪且不属士吏失色主者多病置闻请调急夫尽彻诸埽之储以佐其乏天子不得已为调于旁近郡俾得蠲来嵗春夫以纾民又以广固壮城卒数千人徃奔命悉发近埽积贮而又所蓄荐食藁数十万以赴之诏初责塞河吏于是人益竭作吏亦毕力俯瞰回渊重緷九埽而夹下之四月丙寅河槽合水势颇却而埽下湫流尚防隄若浮寓波上万众环视莫知所为先是运使创立新意制为横埽之法以遏絶南流至是天子犹以为意屡出细札宣示方略加精致诚潜为公祷祥应感发若有灵契五月甲戌朔新隄忽自定武还北流奏至羣臣入贺告类郊庙劳飨官师遂大庆赐自督帅而下至于勤事小吏颁器币各有差第功为三品各以次増秩焉濮齐郓徐四州守臣以立隄救水城得不没皆赐玺加奨吏卒自下楗至竣事而归凡特支库钱者四初天子闵徒之遘疾者连遣太医十数辈徃救治之以车载药而行春尚寒赐以襦袍天初暑给以台笠人悦致力用忘其劳于是又命籍其物故者厚以分防其家逃亡者听自出以贯编户乘急出夫者蠲春徭一嵗有半仁沾而恩洽矣自役兴至于隄合为日一百有九丁三万官健作者无虑十万人材以数计之为一千二百八十九万费钱米合三十万隄百一十四里诏名埽曰灵平立庙曰灵津归功于神也方天子忧埽于合未固永道内讧上下惴恐俄有赤虵游于埽上吏置蛇于盆祝而放之蛇亡而河塞天子闻而异之命褒神以显号而领于祠官曲加礼焉有诏臣洙作为庙碑以明着神贶臣洙窃迹汉唐而下河决常在于曹卫之域而列圣以来泛澶渊为尤数虽时异患殊而成功则一然必旷嵗厯年穷力殚费而后仅有克济固未有洪流横溃经费移徙不逾二年一举而能塞者也何则孝武瓠子甚可患也考今所决适值其地而害又逾于此焉然宣房之塞逺逾三十年费累亿万计乃至于天子亲临沈玉从官咸使负薪作为歌诗深自鬰悼其为艰久亦已甚矣视往揆今则知圣功博大闳逺古未有也呜呼河之为利害大矣功定事立夫岂易然哉主吏诚能揆明诏规永图不苟务裁费径役以日为功而使官无旷职卒无乏事缮治废隄常若水至庶几河定民安无决溢之患矣臣洙既奉诏为庙金石刻因得述明天子所以御灾捍患计深虑逺独得于圣心而成是殊尤絶迹遂及治河曲折在官调度与夫小大献力内外协心概见其力使后世有考焉臣洙谨拜手稽首而献文曰
　　浑浑河源导自积石逆折而东久辄羡溢维古神禹行水地中顺则所适不为防庸降及战国濒齐赵魏陂障以流与水争地酾为之渠利用灌溉水无所由因数为败由汉迄今千三百嵗出地而行患又滋大明明天子缵尧禹服恩均蛮貊泽润草木丁已孟秋霪雨漏河河徙而南千里涛波天子曰咨水实儆予勤民之力其得已乎申命郡司鸠材庀工上志先定庶言则同人乐输费吏罔遗力圣诚感通河即顺塞钜野既潴淮泗既道川无狂澜民得烝罩东土其乂徐方复宁芒芒原隰既夷且平水所渐地更为沃野人恣田牧施及牛马三宁士女相与歌呼防我圣功人其为鱼四郡守臣舞蹈上章防我圣功城其为隍帝厘山川鱼兽咸若万方归之如水赴壑凡厥士吏迨及庶民其谨护视烝徒孔勤维是汤河作固京室在廷靡思圣独前识九类攸叙六府允修丕冐自出覃被海陬归恵尔神落此新庙春秋承祀以祈灵保臣洙作颂本原休功刻是乐石摅之无穷







　　宋文鉴巻七十六
　　钦定四库全书
　　宋文鉴巻七十七
　　宋　吕祖谦　编
　　碑文
　　表忠观碑文　　　　　　　　　苏　轼
　　熈宁十年十月戊子资政殿大学士右谏议大夫知杭州军州事臣抃言故吴越国王钱氏坟庙及其父祖妃夫人子孙之坟在钱塘者一十有六在临安者十有一皆芜废不治父老过之有流涕者谨按故武肃王镠始以乡兵破走黄巢名闻江淮复以八都兵讨刘汉宏并越州以奉董昌而自居于杭及昌以越叛则诛昌而并越尽有浙东西之地传其子文穆王元瓘至其孙忠显王仁佐遂破李景兵取福州而仁佐之弟忠懿王俶又大出兵攻景以迎周世宗之师其后卒以国入觐三世四王与五代相终始天下之乱豪杰蜂起方是时以数州之地盗名字者不可胜数既覆其族延及于无辜之民罔有孑遗而吴越地方一千里帯甲十万铸山煑海象犀珠玉之富甲于天下然终不失臣节贡献相望于道是以其民至于老死不识兵革四时嬉游歌鼓之声相闻至于今不废其有德于斯民甚厚皇宋受命四方僭乱以次削平西蜀江南负其崄逺兵至城下力屈势穷然后束手而河东刘氏百战守死以抗王师积骸为城酾血为池竭天下之力仅乃克之独吴越不待告命封府库籍郡县请吏于朝视去其国如去传舍其有功于朝廷甚大昔窦融以河西归汉光武诏右扶风修理其父祖坟茔祠以太牢今钱氏功德殆过于融而未及百年而坟庙不治行道伤嗟甚非所以劝奨忠臣慰答民心之义也臣愿以龙山废佛祠曰妙因院为观使钱氏之孙为道士曰自然者居之凡坟庙之在钱塘者以付自然其在临安者以付其县之净土寺僧曰道防嵗各度其徒一人使世掌之籍其地之所入以时修其祠宇封殖其草木有不治者县令丞察之甚者易其人庶几永终不坠以称朝廷待钱氏之意臣抃昩死以闻制曰可其妙因院改赐名曰表忠观铭曰
　　天目之山苕水出焉龙飞鳯舞萃于临安笃生异人絶类离羣奋挺大呼从者如云仰天誓江月星晦防强弩射潮江海为东杀宏诛昌奄有吴越金劵玉册虎符龙节大城其居包落山川左江右湖控引岛蛮嵗时归休以燕父老晔如神人玉带毬马四十一年寅畏小心厥匪相望大贝南金五朝昏乱罔堪托国三王相承以待有德既获所归弗谋弗咨先王之志我继行之天胙忠孝世有爵邑允文允武子孙千亿帝谓守臣治其祠坟母俾樵牧愧其后昆龙山之阳岿焉新宫匪私于钱唯以劝忠非忠无君非孝无亲凡百有位视此刻文
　　上清储祥宫碑文　　　　　　　苏　轼
　　元祐六年六月丙午制诏臣轼上清储祥宫成当书其事之石臣轼拜手稽首言曰臣以书命待罪北门记事之成职也然臣愚不知宫之所以废与兴凡材用之所从出敢昩死请乃命有司具其事以诏臣轼始太宗皇帝以圣文神武佐太祖定天下既即位尽以太祖所赐金帛作上清宫朝阳门之内旌兴王之功且为五代兵革之余遗民赤子请命上帝以至道元年正月宫成民不知劳天下颂之至庆厯三年十二月有司不戒于火一夕而烬自是为荆棘瓦砾之场凡三十七年元丰二年二月神宗皇帝始命道士王太初居宫之故地以法箓符水为民禳禬民趋归之稍以其力修复祠宇诏用日者言以宫之所在为国家子孙也乃赐名上清储祥宫且赐度牒与佛庙神祠之遗利为钱一千七百四十七万又以官田十四顷给之刻玉如汉张道陵所用印及所被冠佩剑履以赐太初所以宠之者甚备宫未成者十八而太初卒太皇太后闻之喟然叹曰民不可劳也兵不可役也大司徒钱不可废也而先帝之意不可以不成乃敕禁中供奉之物务从约损斥卖珠玉以巨万计凡所谓以天下养者悉归之储祥积防所赐为钱一万七千六百二十八万而宫乃成内出白金六千三百余两以为香火华之用召道士刘应真嗣行太初之法命入内供奉官陈衍典领其事起四年之春讫六年之秋为三门两庑中大殿三旁小殿九钟经楼二石坛一建斋殿于东以待临幸筑道馆于西以居其徒凡七百余间雄丽靖深为天下伟观而民不知有司不与焉呜呼其可谓至德也已矣臣谨按道家者流本出于黄帝老子其道以清净无为为宗以虚明应物为用以慈俭不争为行合于周易何思何虑论语仁者静寿之说如是而已自秦汉以来始用方士言乃有飞僊变化之术黄庭大洞之法太上天真木公金母之号廷康赤明龙汉开皇之纪天皇太乙紫防北极之祀下至于丹药竒技符箓小数皆归于道家学者不能必其有无然臣尝切论之黄帝老子之道本也方士之言末也修其本而末自应故仁义不施则韶濩之乐不能以降天神忠信不立则射乡之礼不能以致刑措汉兴盖公治黄老而曹参师其道以谓治道贵清静而民自定以此为政天下歌之曰萧何为法讲若画一曹参代之守而勿失载其清静民以宁壹其后文景之治大率依本黄老清心省事薄敛缓狱不言兵而天下富臣观上与太皇太后所以治天下者可谓至矣检身以律物故不怒而威捐利以予民故不藏而富屈已以消兵故不战而胜虚心以观世故不察而明虽黄帝老子其何以加此本既立矣则又恶衣菲食卑宫室陋器用斥其赢余以成此宫上以终先帝未究之志下以为子孙无疆之福宫成之日民大和防鼓舞讴歌声闻于天天地喜答神祗来格祝史无求福禄自至时万时亿永作神主故曰修其本而末自应岂不然哉臣既书其事皇帝若曰大哉太祖之功太宗之德神宗之志而圣母成之汝作铭诗而朕书其首曰上清储祥宫碑臣轼拜手稽首献铭曰天之苍苍正色非耶其视下也亦若斯也我作上清储祥之宫无以来之其肯我从元祐之政媚于上下何修何营曰是四者民怀其仁吏服其亷鬼畏其正神予其谦帝既子民维子之视云何事帝而瘠其子允哲文母以公灭私作宫千柱人初不知于皇祖宗在帝左右风马云车从帝来狩阅视新宫察民之言佑我文毋及其孝孙孝孙来飨左右耆耇无竞惟人以燕我后多士为祥文母所培我膺受之笃其成材千石之钟万石之虡相以铭诗震于四海
　　伏波将军庙碑文　　　　　　　苏　轼
　　汉有两伏波皆有功德于岭南之民前伏波邳离路侯也后伏波新息马侯也南越自三代不能有秦虽逺通置吏旋复为夷邳离始伐灭其国开九郡然至东汉二女子侧贰反海南震动六十余城时世祖初平天下民劳厌兵方闭玉关谢西域况南荒何足以辱王师非新息苦战则九郡左袵至今矣由此论之两伏波庙食于岭南均也古今所传莫能定于一自徐闻渡海适朱崖南望连山若有若无杳一髪耳舣舟将济栗防魄海上有伏波祠元丰中诏封忠显王凡济海者必卜焉曰某日可济乎必告而后敢济使人信之如度量衡石必不吾欺者呜呼非盛德其孰能如此自汉以来朱崖儋耳或置或否扬雄有言曰朱崖之弃捐之力也否则介鳞易我衣裳此言施于当时可也自汉末至五代中原避乱之人多家于此今衣冠礼乐盖班班然矣其可复言弃乎四州之人以徐闻为咽喉南北之济者以伏波为指南事神其可不恭轼以罪谪儋耳三年今乃获还海北往反皆顺风无以答神贶乃碑而铭之铭曰至险莫测海与风至幽不仁此鱼龙至信可恃汉两公寄命一叶万仞中自此而南洗汝胸抚循民夷必清通自此而北端汝躬屈伸穷达常正忠生为人英殁愈雄神虽无言我意同
　　记
　　来贤亭记　　　　　　　　　　柳　开
　　人之学业文章行事烈烈有称者虽前古而生孰不愿与之游恨乎已之后时而出也同世而借立并能而齐名则反有不相识相知者亦有识而不知者吾观乎斯二者经史子集之中或絶言而不相谈或曾言而不相周有之多矣吾静思之未尝不为惜是夫当时力不相及者乎是夫当时义不相賔者乎因而诲人吾所以异是于世矣乃作此亭在东郊厥有意乎命曰来贤也吾欲举天下之人与吾同道者悉相识而相知也有能闻于吾欲信而来于是也有未闻于吾欲知而来于是也有先达于吾者吾欲趋而来于是也有后进于吾者吾欲诱而来于是也有务胜于吾者吾欲让而来于是也有推退于吾也吾欲尊而来于是也大者吾将仰之小者吾将俯之贵者吾将奉之贱者吾将崇之极吾心而尽于世合吾道而比于时呜呼若曰子将来贤之徒于人人将来贤之名于子者吾又非斯志也盖欲夫是亭也不独如前言而已耳亦将化今而警古矣
　　待漏院记　　　　　　　　　　王禹偁
　　天道不言而品物亨嵗功成者何谓也四时之吏五行之佐宣其气矣圣人不言而百姓亲万邦宁者何谓也三公论道六卿分职张其教矣是知君逸于上臣劳于下法乎天也古之善相天下者自咎防至房魏可数也是不独有其德亦皆务于勤尔况夙兴夜寐以事一人卿大夫犹然况宰相乎朝廷自国初因旧制设宰相待漏院于丹鳯门之右示勤政也至若北阙向曙东方未明相君启行煌煌火城相君至止哕哕銮声金门未辟玉漏犹滴彻盖下车于焉以息待漏之际相君其有思乎其或兆民未安思所泰之四夷未附思所来之兵革未息何以弭之田畴多芜何以辟之贤人在野我将进之佞臣立朝我将斥之六气不和灾荐至愿避位以禳之五刑未措欺诈日生请修德以厘之忧心忡忡待旦而入九门既启四聪甚迩相君言焉时君纳焉皇风于是乎清夷苍生以之而富庶若然则总百官食万钱非幸也宜也其或私讐未复思所逐之旧恩未报思所荣之子女玉帛何以致之车马玩器何以取之奸人附势我将陟之直士抗言我将黜之三时告灾上有忧色搆巧词以悦之羣吏弄法君闻怨言进谄容以媚之私心慆慆假寐而坐九门既开重瞳屡廻相君言焉时君惑焉政柄于是乎隳哉帝位以之而危矣若然则死下狱投逺方非不幸也亦宜也是知一国之政万人之命悬于宰相可不慎欤复有无毁无誉旅进旅退窃位而苟禄备员而全身者亦无所取焉棘寺小吏王禹偁为文请志院壁用规于执政者
</div>
    <div class="pagination">
<a href="宋文鉴_page47.html">上一页</a><span>...</span><a href="宋文鉴_page43.html">43</a><a href="宋文鉴_page44.html">44</a><a href="宋文鉴_page45.html">45</a><a href="宋文鉴_page46.html">46</a><a href="宋文鉴_page47.html">47</a><span class="current-page">48</span><a href="宋文鉴_page49.html">49</a><a href="宋文鉴_page50.html">50</a><a href="宋文鉴_page51.html">51</a><a href="宋文鉴_page52.html">52</a><a href="宋文鉴_page53.html">53</a><span>...</span><a href="宋文鉴_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
