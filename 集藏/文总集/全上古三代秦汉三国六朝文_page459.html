<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 459 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 459 页/共 658 页</h1>
    <div class="content">　　淑质非不丽，难以之百年。储宫非不贵，岂若登云天。王子爱清净，区中实嚣喧。冀见浮丘公，与尔共缤翻。（初学记二十三。）
　　◇岩下见一老翁四五少年赞
　　衡山采药人，路迷粮亦绝。过息岩下坐，正见相对说。一老四五少，仙隐不可别。其书非世教，其人必贤哲。（《初学记》二十三。）
　　和范光禄祗洹像赞（三首并序）
　　范侯远送像赞，命余同作。神道希微，愿言所属。辄总三首，期之道场。
　　◇佛
　　惟此大觉，因心则灵。垢尽智照，数极慧明。三达非我，一援九生。理阻心行，道绝形声。
　　◇菩萨
　　若人仰宗，发性遗虑。以定养慧，和理斯附。爰初四等，终然十住。涉求至矣，在外皆去。
　　◇缘觉声闻合
　　厌苦情多，兼物志少。如彼化城，权可得宝。诱以涅，救尔生老。肇元三车，翻乘一道。（并《广弘明集》十五。）
　　◇维摩经十譬赞（八首）
　　△聚沫泡合
　　水性本无泡，激流遂聚沫。即异成貌状，消散归虚壑。君子识根本，安事劳与夺。愚俗骇变化，横复生欣怛。（《艺文类聚》七十六。）
　　△焰
　　性内相表状，非炎安知火？新新相推移，荧荧非向我。如何滞著人，终岁迷因果。
　　△芭蕉
　　生分本多端，芭蕉知不一。含萼不结核，敷华何由实。至人善取譬，无宰谁能律。莫昵缘合时，当视分散日。（《艺文类聚》七十六。）
　　△聚幻
　　幻工作同异，谁谓复非真。一从逝物过，既往亦何陈。谬者疑久近，远者皆自宾。勿起离合情，会无百代人。（《艺文类聚》七十六。）
　　△梦
　　觉谓寝无知，寐中非无见。意状盈眼前，好恶迭（一作「迷」。）万变。既悟眇已往，惜为浮物恋。孰视婆娑尽，宁当非赤县。
　　△影响合
　　影响顺形声，资物故生理。一旦挥霍去，何因相像似。群有靡不然，昧漠呼自己。四色尚无本，八微欲安恃。（《艺文类聚》七十六。）
　　△浮云
　　泛滥明月阴，荟蔚南山雨。能为变动用，在我竟无取。俄巳就飞散，岂复得攒聚。诸法既无我，何由有我所。
　　△电
　　倏烁惊电过，可见不可逐。恒物生灭後，谁复核迟速。慎勿空留念，横使神理恧。发已道易孚，忘情长之福。（已上并见《释藏》肥九，《广弘明集》十五。）
　　◇侍泛舟赞
　　泛兮游兰池，渚相委兮石参差。日隐云兮月照林，风辽冷兮水涟漪。（《初学记》二十五。）
　　◇书帙铭
　　怀幽卷赜，戢妙抱密。用舍以造，舒卷不失。亮惟勤玩，无或暇逸。（《艺文类聚》五十五，《御览》六百六。）
　　◇佛影铭（并序）
　　夫大慈弘物，因感而接，接物之缘，端绪不一。难以形检，易以理测。故已备载经传，具著记论矣。虽舟壑缅谢，像法犹在，感运钦风，日月弥深，法显道人，至自洹，具说佛影，偏为灵奇。幽岩嵌壁，若有存形。容仪端庄，相好具足。莫知始终，常自湛然。庐山法师，闻风而悦。於是随喜幽室，即考空岩。北枕峻岭，南映氵彪涧，摹拟遗量，寄托青彩。岂唯像形也笃，故亦传心者极矣。道秉道人远宣意旨，命余制铭，以充刊刻。石铭所始，实由功被。未有道宗崇大，若此之比。岂浅思肤学，所能宣述。事经徂谢，承眷罔已。辄罄竭劣薄，以诺心许。徽猷秘奥，万不写一。庶推诚心，颇感群物，飞有革音之期，阐提获自援之路。当相寻於净土，解颜於道场。圣不我欺，致果必报。援笔兴言，情迫其概。
　　群生因染，六趣牵缠。七识迭用，九居屡迁。剧哉五阴，卷矣四缘。遍使转轮，苦根，未已，转轮在己，四缘云薄，五阴火起。正觉，是极是理。动不伤寂，行不乖止。晓尔长梦，贞尔沈讠皮。以我神明，成尔灵智。我无自我，实承其义。尔无自尔，必祛其伪。伪既殊途，义故多端。因声成韵，即色开颜。望影知易，寻响非难。形声之外，复有可观。观远表相，就近暖景。匪质匪空，莫测莫领。倚岩军林，傍潭鉴井。借空传翠，激光发ぁ。金好冥漠，白豪幽暖。日月居诸，胡宁斯慨。曾是望僧，拥诚俟对。承风遗则，旷若有概。敬图遗纵，疏凿峻峰。周流步栏，窈窕房栊。激波映墀，引月入窗。云往拂山，风来过松。地势既美，像形亦笃。彩淡浮色，群视沈觉。若灭若无，在摹在学。由其洁精，能感灵独。诚之云孚，惠亦孔续。嗟尔怀道，慎勿中惕，弱丧之推，阐提之役。反路今睹，发蒙兹觌。式厉厥心，时逝流易。敢铭灵宇，敬告震锡。（《释藏》肥九，《广弘明集》十五。）
　　◇武帝诔
　　九有同悲，四海等哀。矧伊下臣，思恋徘徊。敢遵前典，式述圣徽。乃作诔曰：
　　舜潜历岩，高晦泗渚，龙德而隐，风积乃举，皇之遁世，屯难方阻。眷此区寰，闵尔沦胥。太元之季，权戚携薄，隆安之初，主相蒙弱。岳牧纠虔，朝廷纷错。妖横乘巢，蛟喷鲸跃。既扰奥区，遂斥帝廛。乱离斯瘼，不後不先。实赖明哲，授手康旃。纪度回薄，馀分成闰。旧晋中微，伪楚籍衅。蹑彼潜机，整此英阵。推亡必朽，固存斯振。卢循负险，肆慝遐岭。殄我江豫，迫我台省。民既摇荡，国将迁鼎。乘驺归辕，式固皇境。弘危济险，弭难释殆。虎骑骛隰，舟师涨海。倾穴寻窠，穷幽测昧。昔去洛戚，息肩江弥金。世更十君，年逾百祀。国绝兴复，家成桑梓。荒默莫恤，颓国谁耻。夏典载禹，九道是行。商诏述汤，兼攻是并。勤彼周流，协此经营。仗钺伐鼓，赫赫明明。乃敕众师，竟执戎昭。诲以三略，惠以六韬。云撤周京，席卷秦郊。复礼前茔，雪愧旧朝。既清西关，将旋东道。中憩徐豫，兼应燕赵。业盛曩代，惠侔大造。泽及四海，功格八表。悠悠声教，绵绵川陆。北献毡裘，南贡金竹，ヮ首冠弁，穿胸敛服，寒穴欣日，巢栖玩屋，匪惟遐谭。灵物偕就，孰是人事。自天所，甘露芝草。祥云瑞宿，嘉禾连木。素鸟皓兽，昔之所感。讴颂同音，今之所应。幽显一心，宋克虞德。晋犹唐钦，曰总八绂。於兹三龄，四维开张。九流昭明，敦俭务素。钦贤爱萌，制规作训。阐校修经，礼乐已甄。云雨未弘，将陟井陉。薄埽白登，北朔渴望。飞旌衡朋，东岱灵迟。玉牒金滕，天地不仁。苍生寡福，己荷一遇。弃我何速，梁颠太颓。甘殒以赎，同轨毕至。率土咸哀，殊方均服。栾栾素，洒泪成雨。响叫如雷，史臣考卜。高山开基，贞龟无远。迁灵有期，嗣皇擗В。群后崩悲，孰云不戚。痛百在兹，惟祖之夕。流火始变，秋月未永。飞漏急箭，鸣箫哀敫。金觞虚奠，列驾长隧。发辇华殿，华殿既谢，长隧是幸。双盖踌躇，六闲引领，攀援容貌，眷恋俄顷。哀哀百僚，长辞含鲠，奉教百朝，执鞭王始。从履五牧，年历十祀，天光下济，谬蒙眷齿。愧微刀笔，颇预游止，垂幕侍讲，接筵食理。修曙朗夕，登台泛沼。匪月匪日，无晏无早，如何一旦，缅邈穹昊。徽容未远，圣灵超然，收泪即路，含戚何言。风霜萧瑟，山海苍茫，地苦情矜，节速心伤。孰是幽哀，实恋我皇。情思如环，萱苏岂忘。（《艺文类聚》十三，又见北堂书钞一百五十八。）
　　◇庐陵王诔（并序）
　　事非淮南，而痛深於中雾。迹非任城，而暴甚於仰毒。托体皇极，衔怨至尽。岂惟有识伤慨，故亦率土凄心。盖出罔己之悲，以陈酸切之事云尔。
　　哀哀君王，终仁且德，在枉无言，即罪有默。曾是忍虐，古来一酷。身微咎累，痛逾鸩毒。何斯祸斯，乃怨乃辱。命如可延，人百有赎。矜急景之难留，悼惊波之易沦。自君王之冥漠，历弥稔於此春。怜鸣禽之响谷，视乔木之陵云。咸感节而兴悦，独怀悲而莫申。侯射隼於高墉。赫王典以正刑。服二辜於犭比犴，致九伐於南荆。发酸痛於仁诏，令宠赠於哀心。布凄怆於帝言，摅绸缪於皇音。（《艺文类聚》四十五。）
　　◇庐山慧远法师诔（并序）
　　道存一致，故异化同晖；德合理妙，故殊方齐致。昔释安公振玄风於关右，法师嗣沫流於江左，闻风而说，四海同归。尔乃怀仁山林，隐居求志，於是众僧云集，勤修净行，同法餐风，栖迟道门，可谓五百之季，仰绍舍卫之风，庐山之畏，俯传灵鹫之旨，洋洋乎未曾闻也。予志学之年，希门人之末，惜哉诚愿弗遂，永违此世，春秋八十有四，义熙十三年秋八月六日死。（案，《高僧传》作「义熙十二年卒，年八十三」，与此异。）年逾纵心，功遂身亡，有始斯终，千戴垂光，呜呼哀哉，乃为诔曰：
　　於昔安公，道风允被。大法将尽，颓纲是寄。体静息动，怀贞整伪。事师以孝，养徒以义。仰弘如来，宣扬法雨。俯授法师，威仪允举。学不窥牖，鉴不出户。粳粮虽御，《蜀犬》为苌楚。朗朗高堂，肃肃法庭。既严既静，愈高愈清。从容音旨，优游仪形。广演慈悲，饶益众生。堂堂其气，其资。总角味道，辞亲随师。供奉三宝，析微辨疑。盛化济济，仁德怡怡。於焉问道，四海承风。有心载驰，戒德鞠躬。令声续振，五浊暂隆。弘道赞扬，弥虚弥冲。十六王子，孺童先觉。公之出家，年未志学。如彼邓林，甘露润泽；如彼琼瑶，既磨既琢，大宗戾止，座众龙集。聿来胥宇，灵寺奚立。旧望研几，新学时习。公之勖之，载和载辑，乃修什公，宗望交泰，乃延禅众，亲承三昧，众美合流，可上可大，穆穆道德，超於利害。六合俱否，山崩海竭。日月沉晖，三光寝晰，众麓摧柯，连波中结，鸿化垂绪，微风永灭，呜呼哀哉，生尽冲素，死增伤凄，单絷土椁，示同敛骸，人天感悴，帝释恸怀，习习遗风，依依馀凄，悲夫法师，终然是栖，室无停响，途有广蹊。呜呼哀哉，端木丧尼，哀直六年，仰慕洙泗，俯惮弟筌。今子门徒，实同斯难。晨埽虚房，夕泣空山。呜呼法师，何时复还，风啸竹柏，云霭岩峰，川壑如泣。山林改容，自昔闻风。志愿归依，山川路邈。心往形违，始终衔恨。宿缘轻微，安养有寄。阎浮无希，呜呼哀哉。（《释藏》轻八、《广弘明集》二十三。）
　　◇昙隆法师诔（并序）
　　夫协理置论，百家未见其是，因心自了，一己不患其踬，而终莫相辨。我若咸叹，翻沦得拔，竟知於谁，冀行迹立，则善恶靡征。欲声名传，则薰莸同歇。然意非身之所挫，期出命之所恨者，目所亲觌，见之若人矣，慧心朗识。发於髫辫，生自豪华，家赢金帛。加以巧乘骑，解丝竹，秣绝景於康衢，弄弦管於华肆者，非徒经旬涉朔，弥历年稔而已。谅赵李之咸阳，程郑之临矣。既而永夜独悟，中饮兴叹。曰：悲夫，欣厌迭来，终归忧苦，不杜其根，於何超绝？且三界回沉，诸天倏瞬，况齐景牛山，赵武企阴，催促节物，逼迫霜露。推此愿言，伊何能久？慨然有摈落荣华，兼济物我之志。母氏矜其心，姊弟申其操，遂相许诺，出家求道，一身既然，阖门离世，妻子长绝。欢娱永谢，岂唯向之靡乐，判之盛年。终古恩爱，於今仳别矣。旅舟南溯，投景庐岳。一登石门香炉峰，六年不下岭，僧众不堪其操，法师不改其节，援物之念，不以幽居自抗，同学婴疾，振锡万里相救。余时谢病东山，承风遥羡，岂望人期，颇以山招，法师至止。鄙人荣役，前诗叙粗已记之，故不重烦。及中间反山，成说款尽，遂获接栋重崖，俱回涧，茹芝术而共饵，披法言而同卷者，再历寒暑，非直山阳靡喜愠之容，令尹一进已之色。实明悟幽微，祛涤近滞，荡吝澡垢，日忘其疾。庶白首同居，而乖离无象，信顺莫归，征集何缘？晚节罹，远见参寻。至止阻阔，音尘殆绝，值暑遘疾，未旬即化，诚存亡命也。此行颇实有由，承凶感痛，实百常情，纸墨几时，非以斯名。盖钦志节，追感平生，自不能默已，故投怀援笔，其辞曰：
　　仰寻形识，俯探理类，采声知律，拔茅观汇。物以灵异，人以智贵，即是神明，观鉴意谓。爰初在稚，慧心夙察，吐嗡芳华，怀抱日月。如彼兰苑，风过气越。如彼天倪，云被光发。求名约身，规操束己。傥或遇世，曾未近似。生以意泰，意管生理。孰是欢慰，程郑赵李。家畜金缯，才练艺技，骧首挥霍，繁弦绮靡。酒娱调促，意妍服侈。朝迫景曛，夕忌星徒，悠悠白日，凄凄良夜。年往欢流，厌来情舍。苦乐环回，终卒代谢。弃而更适，生速名偕，谁能易夺？何术推移？精粗浑淆，善恶参差。即心有限，在理莫规。试核众肆，庶获所窥。道家踬近，群流缺远，假名恒谁，傍义岂反？独有兼忘，因心则善。伤物沉迷，羡彼驱遣。变服京师，振锡庐顶，长别荣冀，永息幽岭。含华袭素，去繁就省，人苦其难，子取其静。昏之视明，即愚成绝。智之秉情，对理斯涅。吝既弗祛，滞亦安拔。子之矜之，为尔苦节。节苦在己，利贞存彼。以明暗逝，以慈累徙。欲以援物，先宜济此。发轸情违，终然理是。梁鸿携妻，荷见子。鸡黍接人，行歌通己。於世曰高，於道殊鄙。始见法师，独绝神理。形寿易尽，然诺难判。乘心即化，弃身靡叹。怀道弥厉，景命已晏。矜物辞山，终身旅馆。呜呼哀哉，魂气随之。延陵已了，鸢蝼同施。漆园所晓，委骸空野。岂异岂矫，幸有遗馀。聊给虫鸟，呜呼哀哉。缅念生平，同幽共深。相率经始，偕是登临。开石通涧，剔柯疏林。远眺重叠，近瞩岖。事寡地闲，寻微探赜。何句不研，奚疑弗析。帙舒轴卷，藏拔纸襞。问来答往，俾日馀夕。沮溺耦耕，夷齐共薇。迹同心欢，事异意违。承疾怀灼，闻凶懑悲。孰云不痛，零泪沾衣。呜呼哀哉，行久节移，地边气改，终秋中冬，逾桂投海。永念伊人，思深情倍。俯谢常人，仰愧无待。呜呼哀哉。（并《广弘明集》二十五。）
　　◎谢瞻
　　瞻字宣远，一名檐，字通远，灵运从兄。（案，《瞻传》云，瞻文章与族叔混、弟灵运相抗，是瞻为兄也。考瞻卒於永初二年，年三十五，灵运诛於元嘉十年，年四十九，则灵运长於瞻二岁，疑有一误。）仕晋为桓伟安西参军楚台秘书郎。解职，为刘柳建威长史，寻为武帝镇军参军，又为琅邪王大司马参军，转主簿、安成相、中书侍郎。宋国中书黄门侍郎、相国从事中郎，出为豫章太守，永初二年卒，有集三卷。
　　◇安成郡庭枇杷树赋
　　伊南国之嘉木，伟邦庭而延树，禀金秋之清条，抱东阳之和煦。肇含葩於结霜，成炎果乎纤露，高临甍首，傍拂阶路。（《艺文类聚》入十七。）
　　◇临终遗弟晦书
　　吾得启体幸全，归骨山足，亦何所多恨。弟思自勉厉，为国为家。（《宋书·谢瞻传》，又略见《南史》十九。）
　　紫石英赞（见《宋书·谢瞻传》，亡。）
　　◎谢晦
　　晦字宣明，瞻弟，仕晋为孟昶建威中兵参军，又为武帝太尉参军，署刑狱贼曹，转豫州治中从事，入为太尉主簿，转从事中郎。宋台建，为右卫将军，加侍中。宋受禅，迁中领军，以佐命功封武昌县公，转领军将军散骑常侍。少帝即位，加领中书令，寻与徐羡之、傅亮行废立，出为都督荆湘雍益宁北秦七州诸军事抚军将军，领护南蛮校尉荆州刺史。文帝即位，加使持节，寻进号卫将军，加散骑常侍。元嘉三年，举兵拒命，为檀道济所破，伏诛。（案，《何承天传》云，晦将见讨，使承天造立表檄，则晦传所载之二表及檄，当编入《承天集》中。）
　　◇悲人道
　　悲人道兮，悲人道之实难。哀人道之多险，伤人道之寡安。懿华宗之冠胄，固清流而远源。树文德於庭户，立操学於衡门。应积善之馀，当履福之所延。何小子之凶放，实招祸而作愆。
　　值革变之大运，遭一顾於圣皇。参谋猷於创物，赞帝制於宏纲。出治戎於禁卫，入关言於帷房。分河山之组，继文武之龟章。禀顾命於西殿，受遗寄於御床。伊懦劣其无节，实怀此而不忘。荷隆遇於先主，欲报之於後王。忧托付之无效，惧愧言於存亡。谓继体其嗣业，能增辉於前光。居遏密之未几，越礼度而缅荒。普天壤而殒气，必社稷之沦丧。矧吾侪之体国，实启处而匪遑。藉亿兆之一志，固昏极而明彰。谅主尊而民晏，信卜祚之无疆。国既危而重构，家已衰而载昌。获扶颠而休否，冀世道之方康。
　　朝褒功以疏爵，命服於西蕃。奏箫管之嘈Γ，拥朱旄之赫煌。临八方以作镇，响文武之桓桓。厉薄弱以为政，实忘食於日旰。岂申甫之敢慕，庶惟宋之屏翰。甫逾历其三稔，实周回其未再。岂有虑於内（缺四字。）其云裁。痛夹辅之二宰，并加辟而靡贷。哀弱息之从祸，悲发中而心。
　　伊荆汉之良彦，逮文武之子民。见忠贞而弗亮，睹理屈而莫申。皆义概而同愤，咸荷戈而竞臻。浮舳舻之奕奕，陈车骑之桓桓。观人和与师整，谓兹兵其谁陈。庶亡魂之雪怨，反泾、渭於彝伦。齐轻舟於江曲，殄锐敌其皆湮。勒陆徒於白水，寇无反於只轮。气有捷而益壮，威既肃而弥振。嗟时哉之不与，迕风雨以逾旬。我谋战而不克，彼继奔其蹑尘。乏智勇之奇正，忽孟明而是遵。苟成败其有数，岂怨天而尤人。恨矢石之未竭，遂摧师而覆陈。诚得丧之所遭，固当之其无吝。痛同怀之弱子，横遭罹之殃衅。智未穷而事倾，力未极而莫振。誓同心於锋镝，我怯劣而愆信。愍弟侄之何辜，实吾咎之所婴。谓九夷其可处，思致免以全生。嗟性命之难遂，乃窘绁於边亭。亦何忤於天地，备艰危而是丁。
　　我闻之於昔诰，功弥高而身蹙。霍芒刺而幸免，卒倾宗而灭族。周叹贵於狱吏，终下蕃而靡鞠。虽明德之大贤，亦不免於残戮。怀今惮而忍人，忘向惠而莫复。绩无赏而震主，将何方以自牧。非分石之圜照，孰违祸以取福。著殷鉴於自古，岂独叹於季叔。能安亲而扬名，谅见称於先哲。保归全而终孝，伤在余而皆缺。辱历世之平素，忽盛满而倾灭。惟尝与洒扫，痛一朝而永绝。问其谁而为之，实孤人之险戾。罪有逾於丘山，虽百死其何雪。
　　羁角偃兮衡闾，亲朋交兮平义。虽履尚兮不一，隆分好兮情寄。俱惮耕兮从禄，睹世道兮艰讠皮。规志局兮功名，每谓之兮为易。今定谥兮阖棺，惭明智兮昔议。虽待尽兮为耻，嗟厚颜兮靡置。长揖兮数子，谢尔兮明智。百龄兮浮促，终焉兮斟克。卧尽兮斧斤，理命兮同得。世安彼兮非此，岂晓分兮辨惑。御庄生之达言，请承风以为则。（《宋书·谢晦传》。）
　　◎谢元
　　（元字有宗，灵运从祖弟，元嘉中为殿中曹郎，领祠部，累迁尚书左丞，除太尉谘议参军，未拜，为何承天所幼免，有集一卷。）
　　◇掖庭有故不举祭议
　　遵依礼传，使有司行事，於义为安。（《宋书·礼志》四，元嘉七年四月，殿中曹郎领祠部谢元议，诏可。）
　　◇刑法议
　　谓事必先正其本，然後其末可理。本所以押士大夫於符伍者，而未所以检小人邪？为使受检於小人邪？案左丞称士庶天隔，则士无弘庶之由，以不知而押之於伍，则是受检於小人也。然则小人有罪，士人无事，仆隶何罪，而令坐之。若以实相交关，责其闻察，则意有未因。何者？名实殊章，公私异令，奴不押符，是无名也。民乏赀财，是私贱也。以私贱无名之人，预公家有实之任，公私混淆，名实非允。由此而言，谓不宜坐。还从其主，於事为宜。无奴之士，不在此例。若士人本检小人，则小人有过，己应获罪，而其奴则义归戮仆，然则无奴之士，未合宴安，使之输赎，於事非谬。二科所附，惟制之本耳。此自是辨章二本，欲使各从其分。至於求之管见，宜附前科，区别士庶，於义为美。盗制，按左丞议，士人既终不为兵革，幸可同宽宥之惠，不必依旧律，於议咸允。（《宋书·王弘传》）

卷三十四
◎谢惠连
　　惠连，灵运族弟，本州辟主簿，不就。元嘉中为司徒彭城王义康法曹参军，有集六卷。
　　◇雪赋
　　岁将暮，时既昏，寒风积，愁云繁。梁王不悦，游於兔园。乃置旨酒，命宾友，召邹生，延枚叟，相如末至，居客之右，俄而微霰零，密雪下，王Ｘ乃歌北风於《卫诗》，咏南山於《周雅》，授简於司马大夫曰：「抽子秘思，聘子妍辞，侔色揣称，为寡人赋之。」
　　相如於是避席而起，逡巡而揖，曰：臣闻雪宫建於东国，雪山峙於西域。岐昌发咏於来思，姬满申歌於黄竹。《曹风》以麻衣比色，楚谣以《幽兰》俪曲。盈尺则呈瑞於丰年，袤丈则表於阴德。雪之时义远矣哉！请言其始。
　　若乃玄律穷，严气升，焦溪涸，汤谷凝。火井灭，温泉冰。沸潭无涌，炎风不兴。北户堇扉，裸壤垂缯。於是河海生云，朔漠飞沙。连氛累霭，扌日韬霞。霰淅沥而先集，雪粉糅而遂多。
　　其为状也，散漫交错，氛氲萧索。蔼蔼浮浮，氵キ氵キ弈弈，联翩飞洒，徘徊委积。缘甍而冒栋，终开帘而入隙。初便娟於墀庑，末萦盈於帷席。既因方而为，亦遇圆而成璧。眄隰则万顷同缟，瞻山则千岩俱白。於是台如重璧，逵似连璐。庭列瑶阶，林挺琼树。皓鹤夺鲜，白失素。纨袖惭冶，玉颜掩夸。
　　若乃积素未亏，白日朝鲜，烂兮若烛龙，衔耀照昆山。尔其流滴垂冰，缘ニ承隅。粲兮若冯夷剖蚌列明珠。至夫缤纷繁骛之貌，皓之仪。回散萦积之势，飞聚凝曜之奇。固展转而无穷，嗟难得而备知。
　　若乃申娱玩之无巳，夜幽静而多怀。风触楹而转响，月承幌而通晖。酌湘吴之醇酎，御狐犭各之兼衣。对庭之双舞，瞻云雁之孤飞，践霜雪之交积，怜枝叶之相违。驰遥思於千里，愿接手而同归。
　　邹阳闻之，懑然心服。有怀妍唱，敬接末曲。於是乃作而赋《积雪》之歌，歌曰：
　　携佳人兮披重幄，援绮衾兮坐芳缛。燎薰炉兮炳明烛，酌桂酒兮扬清曲。
　　又续而为《白雪》之歌，歌曰：曲既扬兮酒既陈，朱颜兮思自亲。愿低帷以昵枕，念解而褫绅。怨年岁之易暮，伤後会之无因。君宁见阶上之白雪，岂鲜耀於阳春。
　　歌卒。王乃寻绎吟玩，抚览扼腕。顾谓枚叔，起而为乱。乱曰：
　　白羽虽白，质以轻兮。白玉虽白，空守贞兮。未若兹雪，因时兴灭。玄阴凝不昧其洁，太阳曜不固其节。节岂我名，洁岂我贞。凭云升降，从风飘零。值物赋象，任地班形。素因遇立，污随染成。纵心皓然，何虑何营？（文选，《艺文类聚》二）
　　◇甘赋
　　嘉寒园之丽木，美独有此贞芳。质葳蕤而怀风，性耿介而凌霜。拟夕霞以表色，指朝景以齐圆。侔萍实乎江介，超玉英於昆山。倾子节兮相之区，承君玩兮堂之隅。濯雨兮冒霜，长无绝兮芬敷。（《艺文类聚》八十六，《初学记》二十八。）
　　◇橘赋
　　园有嘉树，橘柚煌煌。园丹可玩，清气芬芳。受以玉盘，升君子堂。味既滋而事美，实厥苞之最良。（《艺文类聚》八十六。）
　　◇氵鸡赋
　　览水禽之万类，信莫丽乎氵鸡。服昭晰之鲜姿，糅玄黄之美色。命俦旅以翱游，憩川湄而偃息。超神王以自得，不意虞人之在侧。网罗幕而云布，摧羽翩於翩翻。乖沉浮之谐豫，宛羁畜於笼樊。（《艺文类聚》九十二。）
　　◇白鹭赋
　　有提樊而见献，实振鹭之鲜禽，表弗缁之素质，挺乐水之奇心。（艺文类聚九十二。）
　　◇雪赞
　　气遍霜繁，年丰雪积。彼厉我和，尔素子白。其德懿矣，玩之庭隙。权陋瑶台，暂践盈尺。（《艺文类聚》二。）
　　◇四海赞
　　九夷六蛮，八狄七戎。雕镂异实，裳裸殊风。致之以德，车轨斯同。（《初学记》六。）
　　◇琴赞
　　峄阳孤桐，裁为鸣琴。体兼九丝，声备五音。重华载挥，以养民心。孙登是玩，取乐山林。（《艺文类聚》四十四，《初学记》十六。）
　　◇白羽扇赞
</div>
    <div class="pagination">
<a href="全上古三代秦汉三国六朝文_page458.html">上一页</a><span>...</span><a href="全上古三代秦汉三国六朝文_page454.html">454</a><a href="全上古三代秦汉三国六朝文_page455.html">455</a><a href="全上古三代秦汉三国六朝文_page456.html">456</a><a href="全上古三代秦汉三国六朝文_page457.html">457</a><a href="全上古三代秦汉三国六朝文_page458.html">458</a><span class="current-page">459</span><a href="全上古三代秦汉三国六朝文_page460.html">460</a><a href="全上古三代秦汉三国六朝文_page461.html">461</a><a href="全上古三代秦汉三国六朝文_page462.html">462</a><a href="全上古三代秦汉三国六朝文_page463.html">463</a><a href="全上古三代秦汉三国六朝文_page464.html">464</a><span>...</span><a href="全上古三代秦汉三国六朝文_page460.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
