<!DOCTYPE html>
<html>
<head>
    <meta charset="UTF-8">
    <title>吴都文粹续集 - 第 34 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴都文粹续集 - 第 34 页/共 102 页</h1>
    <div class="content">　　登凤皇山次徐亚卿韵　　　　王鼎
　　身世平生此石坳只应猿鹤是心交谩劳神物护丹鼎岂有文章夺凤巢山鬼吹灯扄夜户石泉分茗趂斋庖苦吟未就浑忘寐云外霜钟莫浪敲
　　河阳山一名鳯皇山在县西北四十里高一百二十丈周七里山顶有井尝出醴泉【见永庆寺碑】又有梁朝古桧及唐状元陆器读书台
　　登穿山　　　　　　　　　　刘珏
　　屼立晴沙翠作堆是谁移得小蓬莱双厓不逐秦鞭去一穴浑疑禹凿开挟雨龙从云里出看花人自洞中囘酒酣倚杖层巅上笑指沧溟水一杯
　　马进士抑之穿山送别用前韵
　　五典三坟满案堆君才不让吕东莱池边夜月兰舟泊花里春风綘帐开已见陈蕃待徐孺还期孔子铸顔囘多情最是穿山色飞入离筵送别杯
　　穿山　　　　　　　　　　徐有贞
　　一拳秋水骨兀立浦云边地僻通灵岛门开似玉闗碧分芳草色苍入古苔斑为有刘安客题诗咏小山
　　同前　　　　　　　　　　　陆防
　　早朝天上黄金阙堕落腰间白玉环愁杀奚奴寻不见却来此地作穿山
　　同前　　　　　　　　　　　陈蒙
　　石门空虚谁凿辟薜荔挂影苍苔积悬厓偃树鹘栖巢古洞出云龙启蛰
　　穿山在州东北五十里高一十七丈周二百五十步中有石洞前后通彻故名临海记曰海虞穿山下有洞穴高十余丈昔有海行者举帆经其中今考其洞上犹通人往来而其下为地去海已远旧属常熟县今分太仓州
　　鎭洋山记【在州治后垒土为之】　　　　　祝允明
　　治十年苏州府新建太仓州成遵诏命也堪舆肆其枢烝黎矢其镆而廵抚右副都御史朱公瑄建白之太守曹公凤主维之同知万公祥等申画之所以造规考工凝绩垂远咸出于州守李公也初治廨既立百具皆作而相维防州之东沧溟环输揺汨滔溔万古不休雄邦屹然傲睨踞压而万井衡夷无标极之形于是即廨宇后筑为崇峦肖像三山中隆夹亚坚壤丰积乐石竒叠材木蔚章鸟兽驯集岌乎摩苍霄嶷乎跨黄祗风蟠气廻情惬势到足以聨络地轴支控鲸渤而又为亭者三居山之前者曰迎仙次曰来仙西偏曰游仙为洞一居山之麓曰集仙既成州人讙耸征商归瞩夷倭附服艅舶安流伯若兴寳龙鱼帖居乃稽勲名山谓之鎭洋同知州事周君明令义官郑余庆请记夫两仪育物而川岳奠位王公设险而城隍作藩肇州封山其来久矣又况维洛食而周鼎定咸阳峙而汉阙依形相之方孰可违废然而不借贤宰畴匡圣图故龙门砥石禹成舜功南交铜柱援标汉业厥今沙海渐暨扬波不闻所谓筮恊从神鬼受职困民而利职竞由人然非深不足以经远非明勿庸以辅幽有如兹州俶构斯山罔兴化机物情未云周审今则地理顺谧水土平康物性充而形势强隂阳和而陵犯解易曰后以财成天地之道辅相天地之冝以左右民臣也者承君之义以致之民者也则鎭洋之创我后知始羣公作成乾坤交冝人物攸頼岂不谓财成辅相者欤非天下至深至明其孰能与于此惟李公抱英荷杰直气凛凛殆乎海其知而山其仁者也蚤由进士简擢御史绣斧所指霜宪峻肃当道駈豺黜落仗马庙堂扬明特起兹任然卧治东壖弦歌鸡割非大贤之路明辰大行独留巍声共山无折则民之怀矣永以有托公名端字表正枣阳人董其役者隂阳典术瞿坤医学典科杜璧也允明既纂瑑勒懿缀为铭诗诗曰
　　绎绎新州嶟嶟崇丘拊宁大流厚土崔崔刚民差差坎络坤维三壶委形日观授明五岳连衡阳侯效职波臣屏息其究安宅都台建勲羣公秉钧凝于州君六府维修人谋鬼谋以承天休乾清坤夷苍生熈熈重译秪一股肱其良庶事其康献于天王
　　又记　　　　　　　　　　　桑悦
　　孔子曰譬如为山又曰为山九仭传曰丘陵学山然则山犹可为可学者欤太仓前横娄江东接巨海元之至元十九年宣慰朱清张瑄于此通海漕兼市易海畨遂成华市延祐元年以昆山州治徙之于此后因海盗陆梁州复移昆山我朝呉元年立太仓卫洪武十二年分立鎭海并治一城荷戈与操耒者游居岁乆芒顿弗伦怯膏餧强治十年廵抚右都御史朱公瑄奏闻欲割昆山常熟嘉定三邑地之切近太仓者立为州以扶抑之上曰俞庙议佥曰骜悍欲敛跅弛欲绳纒纽欲划攭裕展拓克胜厥任者毋虑屈一人以伸全州人咸以湖广之枣阳李侯端素以学行名于时登黄甲官六察平生直道而行有忤权贵乆淹下僚非斯人勿克料理是州其骥足又滞一方混同众寡筭利害不足为侯惜乃推侯为州守侯至任经营百方整齐州治凡门堂牢库学校坛宇之属焕然一新又念州中山寡宻迩巨浸惟土足以胜水效东坡治徐造黄楼意遂于州后隙地因陵为高命典术瞿坤董工采土筑为三峰下连坡坂防以竒石山成侯名之曰鎭洋盖欲兹山运神畜灵利如五兵之在库险如长城之临鄙威如宿将之坐帷幄而凡浮泡微沬足以途扤屦与夫鲸波陆飞荡析居民之祸永永其无有也侯心其厚矣哉方为山之初侯与予相其向址告予曰予欲于其处为山山之上下植以锦卉并后凋难老之木络以亭馆公暇与州士夫觞咏其间论道古今斟酌民瘼不亦可乎予应之曰侯廊庙之具浮沉州县多厯年所公道不冺近司铨衡者举侯为四川监司官名闻于上不乆将为图南之举正王元之所谓未知明年又在何处者侯能一日乐于兹山欤侯笑而不答虽然已之与人相为盛衰草盛则衰谷已盛则衰人故为已千岁计者则不为人一日计计人于千岁者则不计已于一日理之必然者也侯自为吏持亷秉公信于老稚已不待言及治兹州兴衰举废立纲陈纪恒如不及至于重繁缨惜饩羊办一身以当是非毁誉之冲凡百建立恳恳若为曽计者正与为此山同果望身享其乐邪使凡为吏者皆能克其为已之心克之又克驯至于无己已无己斯人皆已如是则利与天下同乐害与天下同忧尧舜君民之道有外是哉若侯者亦可谓不负于吏者矣予旧常熟人新徙名数于州知侯心事最详因州判官浙江之兰溪龚侯诏求予言勒石以垂永乆遂为纪其事如此呜呼开州鼻祖侯功不刋州人后世亦为美谈曰犹望高子可望是山
　　賛　　　　　　　　　　　　陆晨
　　巍乎高哉惟兹镇洋三峰防秀五岳献祥一篑之土一拳之石积之絫之成此茂绩卓哉李侯出计孔竒夸娥巨灵天寔相之鎭我海陬固我地轴壮我一州登我百谷路不拾遗海不扬波四境奠安所借者多龙蟠虎伏鬼护神守巉巉岩岩苍苍茫茫有玉可韫有豹可藏纡纡徐徐盘盘曲曲路转峰廻深奥幽独旁栽嘉树襍植幽花恩流雨露秀发烟霞云气结构岚光澒洞韩诗态状诸或兼共侯惟公余委蛇徜徉一跻其巅俯观四方民有颠连举在侯目照被穷隂侯心似烛思桑子文章大家为侯纪功上磨其厓小子昭甫目击其盛歌颂攸冝芜词罔称投之山灵侯徳用昭地乆天长山无动揺
　　登镇洋山　　　　　　　　　沈周
　　水滙风冲海渺茫新州东压示雄强白滔万里登临近青并三山指顾长岁乆鱼龙扶地轴春深草树发天香邦侯卜筑功成后从此波涛不敢狂
　　太宗文皇帝御制寳山文碑
　　嘉定濒海之墟当江流之会外即沧溟浩无际凡海舶往来最为冲要然无大山高屿以为之表识遇晴昼风静舟徐而入则安坐无虞其或昼夜烟云晦冥长风巨浪帆樯迅疾倐忽千里舟师勿戒瞬息差失触坚胶浅遄取颠踬朕恒虑之今年春乃命将士相地之冝筑土山焉以为往来之望其趾东西各广百丈南北如之高三十余丈上建烽堠昼则举烟夜则明火海洋空濶遥见千里于是咸乐其便不旬日而成周围树以嘉木间以花竹蔚然竒观先是未筑之前居民恒见其地有山影及是筑成适在其处如民之所见者众曰盖有神明以相之故其兆先见皆称之曰寳山因名其所称而不易遂刻石以志之诗曰
　　沧溟巨浸渺无垠混含天地相吐呑洪涛驾山防嶫奔巨灵赑屭相嘘歕挥霍变化朝为昏骇神禠魄目黯眢苍黄拊髀孰为援乃启兹山当海门孤高靓秀犹昆崘千里示表郁防炖永令帆济无忧屯寳山之名万古存勒石悠乆同乾坤永乐五年四月初九日
　　寳山晴云　　　　　　　　　高宗本
　　驰驱万卒一山成寳藏含辉云自生隠约壶天浮瑞彩依微海市防新晴从龙目骇畨船客捧日欢腾水寨兵珍重吾皇洒宸翰千年草木被光荣
　　寳山在嘉定县东南八十里依仁乡永乐十年三月平江伯陈瑄督海运筑为表识上建烽火高三十余丈周围一十五里
　　震泽赋【有序】　　　　　　　　朱右
　　按禹贡震泽底定在扬州之地説者谓太湖也国语太湖韦昭注即五湖也书谓之震泽尔雅谓之具区周官职方杨州薮曰具区浸曰五湖又似与之不同吴越春秋又名笠泽吴地记云五湖者菱湖游湖莫湖贡湖胥湖汉货殖传吴有五湖三江之利太史公自序亦云登姑苏望五湖愚意震泽以其震荡不定而名具区以其既定而草薮聚为义而五湖者又太湖东岸五湾潴水之别溆今连属巳春秋时钓笠泽汉传吴志指为五湖皆即今之太湖也于是推本作震泽赋以极庶类之防衍明禹徳于不朽其辞曰
　　客有邹阳生号远游公子俶傥玮瑰超竒防伟衣白云之翩翩峩巍冠之韡韡神恍恍以欲逸风飘飘而凝伫于是上会稽探禹穴访遗踪超洞壑轺车前驱辎重纷错王子进之以笙鹤江令赠之以芍药遂乃扬帆钱塘鼓枻中吴将欲穷览山川壮游江湖造松陵主人而欢然从予主人曰子号厯览亦尝闻泽之大有三万六千顷者乎生曰未也可得闻欤主人曰唯唯夏名震泽周曰具区下属三江寔为五湖右接天目宣歙出溪之源左通松娄中江入海之洳众流之委羣利之储苕溪出其南溧水经其西五湾潴其东垂虹界其堤流甘泉之清液隠雪滩于北隈洞庭中起林屋天开渺彭蠡呑云梦驾雷夏轶孟诸杳不知其几千里之远畴能记三万顷之有余其泽则汪洋浩瀚汹涌奫潾弥漫涬溟涣涣沄沄流颷吹波结络龙鳞日光玉洁澄澶氤氲清澜凝漪锦花成文浪涛喷濆澎湃汯粼出雷腾虹蒸雨生云吸呼隂阳呑吐乾坤如潮汐之不测或早暮而异观飞扬荡薄迅复汨沦千态万状盖不可殚论其薮则碧沙漫衍黄石碔砆莎薜蒹葭白萍青蒲荇芹蕴藻茭菰荻芦蔓菁杜若江蓠蘼芜芡实鸡头草长龙须芰荷翠沃莲藕芬旉众物居之何可胜图其土埂则涂泥微露埤湿就干葴菥藨蒿茝芷蘅兰菖蒲马荔荃荪射干圬杨絮白水柳叶丹苹蓼早緑榆枫暮殷朱橘火齐黄柑金九连枝并秀骈集乎其间尔乃周流梗概溥览斓斑两两相峙蔚乎崇山其山则层峦昆仑叠嶂嶙峋岑嵚参差如陵如坟崔嵬崒陂陀纠纷上防仭冈下临湄濵控地轴以磅礴逐水曲而折旋马迹屹立以嶷嶷翠峰峻防以盘桓戞浮云之流景俯蛟龙之深渊空谷谽谺以无底磴道蜿蜒以相连其中乃有奉眞之祠供佛之堂琳宫道观梵宇禅房云烟缥缈金碧焜煌黄冠缁衣来往而尚羊谈賛空学幻言哤或登座以演法或击鲜而称觞驾白鱼之飞艎泝重洑之流光水产则黏蚝旋螺土蛤石花鳢鲫鲤鳜鱮鲿鯋缩项之鳊頳尾之鲂细鳞之鲈紫甲之虾稻蠏盈尺腯螯载车长蛟巨鼋穹灵鼍周游涵泳其乐无涯羽禽则晨鹄荘鸡防鹳鳬鹥交兼鸨鶂鸂鷘鸬鷀羣鸿来賔阳鸟攸居驾鵞远举鸥鹭忘机王睢并鹜属玉交飞振翮刷羽以遨以嬉来如风飘去似烟晞若乃绝岸之濵渐水之石或伏或倚或侧或立或方如珪或圆如璧或矗如峰峦或平如几席或滑如脂肪或廉如剑防或頳而赤或苍而碧或皎如玉或黝如漆为中流之厎柱若逆河之碣石恠恠竒竒荧荧砾砾斯又天造之神功而出于兹水之荡激也思昔夫差竞伯图勲鏖战于此胜负未分旌旗蔽空舴艋如云始鱼鼈以为乐终麋鹿以成羣乃若归钓之徒著书之士去国防夷泛舟西子亦复渺渺沧波茫茫白水主人之辞未终邹阳生肃乎改容喟然而叹曰甚矣世道愈下而人心之不古也吾子好学颇识典策不述职方之经邦而盛称兹泽之庶殖不思禹绩之胼胝而徒叹英贤于战国皆非所以极游览之望而察五行之至徳也遐思往古击节太息请即主人所闻而陈予之所得呜呼噫嘻浩荡方割怀襄未平九域混而莫辨百潦壅而不行支祁崛强于淮甸天吴披猖于海溟时维兹水震荡靡宁浡浡汹汹砉砉轰轰疑撼天而动地犹驾雷而鞭霆类不周触而天柱折若巨鳌抃而洲岛倾斯震泽之所以锡名也迨夫九载既南庶土交正波神受职川后奉令应龙画地以効功庚辰持防而制命导吴淞以安流别淮海而表境于时泽安其所水顺其性鸣者自停动者自静斯震泽之所以厎定也千载之下美哉禹功昏垫之害既远灌输之利无穷故渔人舟子之出入豪商薄宦之经从击楫鼓浪引帆随风莫不连樯接舳往来乎其中斯又具区所以出万民惟正之供也方今海宇清明朝廷宁谧内宣民化外修贡职农安其耕女效其织工习其业商估其直士守遗经民食余力风不扬波水不滥泆方鎭以宁土地垦辟开禹之疆广禹之绩是以九州之外咸仰圣育沾濡乎仁义涵泳乎道徳浃洽恩波沐浴膏泽渐摩浸润流衍洋溢天无亢燥之灾人乐沃土之俗试言其故则辟雍汤汤圣化行矣灵沼洋洋圣泽汪矣御沟溶溶生意茫矣溥徳川流达要荒矣下视一隅宁不隘杯水于坳堂矣主人于是竦乎乐闻怃然自失仰禹功之长存慨余子其何益相与鼓枻乎沧浪曽不芥蔕于胸臆乃起为诗歌以颂徳诗曰
　　于赫禹功配天比隆生我遗民宅于土中原隰畇畇江汉为东万世永赖惟禹功是崇　于皇禹徳立我民极手胼足胝救焚拯溺凿井而饮耕田而食靡谢天功焉知帝力　于昭太上示民以应眷祐我皇与民立命开禹疆土继禹作圣其混合四大维民之正　于穆圣皇惟上帝不常敬哉有土亹亹不敢康五岳四渎七泽九冈各修其职来享来王　来享来王受天之祐于万斯年睠我有土有土有民有子有孙有引勿替以颂斯文
　　太湖赋　　　　　　　　　　王鹏
　　吴之有太湖彷佛乎三万六千顷寔水徳之所钟乃江南之佳境跨三州而无限纳大象而绝迥淮海之维扬頼禹防而克静匪归虚之可方或云梦之堪并观其浩溔潢洋弥澷渺茫沉沉隠隠訇磕砰磅动荡地轴喷薄穹苍寻源委而未涯混朝宗而有常鄙纲络之羣流包涓滴之滥觞鼓洪涛之激逸沃玉蟾之盛光扇大块之怒气荡阳乌于扶桑灔灔乎不可以际飘飘乎莫之能傍滃焉如雾勃焉如烟汯澄澹沱漭緜延阳侯崛强而起立冯夷织翠而周旋象未凝之肧浑器已极之幅陨旷矣哉习坎之道不可以计往而兮罔知津来而濶兮渺无备此则太湖之大畧也若夫大鱼峥嵘老蜃蟉蚌巨鳞濯锦而展绡长鬛拂云而捎斗其静也则风烟帖寂四望一碧其动也则惊涛触天高浪沃日撇捩而林谷俱振吞噬而舟航若失其潏湟之际璇环之中隂连屋而烛夜珠光抹电而烧空神鳌怪鼍间见诧出耸兮可怖邈兮可踪复有豪渔旅旅千樯万橹挟任公之竒能效龙伯之歩武运若林之筌笭列排云之网罟然后鬛掉尾振迅儵撇砉曝采赤腮晃渊起溺大者丈余小者数尺或迎网而自献或饮钩而可得腥烟蔽昏数不可极其山则有东洞庭嶷然如立其上则有神人之府眞仙之宅乃左神幽虚之天南接罗浮北通岱岳王屋东连蛾眉西达故谓之洞庭地脉及有招提兰若丹青烜赫其石则如煤如铁谽谺珑透眼穿穴龙虬蟠结虎豹嶻嵲文士卑以楚辞謟人贡之魏阙其松则连云卧岛扪参厯昴修百仞广合抱材中栋梁势凌穹昊上有白鹤飞翔下有苍麕出没其中民居如城如市鳞次栉比骈甍连墁华榱接址大者则有陶朱猗顿之流海贾畨商之侣絫货如阜鬻产成庾靡分耄倪惟利是务间有以经史为生涯付光隂于膏晷道宗程朱诗法李杜作为词章云腾川鹜亦有务光巢许之徒长沮桀溺之辈待玉帛如尘嚣覩爵禄为泥滓乐考槃以自适耐枕流而成趣家必有园则千头木奴饱霜烂目其他樱桃枇杷杨梅卢橘梅杏桃李蒲萄椒栗絫絫如缀照曜风日翳游目之观瞻寔卒岁之衣食更有余峰七十有二灿焉如羣螺之堕玉盘者又岂胜悉举其迹哉辞既客有舟而过者曰子之知太湖之乐者如此而可惧者则有未知也是犹知火可燃炙而不顾其燬裂之祸知水之可饮可涤而不顾其沉溺之患者也先生曰噫予非不知也经不云乎飘风不终朝骤雨不终夕天地尚不能乆于其常吾惟谨于涉而简于出宁揜关高卧之固守何知扬帆骋兴之取忒故当顺其变之足虑难保乗其胜之偶得也欤客喜而歌曰奫奫太湖其波涟兮覃及四方王道平兮先生于是乃赓再歌曰太湖之深兮可以养我之心兮太湖之浩兮可以泰吾之道兮客乃胡卢舒襟挥袂再揖辞谢鼓枻而去











　　吴都文粹续集巻二十二
　　钦定四库全书
　　呉都文粹续集巻二十三　　明　钱谷　撰山水
　　五湖赋【此赋出艺文类聚上下有缺文重其古也録之】　杨泉
　　乃天地之源隂阳之所徂上值箕斗之精与云汉乎同模受三方之灌溉为百川之巨都居扬州之大泽苞吴越之具区南与长江分体东与巨海合流太隂之所毖灵之所逰追湖水而徃还通蓬莱与瀛洲尔乃详观其广深之所极延袤之规方邈乎浩浩漫乎洋洋西合乎蒙汜东苞乎扶桑日月扵是出入与天汉乎相望左有包山连以醴渎岝防崔嵬穹窿纡曲右有平原广泽蔓延旁薄原隰陂阪各有条格茹藘菼薍隐轸肴错冲风之所去零雨之所薄
　　初学记収杨泉五湖赋【作西晋杨泉与前文不同复録之】
　　余观夫主五湖而察其云物皇哉大矣以为名山大泽必有记颂之章故梁山有奕奕之诗云梦有子虚之赋夫具区者扬州之泽薮也有大禹之遗迹疏川导流之功而独然未有翰墨之美余窃愤焉敢忘不才述而赋之其辞曰濬矣大哉于此五湖乃天地之源隂阳之所徂上属斗牛之精与云汉乎同模受三方之灌溉为百川之巨都居扬州之大泽包呉越之具区南与长江分体东与巨海合流太隂之所毖灵之所逰追潮水而徃还通蓬莱与瀛洲
　　五湖记　　　　　　　　　王鏊
　　吴郡之西南有巨浸焉广三万六千顷中有山七十二襟带三州【苏湖常也】东南诸水皆归焉其最大者二一自寜国建康等处入溧阳迤逦至长塘湖并润州金坛延陵丹阳诸水会于宜兴以入【今寜国建康之水不由此矣】一自宣歙天目诸山下杭之临安余杭湖之安吉武康长兴以入而皆由吴江分流以入海一名震泽书所谓震泽底定是也一名具区周礼职方氏其泽薮曰具区山海经浮玉之山北望具区是也一名笠泽左传越伐呉呉子御之笠泽是也一名五湖范蠡乘舟出五湖口太史公登姑苏望五湖是也五湖者张勃吴録云周行五百里故名虞仲翔云太湖东通华亭松江南通乌程霅溪西通义兴荆溪北通晋陵滆湖东连嘉兴韭溪水凡五道故谓之五湖陆鲁望云太湖上禀咸池五车之气故一水五名然今湖中亦自有五湖曰菱湖莫湖防湖贡湖胥湖莫厘之东周三十余里曰菱湖其西北周五十里曰莫湖长山之东周五十里曰防湖防无锡老防周一百九十里曰贡湖胥山之西南周六十里曰胥湖五湖之外又有三小湖夫椒山东曰梅梁湖杜圻之西鱼查之东曰金鼎湖林屋之东曰东皋里湖而呉人称谓则惟曰太湖云
　　自蛎山东望震泽　　　　　鲍照
　　澜漫潭洞波合沓崿嶂云涨岛逺不测岗涧近难分幽篁愁暮见思鸟伤夕闻以此借沉疴栖迹别人羣结言非尽书有念岂敷文
　　泊震泽口二首　　　　　　薛据
　　日落草木阴舟徒泊江汜苍茫万象开合沓闻风水洄防值渔翁防窱逢樵子云开天宇静空明照万里早雁湖上来晨钟海边起
　　独坐嗟逺逰登防望长洲寥落星欲尽曈昽气渐収行藏空自秉知识仍未周伍胥既伏劒范蠡亦乘流歌竟鼔枻去三江多客愁
　　泛五湖效谢惠连　　　　　李绅
　　范子蜕冠履扁舟逸霄汉嗟予抱险艰怵惕经弥漫穷通泛滥劳趣适殊昏旦浴日荡层空浮天淼无畔依滩落叶聚立浦惊鸿散浪叠雪峰连山孤翠厓断风帆向巨壑云矗成髙防宇宙或东西星辰沉粲烂霞生澒洞逺月吐青荧乱岂复问津迷休为吕梁叹漂沈身讵保覆溺心长判呉越郡异乡婴童及为翫依稀古井邑嘹唳同鵞鹳举棹未宵分维舟方日旰征斯济川力若鼔凌风翰易狎当悔防临深罔知难
　　太湖秋夕　　　　　　　　　王昌龄
　　水宿烟雨寒洞庭霜落微月明移舟去夜静梦魂归暗觉海风度萧萧闻雁飞
　　泛太湖书事寄元微之　　　白居易
　　烟渚云帆处处通飘然舟似入虚空玉杯浅酌巡初匝金管徐吹曲未终黄夹缬林寒有叶碧琉璃水静无风避旗飞鹭翩翻白惊鼔跳鱼拨剌红涧雪压多松偃蹇岩泉滴久石玲珑书为故事留湖上【所见胜景多记在湖中石上】吟作新诗寄浙东军府威容从道盛江山气色定知同报君一事君应羡五宿澄波皓月中
　　早发赴洞庭舟中作
　　阖闾曙色欲苍苍星月髙低宿水光棹举影摇灯烛动舟移声曵管长渐看海树红生日遥见包山白带霜出郭巳行十五里唯消一曲慢霓裳
　　宿湖中
　　水天向晩碧沉沉树影霞光重叠深浸月冷波千顷练饱霜新橘万枝金幸无案牍何妨醉纵有笙歌不废吟十只画船何处宿洞庭山脚太湖心
　　夜泛阳隖入明月湾寄崔湖州
　　湖山处处好淹留最爱东湾北隖头揜映橘林千防火澄潭水一盆油龙头画舸衔明月鹊脚红旗蘸碧流为报茶山崔太守与君各是一家游
　　泛太湖　　　　　　　　　　方干
　　长天接广泽二气共含秋举目无平地何心恋直钩孤钟鸣大防片月落中流却忆防夷子当时此泛舟
　　湖中曲　　　　　　　　　　李商隐
　　阊门日中吴歌逺陂路緑菱香满满后溪暗起鲤鱼风船旂闪断芙蓉榦倾身奉君畏身轻双桡两桨尊酒清莫因风雨罢圑扇此曲断肠惟此声低楼小径城南道犹自金鞍对芳艸
　　除夜寄罗同年　　　　　　　王禹偁
　　郡僚方贺正独宿太湖棱堦下羞为吏船中秖载僧折梅和薄雪煮茗对孤灯应笑排衙早寒靴踏晓氷
　　舟泊太湖　　　　　　　　　罗处约
　　三万六千顷湖侵海内田逢山方得地见月始知天南国吞将尽东溟势欲连何当洒为雨无处不丰年
　　过太湖　　　　　　　　　范仲淹
　　有浪即山髙无风还练静秋宵谁与期月华三万顷
　　其二
　　平湖万顷碧谢客一开顔待得临清夜徘徊载月还
　　舟泊太湖　　　　　　　　杨杰
　　区区朝市逐纷华不信湖心有海槎入十丈虹寒卧影一千顷玉碧无瑕古今风月归诗客多少莼鲈属酒家安得扁舟如范蠡烟波深处卜生涯
　　同前　　　　　　　　　　李颙
　　旋经义兴境顿棹石兰渚震泽竟何在今惟太湖浦圆径萦五百盼目眇无覩髙天淼若防长津襍如缕窈窕寻弯碕迢递望岛屿惊飚扬飞湍浮霄漾悬岨轻禽翔云汉防鳞憩中许黯霭天将隂峣岩舟航舞冯河安可徇静观戒行旅
　　太湖阻雨　　　　　　　　　孙觌
　　白首对泷吏骍顔媿逐臣溪山不改色风雨解留人轗轲知天意漂浮住此身纷纷小儿女何必泪沾巾
　　大雾中自胥口渡太湖　　　　范成大
　　白雾漫空白浪深舟如竹叶信浮沉科头晏起吾何敢自有山川印此心
　　再渡太湖
　　囊风阁雨半晴隂惨淡谁知造化心委命浮沉惟一叶计身轻重亦千金红尘犹道不胜险白浪莫嗔如许深晩得芗山堪系缆卧听鼍吼与龙吟
　　太湖辞　　　　　　　　　赵孟頫
　　侬住东湖震泽洲烟波日日钓鱼舟山似翠酒如油醉眼看山得自由
　　渺渺烟波一叶舟西风木落五湖秋盟鸥鹭傲王侯管甚鲈鱼不上钩
　　云海亭望具区　　　　　　姜防
　　茫茫复茫茫中有山苍苍大哉夫差国坐占天一方夫差醉莲宫巨浪摇不醒越兵从何来夺我玉万顷年年亭上秋一笛千古愁谁能知往事飞下双白鸥
　　过太湖　　　　　　　　　唐桂芳
</div>
    <div class="pagination">
<a href="吴都文粹续集_page33.html">上一页</a><span>...</span><a href="吴都文粹续集_page29.html">29</a><a href="吴都文粹续集_page30.html">30</a><a href="吴都文粹续集_page31.html">31</a><a href="吴都文粹续集_page32.html">32</a><a href="吴都文粹续集_page33.html">33</a><span class="current-page">34</span><a href="吴都文粹续集_page35.html">35</a><a href="吴都文粹续集_page36.html">36</a><a href="吴都文粹续集_page37.html">37</a><a href="吴都文粹续集_page38.html">38</a><a href="吴都文粹续集_page39.html">39</a><span>...</span><a href="吴都文粹续集_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
