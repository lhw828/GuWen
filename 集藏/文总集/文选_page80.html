<!DOCTYPE html>
<html>
<head>
    <meta charset="UTF-8">
    <title>文选 - 第 80 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选 - 第 80 页/共 102 页</h1>
    <div class="content">　　今日之谓也　袁本云善无「也」字，茶陵本云五臣有。案：此尤添之耳。
　　然主上眷眷　何校「上」改「相」，晋书作「相」。案：主谓魏帝，相谓晋王，似所改是也。
　　崇城自卑　案：「自」当作「遂」。茶陵本云五臣作「自」，袁本云善作「遂」。晋书作「遂」，尤以五臣乱善，非。
　　若侮慢不式王命　案：晋书「若」下有「犹」字。此当有，读以四字为一句。各本皆脱也。
　　注「医病不以汤液」　陈云「医」下脱「有俞附医」四字。案：所校是也。此引以注正文「俞附」。各本皆脱。
　　与嵇茂齐书
　　赵景真嵇绍集曰：赵景真与从兄茂齐书，时人误谓吕仲悌与先君书，故具列本末。赵至，字景真，代郡人，州辟辽东从事。从兄太子舍人蕃，字茂齐，与至同年相亲。至始诣辽东时，作此书与茂齐。干宝晋纪以为吕安与嵇康书。二说不同，故题云景真，而书曰安。
　　安白：昔李叟入秦，及关而叹；梁生适越，登岳长谣。列子曰：杨朱南之沛，老聃西游于秦，邀于郊，至梁而过老子。老子中道仰天叹曰：始以汝为可教，今不可教也。杨朱曰：请闻其过。老子曰：睢睢而盱盱，而谁与居？范晔后汉书，梁鸿，字伯鸾，扶风人也。东出关，过京师，作五噫之歌，曰：陟彼北邙兮，噫！顾瞻帝京兮，噫！宫室崔嵬兮，噫！人之劬劳兮，噫！辽辽未央兮，噫！肃宗闻而非之，求鸿不得。居齐、鲁之间，又去适吴。然老子之叹，不为入秦；梁鸿长谣，不由适越。且复以至郊为及关，升邙为登岳，斯盖取意而略文也。夫以嘉遯之举，犹怀恋恨，况乎不得已者哉！周易曰：嘉遯贞吉。
　　惟别之后，离羣独游，背荣宴，辞伦好，经迥路，涉沙漠。鸣鸡戒旦，则飘尔晨征；燕礼曰：燕，小臣戒盥者。郑玄曰：警戒告语焉。陈琳武军□赋曰：启明戒旦，长庚告昏。日薄西山，则马首靡托。汉书，杨雄反骚曰：恐日薄于西山。左氏传，荀偃曰：唯余马首是瞻。寻历曲阻，则沈思纡结，乘高远眺，则山川悠隔。或乃回飙狂厉，白日寝光，踦交错，陵隰相望。徘徊九皋之内，慷慨重阜之巅，毛诗曰：鹤鸣九皋。进无所依，退无所据，涉泽求蹊，披榛觅路，啸咏沟渠，良不可度，斯亦行路之艰难，然非吾心之所惧也。
　　至若兰倾顿，桂林移植，根萌未树，牙浅弦急，常恐风波潜骇，危机密发，斯所以怵惕于长衢，按辔而叹息也。喻身之危也。根萌未树，故恐风波潜骇，牙浅弦急，故惧危机密发也。本或有于长衢之下云按辔而叹息者，非也。又北土之性，难以托根，投人夜光，鲜不按剑。邹阳上书曰：夜光之璧，以闇投人于道，众人莫不按剑也。今将植橘柚于玄朔，蔕华藕于修陵，曹植橘赋曰：背江洲之气暖，处玄朔之肃清。淮南子曰：夫以其所修，而游不用之乡，若树荷山上，畜火井中也。表龙章于裸壤，奏韶舞于聋俗，固难以取贵矣。龙，衮龙之服也。章，章甫之冠也。裸壤，文身也。庄子曰：宋人资章甫适诸越，越人断发文身，无所用之。又肩吾曰：聋者无以与乎锺鼓之声。夫物不我贵，则莫之与；莫之与，则伤之者至矣。周易曰：无交而求，则人不与也；莫之与，则伤之者至矣。飘飖远游之士，托身无人之乡，揔辔遐路，则有前言之艰；悬鞌陋宇，则有后虑之戒；前言之艰，谓经迥路，涉沙漠以下也；后虑之戒，谓北土之性，难以托根以下也。朝霞启晖，则身疲于遄征；蔡琰诗曰：遄征日遐迈。太阳戢曜，则情劬于夕惕；正历曰：日，太阳也。周易曰：夕惕若厉。肆目平隰，则辽廓而无覩；极听修原，则淹寂而无闻。吁其悲矣！心伤悴矣！然后乃知步骤之士，不足为贵也。
　　若乃顾影中原，愤气云踊，哀物悼世，激情风烈，龙睇大野，虎啸六合，猛气纷纭，雄心四据，阮元瑜为曹公与孙权书曰：大丈夫雄心，能无愤发。思蹑云梯，横奋八极，披艰扫秽，荡海夷岳，范晔后汉书，田邑与冯衍书曰：欲摇太山，荡北海。蹴昆仑使西倒，蹋太山令东覆，平涤九区，恢维宇宙，斯亦吾之鄙愿也。刘騊駼郡太守箴曰：大汉遵因，化洽九区。时不我与，垂翼远逝，周易曰，明夷于飞垂其翼，君子于行，三日不食，有攸往。锋巨靡加，翅翮摧屈，自非知命，谁能不愤悒者哉！周易曰：乐天知命故不忧。
　　吾子植根芳苑，擢秀清流，布叶华崖，飞藻云肆，俯据潜龙之渊，仰荫栖凤之林，荣曜眩其前，艳色饵其后，良俦交其左，声名驰其右，翶翔伦党之间，弄姿帷房之里，从容顾眄，绰有余裕，俯仰吟啸，自以为得志矣，岂能与吾同大丈夫之忧乐者哉！
　　去矣嵇生，永离隔矣！焭焭飘寄，临沙漠矣！悠悠三千，路难涉矣！携手之期，邈无日矣！思心弥结，谁云释矣！无金玉尔音，而有遐心。毛诗曰：无金玉尔音，而有遐心。身虽胡越，意存断金。淮南子曰：自其异者视之，肝胆胡越也。周易曰：二人同心，其利断金。各敬尔仪，敦履璞沈，毛诗曰：各敬尔仪。繁华流荡，君子弗钦，临书悢然，知复何云！
　　文选考异
　　注「老子曰睢睢」　陈云「曰」下脱「而」字，是也。各本皆脱。
　　注「陈琳武军□赋曰」　袁本「军□」作「库」，是也。茶陵本作「库车」，衍「车」字，此亦初衍而修去，「军」卽「库」字误。
　　斯所以怵惕于长衢按辔而叹息也　袁本、茶陵本「也」上有「者」字。案：晋书无「按辔而叹息」。陈云据注则此五字衍，是也。必五臣因注云「本或有于『长衢』之下云『按辔而叹息』者」，故添六字，以异于善，二本失着校语也。详此本乃修改增多，是初刻无，而所见仍不误，尤延之不察，辄取五字，于是善以五臣乱之矣，当加订正。
　　注「范晔后汉书」　袁本、茶陵本无此五字，是也。案：说已见前。
　　与陈伯之书刘璠梁典曰：帝使吕僧珍寓书于陈伯之，丘迟之辞也。伯之归于魏，为通散常侍。何之元梁典云：天监五年，前平南将军陈伯之以其众自寿阳归降。不书伯之，前史失之。梁史以为丘迟与伯之书。
　　　丘希范
　　迟顿首。陈将军足下：无恙，幸甚幸甚！将军勇冠三军，才为世出，李陵与苏武书曰：陵先将军，功略盖天地，义勇冠三军。苏武答李陵书曰：每念足下，才为世生，器为时出。弃燕雀之小志，慕鸿鹄以高翔。史记曰：陈涉尝为人庸耕，辍耕垄上，怅恨久之，曰：苟富贵，无相忘。庸者笑而应之曰：若为庸耕，何富贵也？陈涉太息曰：嗟乎！燕雀安知鸿鹄之志哉？昔因机变化，遭遇明主，刘璠梁典曰：高祖得陈虎牙幢主苏隆，厚加礼赐，使致命江州刺史陈伯之。伯之，虎牙父也。苏隆还，称伯之许降，乃遣邓元起前驱逼之。伯之闻师近，以应义师。立功立事，开国称孤，延笃与张奂书曰：烈士殉名，立功立事。周易曰：大君有命，开国承家。老子曰：王侯自称孤、寡、不谷。朱轮华毂，拥旄万里，何其壮也！史记，蒯通说武信君曰：今范阳令乘朱轮华毂。班固涿邪山祝文曰：杖节拥旄，征人伐鼓。荀悦汉记曰：今之州牧，号为万里。汉书，樊哙说高祖曰：始陛下定天下，何其壮也！如何一旦为奔亡之虏，闻鸣镝而股战，对穹庐以屈膝，又何劣邪！汉书曰：冒顿乃作为鸣镝。音义曰：箭镝也，如今鸣箭。史记曰：魏勃退立股战。汉书，乌孙公主歌曰：穹庐为室兮旃为墙。音义曰：穹庐，旃帐也。喻巴蜀文曰：交臂受事，屈膝请和。汉书，樊哙曰：今天下已定，又何惫邪！
　　寻君去就之际，非有他故，直以不能内审诸己，外受流言，吕氏春秋曰：君子必审诸己然后任。尚书曰：管叔乃流言于国。沈迷猖獗，以至于此。刘公干杂诗曰：沈迷领簿书，回回自昏乱。蜀志，先主谓诸葛亮曰：孤遂用猖獗，至于今日，志犹未已。圣朝赦罪责功，弃瑕录用，邹润甫为诸葛穆答晋王令曰：高世之君，赦罪责功，略小收大。吴志，陆瑁与暨艳书曰：此乃汉高弃瑕录用之时也。推赤心于天下，安反侧于万物，东观汉记曰：上破铜马等，封降贼渠率。诸将未能信，贼亦两心。上勑降贼各归营，勒兵待。上轻骑入，按行贼营。贼将曰：萧王推赤心置人腹中，安得不効死？又曰：汉兵破邯郸，诛王郎，收文书，得吏人谤毁公言可击者数千章，公会诸将烧之，曰：令反侧子自安。将军之所知，不假仆一二谈也。长杨赋曰：仆尝倦谈，不能一二其详。朱鲔涉丁牒切，与喋同血于友于，张绣剚刃于爱子，汉主不以为疑，魏君待之若旧。谢承后汉书曰：光武攻洛阳，朱鲔守之。上令岑彭说鲔曰：赤眉已得长安，更始为胡殷所反害，今公谁为守乎？鲔曰：大司徒公被害，鲔与其谋，诚知罪深，不敢降耳。彭还白上，上谓彭，复往明晓之。夫建大事不忌小怨，今降官爵可保，况诛罚乎？春秋合诚图曰：战龙门之下，涉血相创。如淳汉书注曰：杀血滂沱为喋血。尚书曰：孝乎。惟孝友于兄弟。魏志曰：建安二年，公到宛，张绣降。既而悔之，复反。公与战，军败，为流矢所中，长子昂、弟子安民遇害。四年，张绣率众降，封列侯。汉书曰：蒯通说范阳令曰：慈父孝子所不敢剚刃公之腹者，畏秦法也。李奇曰：东方之人，以物插地中皆为剚也。况将军无昔人之罪，而勋重于当世。夫迷涂知反，往哲是与；楚辞曰：回朕车而复路，及迷涂之未远。不远而复，先典攸高。主上屈法申恩，吞舟是漏；范晔后汉书，明帝诏曰：先帝不忍亲亲之恩，枉屈大法。盐铁论曰：明王茂其德教而缓其刑罚，网漏吞舟之鱼。将军松柏不翦，亲戚安居，仲长子昌言曰：古之葬，松柏梧桐以识其坟。高台未倾，爱妾尚在。桓子新论，雍门周说孟尝君曰：千秋万岁后，高台既已倾，曲池又已平。悠悠尔心，亦何可言！毛诗曰：青青子衿，悠悠我心。
　　今功臣名将，鴈行有序，应劭汉官仪，典职杨乔纠羊柔曰：柔知丞郎鴈行，威仪有序。佩紫怀黄，赞帷幄之谋，魏书，荀攸劝进曰：诸将佩紫怀金，盖以数百。史记，蔡泽曰：怀黄金之印，结紫绶于腰。东观汉记，诏邓禹曰：将军深执忠孝，与朕谋谟帷幄。乘轺建节，奉疆埸之任，如淳汉书注曰：二马为轺传。汉书曰：终军为谒者，使行郡国，建节敕出关。左氏传曰：齐人来侵鲁疆，疆吏来告，公曰：疆埸之事，慎守其一。并刑马作誓，传之子孙。汉书曰：汉王卽皇帝之位，论功而封之，申以丹书之信，重以白马之盟。将军独腼颜借命，驱驰毡裘之长，宁不哀哉！毛诗曰：有腼面目。司马迁书曰：毡裘之君长咸震惧。夫以慕容超之强，身送东市；姚泓之盛，面缚西都。沈约宋书曰：慕容超大掠淮北，宋公表请北伐，遂屠广固。超踰城走，高胥获之。送超京师，斩于建康。又曰：公以舟师进讨，至洛阳。王镇恶克长安，生禽姚泓。执送泓，斩于建康市。左氏传曰：楚子圍許，許僖公見楚子於武城，面縛璧。故知霜露所均，不育异类；礼记曰：天之所覆，地之所载，日月所照，霜露所坠。李陵与苏武书曰：但见异类。姬汉旧邦，无取杂种。姬，周姓也。汉书曰：匈奴凡二十四长。呼衍氏、兰氏，后有须卜氏，此三姓，其贵种也。北虏僭盗中原，多历年所，魏收后魏书曰：太祖道武讳珪，改称魏王，都平城。孝文皇帝讳宏，自平城迁都洛阳。东观汉记曰：北虏遣使和亲。尚书，周公曰：故殷陟配天，多历年所。恶积祸盈，理至燋烂。周易曰：恶不积不足以灭身，故恶积而不可掩。燋烂，见下文。况伪昏狡，自相夷戮；魏收后魏书曰：世宗宣武帝讳恪。景元三年，萧衍废其主宝融，自僭立称梁。宣武卽位凡一十六年。然梁武之初，当宣武之日。伪，盖指宣武也。虞预晋书，西阳王羕上书曰：朱旗南指，自相夷戮。部落携离，酋豪猜贰。晋中兴书曰：胡俗以部落为种类，屠各取豪贵。文颖汉书注曰：羌胡名大师为酋。国语，伯阳父曰：国之将亡，百姓携贰。韦昭曰：携，离也；贰，二心也。方当系颈蛮邸，悬首藁街。汉书曰：沛公至霸上，秦王子婴系颈以组。又陈汤上疏曰：斩郅支首及名王以下，宜悬头藁街蛮夷邸间。而将军鱼游于沸鼎之中，燕巢于飞幕之上，不亦惑乎！袁崧后汉书，朱穆上疏曰：养鱼沸鼎之中，栖鸟烈火之上，用之不时，必也燋烂。左氏传曰：吴季札曰：夫子之在此也，犹燕巢于幕之上。
　　暮春三月，江南草长，杂花生树，羣乱飞。见故国之旗鼓，感平生于畴日，抚弦登陴婢移切，岂不怆悢！袁宏汉献帝春秋，臧洪报袁绍书曰：每登城勒兵，望主人之旗鼓，感故交之绸缪，抚弦搦矢，不觉涕流之覆面也。左氏传曰：晋边吏让郑曰：今执事然授兵登陴。所以廉公之思赵将，吴子之泣西河，史记曰：廉颇为赵将，伐齐，大破之，拜为上卿。赵孝成王卒，悼襄王立，使乐乘代之。颇怒，攻乐乘，遂奔魏之大梁。久之，魏王不能信用，而赵亦数困于秦兵。赵王思复得廉颇，廉颇亦思复用于赵。王以为老，遂不召。吕氏春秋曰：吴起治西河，王错谮之魏武侯。武侯使人召吴起。至岸门，止车而立，望西河，泣数下。其仆曰：窃观公之志，视天下若舍履，今去西河而泣，何也？吴起雪泣应之曰：子弗识也。君诚知我而使我毕能，秦必可亡西河。今君听谗人之议，不知我，西河之为秦不久矣！起入荆，西河果入秦。人之情也。将军独无情哉？司马迁与任安书曰：夫人情莫不念父母，顾妻子。庄子，惠子曰：人故无情乎？
　　想早励良规，自求多福。魏志，明帝报王朗诏曰：钦纳至言，思闻良规。多福，已见上文。当今皇帝盛明，天下安乐。皇帝，梁武也。解嘲曰：遭盛明之世。汉书曰：孝惠、高后时，天下安乐。白环西献，楛矢东来；世本曰：舜时西王母献白环及佩。家语，孔子曰：昔武王克商，于是肃慎氏贡楛矢石砮。夜郎滇池，解辫请职；朝鲜昌海，蹶角受化。汉书曰：夜郎、滇池皆椎结，嶲、昆明编发。汉拜唐蒙郎中，遂见夜郎王多同。又曰：始楚威王时，使将军庄缟将兵略巴黔中。缟至滇池，欲归报，会秦夺楚，黔中郡道塞不通，以其众王滇池。又朝鲜王满，燕人。孝惠、高后时，满为外臣。又曰：西域有昌蒲海，一名盐泽，去玉门、阳关三百余里。孟子曰：武王之伐殷也，百姓若崩厥角。赵岐曰：厥角，叩头以额角犀厥地也。唯北狄野心，掘强沙塞之间，欲延岁月之命耳。左氏传，令尹子文曰：谚云：狼子野心。汉书，伍被说淮南王曰：东保会稽，南通劲越，屈强江、淮之间，可以延岁月之寿耳。范晔后汉书匈奴论曰：世祖用事诸夏，未遑沙塞之事。中军临川殿下，何之元梁典曰：高祖卽位，以宏为临川郡王。天监三年，以宏为中军将军。明德茂亲，总兹戎重，刘璠梁典曰：天监四年，诏临川王宏北讨。干宝晋纪，河间王颙表曰：成都王颖，明德茂亲，功高勋重。晋中兴书，桓温檄曰：幕府不才，忝荷戎重。吊民洛汭，伐罪秦中。孟子曰：汤始征，自葛始，诛其君，吊其民。尚书曰：东至于洛汭。又曰：奉词伐罪。汉书，田肯曰：陛下既得韩信，又治秦中。若遂不改，方思仆言。聊布往怀，君其详之。颜延之和谢灵运诗曰：聊用布所怀。丘迟顿首。
　　文选考异
　　注「征人伐鼓」　案：「征」当作「钲」。各本皆误。
　　注「沈迷领簿书」　陈云「领簿」当乙，是也。各本皆倒。
　　注「谢承后汉书曰」　袁本、茶陵本「承」作「沈」，是也。
　　注「为喋血」　袁本、茶陵本「血」下有「涉与喋同丁牒切」七字，是也，无正文「涉」下「丁牒切与喋同」六字。案：此割裂善音之误，说已详前。
　　注「及迷涂之未远」　此节注后袁本有注一节云「周易曰：不远复，无祗悔」，在正文「先典攸高」下，是也。茶陵本幷入五臣而误删削。此本误与之同。
　　注「建节敕出关」　袁本、茶陵本「敕」作「东」，是也。
　　注「故殷陟配天」　陈云「陟」上脱「礼」字，是也。各本皆脱。
　　注「屠各取豪贵」　陈云「取」，「最」误，是也。各本皆误。
　　注「羌胡名大师为酋」　案：「师」当作「帅」。各本皆讹。
　　注「袁宏汉献帝春秋」　何校「宏」改「晔」，陈同。各本皆误。案：隋经籍志云「十卷，袁晔撰」，可证也。
　　注「授兵登陴」　袁本、茶陵本「陴」下有「陴婢移切」四字，无正文文「陴」下「婢移切」三字，是也。
　　注「秦必可亡西河」　袁本、茶陵本无「可」字，是也。
　　注「使将军庄缟」　陈云「缟」，「蹻」误，下同，是也。各本皆讹。
　　重答刘秣陵沼书刘璠梁典曰：刘沼，字明信，为秣陵令。
　　刘孝标刘峻自序曰：峻字孝标，平原人也。生于秣陵县，朞月归故乡。八岁，遇桑梓颠覆，身充仆圉。齐永明四年二月，逃还京师。后为崔豫州刑狱参车。梁天监中，诏峻东掌石渠阁，以病乞骸骨。后隐东阳金华山。
　　刘侯既重有斯难，值余有天伦之戚，竟未之致也。孝标集有沼难辨命论书。谷梁传曰：兄弟，天伦也。何休曰：兄先弟后，天之伦次。寻而此君长逝，化为异物，魏文帝与吴质书曰：元瑜长逝，化为异物。绪言余论，蕴而莫传。庄子谓渔父曰：曩者先生有绪言而去。子虚赋曰：愿闻先生之余论。或有自其家得而示余者，余悲其音徽未沬昧，而其人已亡，楚辞曰：芳菲菲而难亏兮，芳至今犹未沬。王逸曰：沬，已也。孙卿子曰：其器存，其人亡，以此思哀，则哀将焉不至？青简尚新，而宿草将列，风俗通曰：刘向别录，杀青者，直治青竹作简书之耳。礼记曰：朋友之墓，有宿草而不哭焉。泫然不知涕之无从也。礼记，门人曰：防墓崩。孔子泫然流涕。又曰：孔子之卫，遇旧馆人之丧，入而哭之，遇一哀而出涕，曰：予恶夫涕之无从也。虽隙驷不留，尺波电谢，墨子曰：人之生乎地上，无几何也，譬之犹驷而过也。，古隙字也。陆机诗曰：寸阴无停晷，尺波岂徒旋。而秋菊春兰，英华靡绝，楚辞曰：春兰兮秋菊，长无绝兮终古。故存其梗概，更酬其旨。东京赋曰：其梗概如此。若使墨翟之言无爽，宣室之谈有征，墨子曰：昔周宣王杀其臣杜伯而不辜。杜伯曰：吾君杀我而不辜，若以死者为无知，则止矣；若死而有知，不出三年，必使吾君知之。期三年，周宣王合诸侯而田于圃，车数百乘，从数千人满野。日中，杜伯乘白马素车，朱衣冠，执朱弓，挟朱矢，追宣王，射之车上，中心，折脊，殪车中，伏弢而死。若书之说观之，则鬼神之有，岂可疑哉？汉书曰：文帝受厘宣室，因感鬼神事，问鬼神之本。贾谊具道所以然之故。冀东平之树，望咸阳而西靡；盖山之泉，闻弦歌而赴节。圣贤冢墓记曰：东平思王冢在东平。无盐人传云：思王归国京师，后葬，其冢上松柏西靡。宣城记曰：临城县南四十里盖山，高百许丈，有舒姑泉。昔有舒氏女与其父析薪此泉处坐，牵挽不动，乃还告家。比还，唯见清泉湛然。女母曰：吾女本好音乐。乃弦歌，泉涌回流，有朱鲤一双。今作乐嬉戏，泉固涌出也。文赋曰：舞者赴节以投袂。但悬剑空垄，有恨如何！刘向新序曰：延陵季子将西聘晋，带宝剑以过徐君。徐君不言而色欲之。季子为有上国之事，未献也，然心许之矣。致使于晋，顾反，则徐君死。于是以剑带徐君墓树而去。
　　文选考异
　　注「芳至今犹未沬」　案：「芳」当作「芬」。各本皆讹。
　　注「沬已也」　袁本、茶陵本「也」下有「亡盖反」三字。案：此真善音。正文「沬」下「昧」字，乃五臣音也。尤误删此存彼。
　　注「思王归国京师」　陈云「思」字当在「国」字下，是也。各本皆倒。
　　移书让太常博士幷序
　　刘子骏汉书曰：刘歆，字子骏，向少子也。少通诗书，能属文。为黄门郎，至中垒校尉。王莽篡位，为羲和、京兆尹，卒。
　　歆亲近，欲建立左氏春秋及毛诗逸礼古文尚书，皆列于学官。哀帝令歆与五经博士讲论其议，诸儒博士或不肯置对，言诸博士既不肯立左氏，而又不肯与歆论议相对也。歆因移书太常博士责让之曰：
　　昔唐虞既衰，而三代迭兴，圣帝明王，累起相袭，其道甚着。周室既微，而礼乐不正，道之难全也如此。是故孔子忧道不行，历国应聘，自卫反鲁，然后乐正，雅颂乃得其所。论语，子曰：吾自卫反鲁，然后乐正，雅、颂各得其所。修易序书，制作春秋，以记帝王之道。论语谶曰：自卫反鲁，删诗、书，修春秋。春秋元命苞，孔子曰：丘作春秋，王道成。及夫子没而微言绝，七十子卒而大义乖；论语谶曰：子夏六十四人，共撰仲尼微言。重遭战国，弃笾豆之礼，理军旅之阵，孔氏之道抑，而孙吴之术兴。论语曰：卫灵公问陈于孔子，孔子对曰：俎豆之事，则尝闻之矣；军旅之事，未之学也。汉书曰：孙子兵法八十二篇。又曰：吴起三十八篇。陵夷至于暴秦，焚经书，杀儒士，设挟书之法，行是古之罪，道术由此遂灭。汉书，武帝制曰：大道微缺，陵夷至于桀、纣之行作。史记，李斯曰：臣请天下敢有藏诗、书百家语者，悉诣廷尉杂烧之，以古非今者族。又卢生为始皇求仙药，亡去。始皇大怒，使御史按问诸生。诸生犯禁者四百六十八人，皆坑之咸阳。
　　汉兴，去圣帝明王遐远，仲尼之道又绝，法度无所因袭。时独有一叔孙通，略定礼仪。汉书，叔孙通曰：臣愿颇采古礼与秦仪杂就之。上曰：可。天下惟有易卜，未有他书。汉书曰：秦燔书，而易为筮卜之事，传者不绝。至于孝惠之世，乃除挟书之律，汉书曰：孝惠四年，除挟书律。然公卿大臣绛灌之属，咸介冑武夫，莫以为意。楚汉春秋曰：汉已定天下，论羣臣破敌禽将，活死不衰，绛、灌、樊哙是也。功成名立，臣为爪牙，世世相属，百世无邪，绛侯周勃是也。然绛灌自一人，非绛侯与灌婴。至孝文皇帝，始使掌故晁错，从伏生受尚书。史记曰：伏生者，济南人也，故为秦博士。孝文闻伏生修尚书，年九十余，老不能行，诏太常掌故晁错往受之。尚书初出于屋壁，朽折散绝，汉书曰：秦燔书禁学，济南伏生独壁藏之。汉亡失，求得二十九篇也。今其书见在，时师传读而已。诗始萌芽，天下众书，往往颇出，皆诸子传说，犹广立于学官，为置博士。在朝之儒，唯贾生而已。贾生，贾谊也。至孝武皇帝，然后邹鲁梁赵，颇有诗礼春秋先师，皆出于建元之间。汉书曰：建元，孝武皇帝年号也。当此之时，一人不能独尽其经，或为雅，或为颂，相合而成。成一经也。泰誓后得，博士集而赞之。七略曰：孝武皇帝末，有人得泰誓书于壁中者，献之。与博士，使赞说之，因传以教。今泰誓篇是也。故诏书曰：礼坏乐崩，书缺简脱，朕甚闵焉。礼稽命征曰：文王见礼废乐崩，道孤而无主也。时汉兴已七八十年，离于全经固以远矣。服虔汉书注曰：汉与秦相去七八十年。韦昭曰：全经，未焚书之时也。
　　及鲁恭王坏孔子宅，欲以为宫，而得古文于坏壁之中，逸礼有三十九篇，书十六篇，天汉之后，孔安国献之。遭巫蛊仓卒之难，未及施行。汉书曰：武帝末，鲁恭王坏孔子宅，欲以广宫，而得古文尚书及礼、论语、孝经。孔安国者，孔子后也。悉得其书，以考二十九篇，得多十六篇。安国献之，遭巫蛊事，未列于学官。天汉、武帝年号也。及春秋左氏丘明所修，汉书曰：仲尼以鲁周公之国，史官有法，故有左丘明观其史记。丘明作传。皆古文旧书，多者二十余通，藏于秘府，伏而未发。孝成皇帝愍学残文缺，稍离其真，乃陈发秘藏，校理旧文，得此三事，以考学官所传经，或脱简，或脱编。汉书曰：刘向以古文校欧阳、大、小夏侯三家经文，酒诰脱一简，召诰脱二简。博问人间，则有鲁国桓公、赵国贯公、胶东庸生之遗学与此同，抑而未施。七略曰：礼家，先鲁有桓生，说经颇异。论语家，近琅邪王卿，不审名，及胶东庸生皆以教。然则庸生亦未详其名也。此乃有识者之所叹，士君子之所嗟痛也。
　　往者缀学之士，不思废绝之阙，苟因陋就寡，分文析字，烦言碎辞，学者罢老，且不能究其一艺，信口说而背传记，是末师而非往古。至于国家将有大事，若立辟雍封禅巡狩之仪，则幽冥而莫知其原。犹欲保残守缺，挟恐见破之私意，而亡从善服义之公心。或怀疾妬，不考情实，雷同相从，随声是非，礼记曰：无雷同。抑此三学，以尚书为不备，谓左氏不传春秋，岂不哀哉！臣瓒汉书注曰：当时学者谓尚书唯有二十八篇，不知本有百篇。
　　今圣上德通神明，继统扬业，亦愍此文教错乱，学士若兹，虽深照其情，犹依违谦让，乐与士君子同之。故下明诏，试左氏可立不，遣近臣奉旨衔命，将以辅弱扶微，与二三君子比意同力，冀得废遗。今则不然，深闭固距而不肯试，猥以不诵绝之，欲以杜塞余道，绝灭微学。夫可与乐成，难与虑始，太公金匮曰：夫人可以乐成，难以虑始。此乃众庶之所为耳，非所望于士君子也。且此数家之事，皆先帝所亲论，今上所考视，其为古文旧书，皆有征验，内外相应，岂苟而已哉！夫礼失求之于野，古文不犹愈于野乎！汉书，班固曰：仲尼有言，礼失而求诸野。
　　往者博士书有欧阳，春秋公羊，易则施孟，汉书曰：欧阳生字和伯，千乘人也，事伏生。又曰：乐陵侯史高言，谷梁子本鲁学，公羊氏乃齐学。又曰：施雠，字长卿，沛人也，从田王孙受易。又曰：孟喜，字长卿，东海人也，从田王孙受易。然孝宣帝犹复广立谷梁春秋梁丘易大小夏侯尚书，汉书曰：梁丘，字长翁，琅邪人也，从京房受易。又曰：夏侯胜从济南伏生受尚书。胜传从兄子建，建又事欧阳高。由是尚书有大小夏侯之学。义虽相反，犹并置之。何则？与其过而废之，宁过而立之。传曰：文武之道，未坠于地，在人，贤者志其大者，不贤者志其小者。论语，子贡曰：文、武之道，未坠于地，在人，贤者识其大者，不贤者识其小者。今此数家之言，所以兼包大小之义，岂可偏绝哉？若必专己守残，党同门，妬道真，违明诏，失圣意，以陷于文吏之议，甚为二三君子不取也。
　　文选考异
　　移书让太常博士　陈云题前脱「移」字一行，是也。各本皆脱。又卷首子目亦然。
　　注「为羲和京兆尹卒」　案：「卒」字不当有，各本皆衍。汉书云后事皆在莽传，可证也。
　　讲论其议　案：「议」当依汉书作「义」，各本皆误。又案：注「论议相对」，「议」亦当作「义」也。
　　责让之曰　袁本、茶陵本此下提行另起，是也。
　　书缺简脱　袁本有校语云善作「脱简」。案：袁所见误也，茶陵本无校语，与此皆不误。汉书正作「简脱」。
　　孝成皇帝　袁本云善无「皇」字，茶陵本云五臣有「皇」字。案：此尤延之校添也。汉书有「皇」字。
　　或脱编　袁本作「传或间编」，云善无「传」字，「间」作「脱」。茶陵本云五臣有「传」字，「脱」作「间」。何云汉书作「传或间编」。案：此恐善与汉书同，各本所见，皆传写误也。
　　以尚书为不备　案：当依汉书去「不」字。此所引臣瓒汉书注甚明。又孔丛云「唯闻尚书二十八篇，取象二十八宿」云云，然则今文尚书家有为此说者也。
　　然孝宣帝　茶陵本云五臣作「宣」。袁本云善作「皇」。何校「宣」下增「皇」字。案：汉书作「孝宣皇帝」。
　　注「梁丘字长翁」　袁本「丘」下有「贺」字，是也。茶陵本亦脱。
　　北山移文
　　孔德璋萧子显齐书曰：孔稚珪，字德璋，会稽人也。少涉学，有美誉。举秀才，解褐宋安成王车骑法曹行参军。稍迁至太子詹事，卒。
　　钟山之英，草堂之灵。梁简文帝草堂传曰：汝南周颙，昔经在蜀，以蜀草堂寺林壑可怀，乃于锺岭雷次宗学馆立寺，因名草堂，亦号山茨。驰烟驿路，勒移山庭。夫以耿介拔俗之标，萧洒出尘之想。楚辞曰：独耿介而不随。孙盛晋阳秋曰：吕安志量开广，有拔俗风气。庄子曰：孔子彷徨尘垢之外，逍遥无为之业。度白雪以方絜，干青云而直上。吾方知之矣。孟子曰：白雪之白也，犹白玉之白也。子虚赋曰：上干青云。若其亭亭物表，皎皎霞外，芥千金而不●，屣万乘其如脱。尔雅曰：芥，草也。史记曰：秦军引去。平原君乃置酒。酒酣，起前，以千金为鲁连寿。鲁连笑曰：所贵于天下之士者，为人排患释难解纷而不取也。卽有取者，是商贾之事，而连不忍为也。遂辞平原君而去。淮南子曰：尧年衰志闵，举天下而传之舜，犹却行而脱屣也。许慎曰：言其易也。刘熙孟子注曰：屣，草屦，可履。闻凤吹于洛浦，值薪歌于延濑。固亦有焉。列仙传曰：王子乔，周宣王太子晋也。好吹笙，作凤鸣，游伊、雒之间。薪歌延濑，未闻。岂期终始参差，苍黄翻覆。泪翟子之悲，恸朱公之哭。终始参差，歧路也；苍黄翻覆，素丝也。翟，墨翟也；朱，扬朱也。淮南子曰：杨子见歧路而哭之，为其可以南，可以北；墨子见练丝而泣之，为其可以黄，可以黑。高诱曰：闵其别与化也。乍回迹以心染，或先贞而后黩。何其谬哉！苍颉篇曰：黩，垢也。呜呼！尚生不存，仲氏既往。山阿寂寥，千载谁赏？尚生，子平也，已见上文。范晔后汉书曰：仲长统，字公理，山阳人也。性俶傥，默语无常。每州郡命召，輙称疾不就。
　　世有周子，隽俗之士。萧子显齐书曰：周颙，字彦伦，汝南人也。释褐海陵国侍郎，元徽中，出为剡令。建元中，为长沙王后军参军，山阴令，稍迁国子博士，卒于官。既文既博，亦玄亦史。然而学遁东鲁，习隐南郭。庄子曰：鲁君闻颜阖得道人也，使人以币先焉。颜阖守陋闾。使者至曰：此颜阖之家与？颜阖对曰：此阖之家。使者致币，颜阖对曰：恐听谬而遗使者罪，不若审之。使者反审之，复来求之，则不得矣。又曰：南郭子綦隐机而坐，仰天嗒然似丧其偶。郭象曰：嗒焉解体，若失其配匹也。嗒，土合切。偶吹草堂，滥巾北岳。偶吹，卽齐竽也。偶，匹对之名。巾，隐者之饰。东观汉记曰：江革专心养母，幅巾屣屩。诱我松桂，欺我云壑。虽假容于江皋，乃缨情于好爵。楚辞曰：将驰骛兮江皋。周易曰：我有好爵，吾与尔縻之。其始至也，将欲排巢父，拉许由。傲百氏，薎王侯。风情张日，霜气横秋。或叹幽人长往，或怨王孙不游。周易曰：幽人贞吉。西征赋曰：悞山潜之逸士，悼长往而不反。楚辞曰：王孙游兮不归，春草生兮萋萋。谈空空于释部，核玄玄于道流。萧子显齐书曰：颙泛涉百家，长于佛理，着三宗论，兼善老、易。释部，内典也。汉书曰：道家流者，出于史官，历记成败存亡祸福古今之道也。务光何足比，涓子不能俦。列仙传曰：务光者，夏时人也。耳长七寸。好琴，服蒲根。殷汤伐桀，因光而谋。光曰：非吾事也。汤得天下，已而让光，光遂负石沈窽水而自匿。列仙传曰：涓子者，齐人也好饵朮，隐于宕山，能风。
　　及其鸣驺入谷，鹤书赴陇。如淳汉书注曰：驺马，以给驺使乘之。臧荣绪晋书曰：驺六人。萧子良古今篆隶文体曰：鹤头书与偃波书俱诏板所用，在汉则谓之尺一简，髣鹄头，故有其称。形驰魄散，志变神动。尔乃眉轩席次，袂耸筵上。焚芰制而裂荷衣，抗尘容而走俗状。楚辞曰：制芰荷以为衣，集芙蓉而为裳。王逸曰：制，裁也。风云凄其带愤，石泉咽而下怆。望林峦而有失，顾草木而如丧。至其纽金章，绾墨绶。金章，铜印也。汉书曰：万户以上为令，秩千石至六百石。又曰：秩六百石以上皆银印墨绶。跨属城之雄，冠百里之首。蔡邕陈留太守行县颂曰：府君劝耕桑于属县。汉书曰：县，大率百里。张英风于海甸，驰妙誉于浙右。阮籍咏怀诗曰：英风截云霓。字书曰：江水东至会稽山阴浙右。道帙长殡，法筵久埋。敲扑諠嚣犯其虑，牒诉倥装其怀。过秦论曰：执敲扑以鞭笞天下。楚辞曰：悲余生之无欢兮，愁倥于山陆。王逸曰：倥，困苦也。琴歌既断，酒赋无续。董仲舒集，七言琴歌二首。西京杂记，邹阳酒赋。常绸缪于结课，每纷纶于折狱。广雅曰：课，第也。然今考第为课也。尚书，王曰：哀敬折狱，明启刑书。笼张赵于往图，架卓鲁于前箓。汉书曰：张敞，字子高，稍迁至山阳太守。又曰：赵广汉，字子都，涿郡人也。为阳翟令，以化行尤异，迁京辅都尉。范晔后汉书曰：卓茂，字子康，南阳人也。迁密令，视人如子，吏人亲爱而不忍欺。又曰：鲁恭，字仲康，扶风人也。拜中牟令。螟伤稼，尤牙缘界，不入中牟。希踪三辅豪，驰声九州岛牧。汉书曰：内史，武帝更名京兆尹，左内史更名左冯翊，主爵中尉更名右扶风，是为三辅。左氏传，王孙满曰：夏之方有德也，贡金九牧。杜预曰：九州岛之牧贡金也。使我高霞孤映，明月独举。成公绥鹰赋曰：陵高霞而轻举。青松落阴，白云谁侣？石摧绝无与归，石径荒凉徒延伫。至于还飚入幕，写雾出楹。蕙帐空兮夜鹄怨，山人去兮晓猨惊。昔闻投簪逸海岸，今见解兰缚尘缨。投簪，疎广也，东海人，故曰海岸也。挚虞征士胡昭赞曰：投簪卷带，韬声匿迹。兰，兰佩也。
　　于是南岳献嘲，北垄腾笑。列壑争讥，攒峯竦诮。慨游子之我欺，悲无人以赴吊。礼记曰：凡讣于其君之臣曰某死。郑玄曰：讣或作赴。赴，至也。故其林惭无尽，愧不歇。秋桂遗风，春萝罢月。骋西山之逸议，驰东皋之素谒。驰骋，犹宣布也。逸议，隐逸之议也。素谒，贫素之谒也。史记，伯夷、叔齐诗曰：登彼西山兮，采其薇矣。阮籍奏记曰：将耕东皋之阳。稚珪集詶张长史诗曰：同贫清风馆，共素白云室。杜预左氏传注曰：谒，告也。谓告语于人，亦谈议之流。今又促装下邑，浪拽翊制上京，楚辞曰：渔父鼓拽而去。王逸曰：船舷也。浪，犹鼓也。韦昭汉书注曰：拽，楫也。虽情投于魏阙，或假步于山扃。吕氏春秋曰：中山公子牟谓詹子曰：身在江海之上，心居魏阙之下。高诱曰：魏阙，象魏也。说文曰：扃，外闭之关也。岂可使芳杜厚颜，薜荔无耻。尚书曰：余心颜厚有忸怩。碧岭再辱，丹崖重滓。尘游躅于蕙路，污渌池以洗耳？皇甫谧高士传曰：巢父闻许由为尧所让也，以为污，乃临池而洗耳。宜扃岫幌，掩云关。敛轻雾，藏鸣湍。截来辕于谷口，杜妄辔于郊端。于是丛条瞋胆，迭颖怒魄。或飞柯以折轮，乍低枝而扫迹。请回俗士驾，为君谢逋客。孔安国尚书传曰：逋，亡也。晋灼汉书注曰：以辞相告曰谢。
　　文选考异
　　注「周宣王太子晋也」　何校「宣」改「灵」，是也。各本皆误。
　　偶吹草堂　袁本、茶陵本「偶」作「窃」。案：五臣作「窃」，善作「偶」，注皆有明文。二本不着校语，非也。唯此本为未误，或尤校改正之。
　　注「皆银印墨绶」　袁本、茶陵本「银」作「铜」，是也。
　　注「江水东至会稽山阴为浙右」　陈云似不当言为「浙右」，疑有误也。案：陈所说最是，「右」当作「江」。考说文水部「浙」字下，与善所引字书文同，可证。「右」字必涉正文误改也。
　　道帙长殡　茶陵本云五臣作「摈」，袁本云善作「殡」。何校「殡」改「摈」。案：「长殡」与下「久埋」偶句，「殡」字是矣。何改非。
　　石摧绝无与归　茶陵本云五臣作「涧户」，袁本云善作「石」。案：此与下「石径」偶句，文必相回避。各本所见「石」字，必传写误，恐善自作「户」。
　　秋桂遗风　袁本、茶陵本「遗」作「遣」，是也。何校「遗」改「遣」。
　　注「船舷也」　陈云「船」上脱「叩」字，是也。各本皆脱。
　　
　　文选卷第四十四
　　
　　檄
　　喻巴蜀檄汉书曰：相如为郎数岁，会唐蒙使略通夜郎，僰中，征发巴蜀吏卒千人，郡又多为发转漕万余人，用军兴法，诛其渠率，巴蜀人大惊恐。上闻之，乃遣相如责唐蒙等，因喻告巴蜀人以非上之意也。
　　司马长卿
　　告巴蜀太守：蛮夷自擅，不讨之日久矣。时侵犯边境，劳士大夫。陛下卽位，存抚天下，安集中国。然后兴师出兵，北征匈奴，单于怖骇，交臂受事，屈膝请和。战国策，张仪曰：仪交臂而事齐、楚。康居西域，重译纳贡，稽颡来享。礼记王制曰：五方之人，言语不通，北方曰译。说文曰：译，传也，传四夷之语也。汉书西域传曰：康居国去长安万二千三百里。春秋说题辞曰：盛德则感，越裳重译。礼记，孔子曰：拜之而后稽颡。毛诗曰：自彼氐、羌，莫不来享。尔雅曰：享，献也。移师东指，闽越相诛。右吊番禺，太子入朝。文颖曰：吊，至也。番禺，南海郡县治也，东伐越，后至番禺，故言右也。颜师古曰：南越为东越所伐，汉以兵救之。南越蒙天子德惠，故遣太子朝。所以云吊也，非训至也。太子卽婴齐也。闽越，地名也。越有三，此其一也。南夷之君，西僰之长，言君者，大之也。僰，蒲北切。文颖曰：犍为县。常效贡职，不敢墯怠，论语撰考谶曰：穿胸儋耳，莫不贡职。延颈举踵喁喁然，吕氏春秋曰：圣人南面而立，天下皆延颈举踵矣。论语素王受命谶曰：莫不喁喁，延颈归德。皆向风慕义，欲为臣妾，论语撰考谶曰：远都殊域，莫不向风。又曰：孺悲欲见，乡党慕义。史记，张良曰：百姓莫不向风慕义，愿为臣妾。道里辽远，山川阻深，不能自致。郑玄礼记注曰：致之言至也。夫不顺者已诛，而为善者未赏，吕氏春秋曰：先王之法，为善者赏，为不善者罚，古之道也。故遣中郎将往宾之，中郎将，卽唐蒙也。发巴蜀之士各五百人，以奉币帛，卫使者不然，张揖曰：不然之变也。靡有兵革之事，战斗之患。今闻其乃发军兴制，张揖曰：发三军之众也。兴制，谓起军法制，追将帅也。惊惧子弟，忧患长老，郡又擅为转粟运输，皆非陛下之意也。当行者或亡逃自贼杀，亦非人臣之节也。
　　夫边郡之士，闻烽举燧燔，张揖曰：昼举烽，夜燔燧。皆摄弓而驰，荷兵而走，摄，谓张弓注矢而持之。摄，奴颊切。流汗相属，唯恐居后，触白刃，冒流矢，议不反顾，计不旋踵，人怀怒心，如报私雠。彼岂乐死恶生，非编列之民，而与巴蜀异主哉？编列，谓编户也。淮南子曰：编户齐民。计深虑远，急国家之难，而乐尽人臣之道也。故有剖符之封，析珪而爵。如淳曰：析，中分也。白藏天子，青在诸侯。位为通侯，处列东第。东第，甲宅也。居帝城之东，故曰东帝。张揖曰：列东第在天子下方。终则遗显号于后世，传土地于子孙，行事甚忠敬，居位甚安逸，名声施于无穷，功烈着而不灭。是以贤人君子，肝脑涂中原，膏液润野草而不辞也。春秋考异邮曰：枯骸收胲，血膏润草。胲，古才切。今奉币役至南夷，卽自贼杀，或亡逃抵诛，抵，至也，亡逃而至于诛也。一曰，逃亡被诛而抵拒于诛也。如淳曰：抵其罪而诛戮之也。一曰，诛者亡，不肯受诛也。身死无名，谥为至愚，无名，言无善名也。谥，犹号也。耻及父母，为天下笑。人之度量相越，岂不远哉！春秋合诚图曰：君杀妻诛，为天下笑。然此非独行者之罪也。父兄之教不先，子弟之率不谨，寡廉鲜耻，而俗不长厚也。其被刑戮，不亦宜乎！
　　陛下患使者有司之若彼，悼不肖愚民之如此，故遣信使，诚信之使也。晓谕百姓以发卒之事，因子之以不忠死亡之罪，让三老孝悌以不教诲之过。汉书，景帝诏曰：置三老孝悌以道民焉。方今田时，重烦百姓，重，难也，不欲召聚之。已亲见近县，张揖曰：檄以示巴蜀城旁近县。恐远所溪谷山泽之民不徧闻，檄到，亟下县道，亟，急也。汉书曰：县有蛮夷曰道。使咸喻陛下之意，无忽。
　　文选考异
　　注「拜之而后稽颡」　陈云「之」字衍，是也。各本皆衍。
　　注「莫不来享」　案：「莫」下当有「敢」字，各本皆脱。
　　注「番禺南海郡县治也」　案：「县」字不当有，汉书注无，史记索隐引亦无，皆可证。
　　注「太子卽婴齐也」　案：依他篇如韦孟讽谏之例，当有「善曰」在「太」字上，以分别颜注。袁、茶陵二本此篇以善与旧注相连，乃合幷六家体例之不画一者，尤仍之耳。又每节首非旧注皆当有之，尤概删去，亦与他篇例歧也。后难蜀父老、答客难等皆放此。
　　西僰之长　袁本「僰」下有「犍」字，其校语云善脱「犍」字。茶陵本云五臣有「犍」字。案：「犍」，五臣妄添也，史记、汉书俱无。此注引「文颖曰犍为县」者，谓地理志犍为郡之僰道县也。说文「僰」下亦云「犍为蛮夷也」。以犍为县注「僰」，非。正文别有「犍」字。袁本所著校语，更误中之误。
　　注「兴制谓起军法制追将帅也」　袁本「追」作「诛」。茶陵本无此注，幷入五臣也。案：史记索隐亦引张揖此注，「诛」字是。
　　功烈着而不灭　袁本云善作「列」。茶陵本云五臣作「烈」。案：此尤延之校改正之也。史记、汉书皆作「烈」，但传写讹为「列」耳。后篇「烈士立功之会」，封禅文「休烈浃洽」，二本校语同，尤皆校改。
　　为袁绍檄豫州魏氏春秋曰：袁绍伐许，乃檄州郡。
　　陈孔璋魏志曰：琳避难冀州，袁本初使典文章，作此檄以告刘备，言曹公失德，不堪依附，宜归本初也。后绍败，琳归曹公。曹公曰：卿昔为本初移书，但可罪状孤而已，恶恶止其身，何乃上及父祖邪？琳谢罪曰：矢在弦上，不可不发。曹公爱其才而不责之。
</div>
    <div class="pagination">
<a href="文选_page79.html">上一页</a><span>...</span><a href="文选_page75.html">75</a><a href="文选_page76.html">76</a><a href="文选_page77.html">77</a><a href="文选_page78.html">78</a><a href="文选_page79.html">79</a><span class="current-page">80</span><a href="文选_page81.html">81</a><a href="文选_page82.html">82</a><a href="文选_page83.html">83</a><a href="文选_page84.html">84</a><a href="文选_page85.html">85</a><span>...</span><a href="文选_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
