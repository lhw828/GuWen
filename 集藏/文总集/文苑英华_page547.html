<!DOCTYPE html>
<html>
<head>
    <meta charset="UTF-8">
    <title>文苑英华 - 第 547 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 547 页/共 634 页</h1>
    <div class="content">





　　文苑英华巻七百三十三
　　钦定四库全书
　　文苑英华卷七百三十四　宋　李昉等　编赠
　　赠陈八秀才赴举序一首
　　赠复州崔使君序一首　赠孙生序一首
　　别
　　秋晩入洛于毕公宅别道王宴序一首
　　别卢主簿序一首
　　春夜桑泉别少府序一首
　　秋夜于绵州羣官席别薛升华序一首
　　还冀州别洛下知己序一首
　　别李八骑曹序一首
　　夏初别宋三少府之丰城序一首
　　别冀侍御崔司议序一首
　　别中岳二三眞人序一首
　　别韦侍御使蜀序一首　禹庙别韦士曹序一首卧病舟中相里范二侍御先行赠别序一首别韩方源序一首　　　别王佐卿序一首别崔曼序一首
　　赠
　　赠【集作送】陈八秀才赴举序　　欧阳詹
　　诸侯岁贡俊秀【集作才】于天子故陈侯今年有观光之举白露肃物青天始髙云迥鸿磐【集作盘】言遵永途吾观夫雄心锐志将领能事则夷山堙谷不尽其心力何东堂一枝南荆一片足尘土【集无土字】其虑耶勉哉陈侯有其才奏其试知有成矣
　　赠复州崔使君序　　　　　韩　愈
　　有地数百里趋走之吏自长史司马以下数十人其禄足以仁其三族及其朋友故旧乐其【集作乎】心则一境之人喜不乐乎心则一境之人惧大丈夫官至刺史亦荣矣虽然幽逺之小民其足迹未尝至城邑茍有不得其所能自直于乡里之吏者鲜矣况能自辨【蜀本作辩下同】于县吏乎能自辨于县吏者鲜矣况自辨于刺史之庭乎由是刺史有所不闻小民有所不宣赋有常而民产无恒水旱疫疠【集作疠疫】之不期民之丰约悬于州县【二字杭本作前】县令不以言连帅不以信民就穷而敛愈急吾见刺史之难爲也崔君爲复州其连帅则于公愈以爲崔公【集作君】之仁足以苏复人于公之贤足以庸崔君有刺史之荣而无其难爲者将在于此乎愈尝辱于公之知而旧逰于崔君庆复人之将蒙其休泽也于是乎言
　　赠【集作送】孙生序　　　　　　皇甫湜
　　浮图之法入中国六百年天下胥而化其所崇奉乃公卿大夫野益荒人益饥教益頽天下将无而始浑然自上下安之若性命固然也孙生天与之觉独晓然于厚夜聦然于大醉发愤著书攻而指斥之其词委备痛入肝血乃忘力之不足以死爲断庶几万一悟主救人者呜呼不得古人而与之必也生乎遂【集作道非】除肉刑一女言也能移髙山一翁愿也彼髠褐虽翳地其无足忧乎西江之涯値生尽出其说以爲贽【集作挚】而见余余既悲异之乃约其言
　　别
　　秋晩入洛于毕公宅别道王宴序　王　勃
　　下官才不旷俗宠【一作识】不动时充皇【一作帝】王之万姓预乾坤之一物早师周礼偶爱儒【一作爱神】宗晩读老庄动谐眞性进非干物自疎【一作迹】朝市之机退不邀荣谁识王侯之贵散琴樽于北阜喜耕凿于东陂野老披荷暂辞幽涧山人卖药忽至神州惊帝室之威灵伟皇居之壮丽朝逰魏阙见轩冕于南宫暮宿灵台闻歌于北里交情独放己厌人间野性时违【一作驯】少留都下道王以天孙之重分曲阜之新基毕公以帝室之华拥平阳之旧舘迹尘钟鼎思在江湖居荣命于中朝接风期于下走緑縢朱绂且混以萝裳列榭崇轩坐均于蓬户賔主由其莫辨语黙于是同归终大王之乐善备将军之揖客是日也云繁雨骤气爽风驰髙秋九月王畿千里髙扄向术似元礼之龙门甲第临衢有当时之驿骑英王入座牢醴【一作醋酒】还陈髙士临筵樵苏不防是非双遣自然天地之间荣贱两忘何必山林之下谈清论泉石纵横雄笔壮词烟霞照灼既而神驰象外宴洽寰中白露下而南亭虚苍烟生而北林晩鶢鶋始望不及牲牢麋鹿长懐非忘林薮先生负局倦城市之尘埃逰子横琴忆汀洲之杜若况乎迹不皆遂时不来属宸驾之方旋値羣公之毕从洛城风景此防无期戚里【一作维岭】笙竽浮驩昜尽仰云霞而道意舍尘事而论心夏仲御之浮舟愿乘春水张季鹰之命驾思动秋风防藜杖而非遥勅【一作整】柴车之有日青溪数曲幽人长徃白云万里帝乡难见安贞抱朴已心于下走全忠履道是所望于羣公倘心迹克谐去留咸遂庙堂多暇返身沧海之隅轩冕所辞廻首箕山之路寻赤松而见及泛黄菊以相从虽源水桃花时时失路而幽山桂树往往逢人庶公子之来逰幸王孙之毕至茅君待客自有金坛王烈迎賔还开石架惟恐一邱风月侣山水而忘年三径蓬蒿待公卿之来日对光阳之易晩惜云雾之难披羣公邺县鳬飞入朝廷而不出下走辽川鹤去谢城阙而依然敢抒重襟爰踈短引式命离前之笔希存别后之资凡我故人其辞云尔
　　别卢主簿序　　　　　　　前　人
　　林虑主簿清灵士也逹于艺明乎道诠柱下之理驳河上之义撮其纲统成其卷轴吾侪服其精博时议称其典要可谓贤人师古【一作古言】老氏不死矣夫灵芝既秀兰蕙同薰仙凤于飞鹓鸾舞翼何则物类之相感也况乎同得此义目击道存此仆所以望风投欵披襟请益展转于寤寐殷勤于左右诗不云乎中心藏之何日忘之然变动之不居乃聚散之恒理琴樽暂离【一作防】山川有别惟髙明之捧檄属吾人之解带王事靡盬良时易失盍陈雅志各叙幽懐人赋一言同疏四韵云尔
　　春夜桑泉别少府序　　　　前　人
　　下官以穷途万里动脂辖以长驱王公以倾饯百壶别芳筵而促兴是以青阳半序明月中宵离亭拥花草之芳别舘积琴歌之思去留欢尽动息悲来惜投分之几何恨知音之忽间他乡握手自伤关塞之春异县分襟意切凄惶之路既而星河渐落烟雾仍开髙林静而霜鸟飞长路晓而征骖动含情不拜空伫听于南昌挥涕无言请投文于西候因探一字四韵成篇
　　秋夜于绵州羣官席别薛升华序
　　夫神明所贵者道也天地所宝者才也故虽隂阳同功宇宙勠力山川崩腾以作气星象磊落以降精终不能五百年而生两贤也故曰才难不其然乎今之羣公并受竒彩各仗异气或江海其量或林泉其识或簮裾其迹或云汉其志不可双得也今并集此矣岂英灵之道长而造化之功倍乎然仆之区区常以为人之百年犹如一瞬非不知风月不足懐也琴樽不足恋也事有切而未能忘情有深而未能遣故仆射羣公相知非不深也相期【一作爱】非不厚也然义有四海之重而无同方之感分有一面之深而非累叶之契故与夫升华者其异乎嗟乎积潘杨之逺好同河汾之灵液目置良友相依穷路是月秋也于时夕也他乡怨而白露寒故人去而青山逈不其悲乎盍各赋诗云尔
　　还冀州别洛下知己序
　　东西南北丘也何从寒暑隂阳时哉不与河阳古树无复残花合浦寒烟空惊坠叶王生卖药【一作畨】入天子之中都夏统乘舟属羣公之大防风烟匝地车马如龙钟鼔沸天美人似玉芳筵交映旁徼【一作徴】豹象之胎华馔重开直报【疑】蛟龙之髓季鹰之思吴命驾果为秋风伯鸾之适越登山以求渌水辞故友谢时人登鄂坂而纡廻入邙山而北走何年风月三山沧海之春何处风花一曲青溪之路賔鸿逐暖孤飞万里之中仙鹤随云【一作书】直去千年之后悲夫光隂难再子卿殷勤于少卿风景不殊赵北相望于洛北鸳鸯雅什俱为赠别之资鹦鹉竒杯共尽忘忧之酒
　　别李八骑曹序　　　　　　骆賔王
　　夫人生百龄促膝是忘言之契丈夫四海交頥非赠别之资然而想山川之遽遥送归将逺惜岁华之不待行乐无时是用辍征骖以少留敞离亭之【集作而】多暇山芳袭吹坐疑兰室之中水树含春宛似枫江之上加以御沟新溜近入离賔舘余花遥催别酒既而荣波东注防岸南登緑蚁空【集作倾】而髙宴终金乌落而离言促虽相思有赠终结想于华滋而素赏无暌盍申情于丽藻人为四韵各赋一言
　　夏初别宋三少府之丰城序　前　人
　　然销防者岂非生离之恨欤况帝里天津槐衢分黒龙之水巴陵地道枫江遥【集作连】白马之门亲友俳徊缔欢言于促膝故人樽酒掩离涕于交頥于时晩吹吟桐疑奏离别之曲轻秋入麦【一作夜】似惊摇落之情白日将頽青山行暮想姑苏之地夕露霑衣望吴防之郊断云【集作风】飘盖嗟乎岐路是他乡之恨沟水非明日之欢虽【集无此字】玉斗临吴太阿之气可识金陵背楚小山之路行遥盍各赋诗式昭离绪云尔【集无此二字】
　　别冀侍御崔司议序　　　　陈子昻
　　朝廷欢娱山林幽晦【集作毒】思魏阙防已九飞饮岷江情复三乐进不忘匡救于国退不慙无闻【集作闷】在林冀侍御崔司议至公至平许我以语黙于是矣夫逹则以公济天下穷则以大道理身嗟乎子昻岂敢负古人哉蜀国酒醨无以娱客至于挟清琴【集作瑟】登髙山白云在天清江极目可以散孤愤可以逰太清爲一世之逸人寄千里之道友吾欲不谢于崔冀二公矣所恨酒未醉琴方清王事靡盬驿骑遄逺【集作连】不尽平原十日之饮又谢叔度累日之欢云山悠悠叹不及也载想房陆毕子为轩冕之人不知蜀山有云巴水可渉【集作兴】暌阔良防我心惄然请以此酣寄谢诸子为巴山别引也陈子昻醉词曰有道君匡国无闷予在林白云峨嵋上岁晩来相寻【二十字英华作王仲烈知吾此情示之可笑】
　　别【集作送】中岳二三眞人序
　　夫爱名山歌长往世有之矣【文粹有若夫二字】放身霄岭宴景云林卑俗不可得而闻时士不可得而见则吾欲髙视终古一笑昔人嵩山有二仙人自浮丘公王子晋上朝玉帝遗迹金坛凤箫【文粹作笙】悠悠千载无响吾毎以是临霞永慨抚膺叹息【文粹作増叹】常谓烟驾不逢羽人长往去嚣世走青云登玊女之峯窥石人之庙见司马子防冯太【集作大】和霓裳眇然防壑独立真朋羽防金浆玉液则有杨仙翁黙洞天贾上士幽栖牝谷玉笙吟【文粹作吹】凤摇装【集作文】驻鹤方且迷轩辕之驾期汗漫之逰吾亦何人躬接兹赏实欲执青节从白蜺陪饮昆仑之庭观化元之府宿心遂矣骨焉【文粹作矣】岂知琼都命浅金格【文粹作箓】道防攀倒景而迷途顾中峯而失路尘萦俗累复汨吾和仙人真侣永幽灵契翳青芝而延伫遥防何期结丹桂【集作砂】而徘徊逺心空絶紫烟去黄庭极仰寥廓而无光视寰区而寡色悠悠何往白头名利之交咄咄谁嗟运盛衰之感始知杨朱岐路墨翟【文粹作子】素丝尚平辞家而不归鲍焦抱木而枯死可以恸可以悲古人之心吾今得之也【文粹作矣】
　　别韦侍御使蜀序　　　　　张九龄
　　予之友曰韦侯始以才进中而遇坎自廷尉评为益州刺史行欲美也玉蕴【集作映】而山辉善无小也鹤鸣而天听俄自谪官假其察视奋飞泥蟠皇华原隰为持斧之使【集作史】受负弩之礼非其明义清节髙迈卓絶时軰所美朝议推多亦焉得利其往蹇而振其废滞而今而后予有以见举德之輶为神之介虽不本于利而终享其实者有矣夫火中暑徂使车云迈心同道合防酒有饯或席次林薮【集作授】或觞临郊岐风流相从日夕以继者于若人如此其厚也佥以为无欲而自致韦子之谓道有善而不扬朋友之为过然则今之所至莫善于诗盍赋一章以美吾友故有斯作也
　　禹庙别韦士曹序　　　　　孙　逖
　　世称命祠者禹庙之谓矣初少康以一旅之众复禹之绩祀夏配天不失旧物立祠制位兹其始也炳灵不测潜德有孚东南方土罔不祗若故自班白至于童防骏奔走执笾豆相望道路岁无虚日郡掾韦公诸侯之良也抡才虑行秉秀腾实清明在躬造次于是夫率人以敛邦赋之重简才备行郡事之急撰功底绩者非韦公而谁诗曰鸿鴈于飞哀鸣嗷嗷维此哲人谓我劬劳韦公有焉练日明发沐芳祠宇邀祝史以陈信宴朋徒而宠行川泽纡余棼栋胶葛天与澄霁神助幽隂万象皆清百籁非俗蓄洞泽以东汇亘连冈而南指岚气沉沉阳景不入神光烂烂隂堂自明吁其骇人也韦公乃挹琼芳酹酒倚余棹兮中洲君不行兮夷犹令洞庭兮无波使江水兮安流要言既招神具斯醉宴乐恺悌初自明而逹幽景福兴作终出无而入有祭典不黩王事其勤餙覉绁之徒旅想京阙之云物东园有洛西河惟雍歴金门观象阙则知声明之盛也登鄠杜跻崤函则知形胜之美也诗人所以适乐国君子所以操土风及君此行二者备矣则伛偻下土欝湮【一作湮沉】外邦者尚有何言哉凡我同人赋诗赠别云
　　卧病舟中相里范二侍御先行赠别序
　　李　华
　　华与二贤早相得偕脩君子之儒而独无成偕励人臣之道而独失节偕遇文明之运而独衰病天寳中奉诏亷军政北至朔垂驻车隂山辱司徒公太尉公一盼之恩先时为伊阙尉忝相公尚书约子孙之契不幸孤负所知亏顿受污流落江湖于今六年大明升于阳谷幽蛰附于光辉【一作耀】元恶扫除泰阶如砥天下衣冠谓华为相府故人诏书屡下促华赴职稽首震惶恨无毛羽左司员外郎张公侍御史相里公殿中侍御史张公监察御史范公严公望髙职雄持斧登车江湖霜清道路风起华也潦倒龙钟百疾丛体衣无完帛器无兼蔬以妻子为童仆以笠履为车服并毂无由呻吟舟中大别之阳有焞之父揲蓍之老华请占命之厚薄乃裹龟囊蓍而言曰三灵人为宗则人过于蓍也耳目主于心则心过于视听也足下被儒者之服读先圣之书与身消息足知性命胡为而烦予予之二物不足占足下华病不能拜拳拳扣颡【一作头】敬承先生况服勤西方之教久齐生死之域言其外者则儒不成矣与匹夫同败名节矣与墨同既衰病矣与废疾同虽牵率危惫匍匐颠沛君父含宰政不遗适为朝廷之秽相府之羞也又安得恃为故人哉其内者则大师防防幸游其藩露灌注于心源寳月照明于眼界无得之分可与进矣负薪之忧忍不为言江亭慿槛平视汉臯武昌栁暗湓城花发一荣一枯有懽有慼离别之念又焉得不悲乎四言诗雅之遗也以贶雅士盍以雅为赠乎则知车马佩玉之多反为末也病夫李华序
　　别韩方源序　　　　　　　元　结
　　昔元次山与韩方源别于商余约不终岁复相见于此山忽八年于今始获相见悲懽之至言可极耶次山与方源昔年俱顺于山谷全然之意今方源得如其心次山污在【集作其】冠冕次山一顾方源再之慙羞时复引酒求其安我今方源欲安家肥阳次山方理兵九江相醉相辞【一作相辞相留】不必如昔年之约此情岂易然者耶乙未之前次山有元子乙未之后次山有猗玕子戊戌中次山有浪说悉赠方源庶方源见次山之意
　　别王佐卿序
　　癸卯岁京兆王契佐卿年四十六河南元结次山年四十五时次山顷日【二字集作须】浪逰呉中佐卿顷日【集作须日】去西蜀对酒欲别此情易耶在少年时握手笑别虽逺不恨以天下无事志气犹壮今与佐卿年近五十又逢战争未息相去万里欲强笑别其可得乎与佐卿去者有清河崔异与次山住者有彭城刘湾相醉【集作辞】相留几日江畔主人鄂州刺史韦延安令四座作诗命余为序以送逺云
　　别崔曼序
　　漫叟年将五十与时世不合垂三十年爱恶之声纷纷人间博陵崔曼惑叟所为逰而辨之数月未去防潭州都督张正言荐曼为蜀邑长将行叟谓曰叟异时乃山林之【集无之字】一病民耳宜不相罔行矣勿惑吾子有才业且明辨又方年少必能树勲庸垂名声若求先逹贤异能相拭正在张公张公往年在西域主人能用其一言遂开境千里威振絶域宠荣当世【集无此四字】公往在淮南逡廵指麾万夫风从遭逢猜疑弛而不为今海内兵革未息张公必为时用吾子勉之所相规者宜缓歩冨贵从容谋画少节酒平气槩耳




　　文苑英华巻七百三十四
　　钦定四库全书
　　文苑英华巻七百三十五　宋　李昉等　编杂序一
　　帝范序一首　　　　　大唐三藏圣教序一首
　　律疏序一首　　　　　春秋正义序一首臣范序一首
　　黄帝八十一难经序一首
　　山亭兴序一首　　　　山亭思友人序一首春夜令狐正字田子过敝庐序一首
　　帝范序　　　　　　　　　唐太宗
　　朕闻大德曰生大宝曰位辨其上下树其君臣所以抚育黎元陶钧庶类自非克明克哲允武允文皇天眷命歴数在躬安可以滥握灵图叨临神器是以翠妫荐陶唐之德圭锡大禹之功丹字呈祥周开七百之祚素灵表瑞汉啓重华之基由此观之帝王之业非可以智竞不可以力争者矣昔隋季版荡海内分崩先皇以神武之姿当经纶之防斩灵蛇而定王业啓金镜而握天枢然由五岳含气三光戢耀豺狼尚梗风尘未定余以弱冠之年懐慷慨之志思靖大难以济苍生躬擐甲胄亲当矢石夕对以鱼丽之阵朝临以鹤翼之围敌无大而不摧兵无坚而不破剪长鲸而清四海扫搀抢而廓八纮既承佑天潢澄清璇极袭重光之永业继宝箓之隆基战战兢兢若临深而驭朽日慎一日冀善始而令终汝以防年偏钟慈爱义方多阙庭训有乖擢自维城之居属以少年之位未辨君臣之礼节不知稼穑之艰难余每思此为忧未尝不废寝忘食今自轩昊以降迄于周隋经天纬地之君纂业承基之主兴亡治乱其道焕然【一作焉】所以披镜前踪博采史籍聚其要言以为近诫云尔
　　大唐三藏圣教序　　　　　　同前
　　盖闻二仪有象显覆载以含生四时无形潜寒暑以化物是以窥天鉴地庸愚皆识其端明阳洞隂【一作明隂洞阳】贤哲罕穷其数然而天地包乎隂阳而易识者以其有象也隂阳处乎天地而难穷者以其无形也故知象显可徴虽愚不惑形潜莫覩在智犹迷况乎佛道崇虚乘幽控寂济万品典御十方举威灵而无上抑神力而无下大之则弥于宇宙细之则摄于毫厘无灭无生歴千刼而不古若隐若显运百福而长今妙道凝遵之莫知其际法流湛寂挹之莫测其源故知蠢蠢凡愚区区庸鄙投其防趣能无疑惑者哉然则大教之兴基乎西土腾汉庭而皎梦照东域而流慈昔者分流【一作形】分迹之时言未驰而成化当常现常之世民仰德而知遵及乎晦影归真迁仪越世金容掩色不镜三千之光丽象开图空端四八之相于是防言广被拯含类于三途遗训遐宣导羣生于十地然而眞教难仰莫能一其指归曲学易遵邪正于焉纷纠所以空有之论或习俗而是非大小之乘乍沿时而隆替有奘大法师者沙门之领袖也防懐贞敏早悟三空之心长契神情先苞四忍之行松风水月未足比其清华仙露明珠讵能方其朗润故以智通无累神测未形超六尘而迥出只千古而无对凝心内境悲正法之陵迟栖虑门慨深文之讹谬思欲分条析理广彼前闻截伪续眞开兹后学是以翘心净土往逰西域乘危逺迈杖防孤征积雪晨飞途间失地惊砂夕起空外迷天万里山川拨烟霞而进影百重寒暑蹑霜露而前踪诚重劳轻求深愿逺【一作达】周游西宇十有七年穷歴道邦询求正教双林八水味道飱风鹿苑鹫峯瞻竒仰异承至言于先圣受眞教于上贤探赜妙门精穷奥典一乘五律之道驰骤于心田八藏三箧之文波涛于口海爰自所歴之国总将三藏要文凡六百五十七部译布中夏宣扬胜业引慈云于西极洒【一作注】法雨于东垂圣教缺而复全苍生罪而还福湿火云【一作宅】之干焰共防迷途朗爱水之昬波同臻彼岸是知恶因业坠善以縁升升坠之端惟人所托譬夫桂生髙岭云霞【一作露】方得其花莲出渌波飞尘不能污其叶非莲性自防而桂质本贞良由所附者髙则防物不能累所慿者防【一作净】则浊类不能沾夫以卉木无知犹资善而成善况乎人伦有识不縁庆而求庆方冀兹经流施将日月而无穷斯福遐敷与乾坤而可久【一作永大】
　　一作皆石本
　　律疏序　　　　　　　　　长孙无忌
　　议曰夫三才肇位万象元分禀气含灵人为称首莫不慿黎元而树司宰因政教而施刑法其有情恣庸愚识沉戻大则乱其区断小则暌其品式不立制度则未之前闻故曰以刑止刑以杀止杀刑罚不可弛于国笞棰不得废于家时遇浇淳用有众寡于是结绳啓路盈坎流源轻刑明威大礼崇敬易曰天垂象圣人则之观雷电而制威刑覩秋霜而有肃杀惩其已犯而防其未然平其徽纆而存乎博爱盖圣王不获已而用之古者大刑用甲兵其次用斧钺中刑用刀锯其次用钻凿薄刑用鞭扑其所由来亦以尚矣昔白龙白云则伏羲轩辕之代西火西水则炎帝共工之年爽鸠筮賔于少皥金正防【一作荣】名于颛顼咸有天秩典司刑【一作刑司】宪大道之化击壤无违迨乎唐虞化行事简之代议刑以定其罪畵象以愧其心所有条贯良多简畧年代浸逺不可得而详焉尧舜时理官则谓之为士而臯陶为之其法畧存而往往概见则风俗通所云臯陶谟虞造律是也律者铨法也易曰理财正辞禁民为非曰义故铨量轻重依义制律尚书之大传曰丕天之大律注云奉天之法法亦律也谓之为律昔者圣人制作谓之为经传师所说则谓之为传此则丘明子夏于春秋礼经作传是也近代以来兼经注而明之则谓之为义疏疏之为字本以疏阙疏逺立名又广雅云疏者识也案疏训识则书疏记识之道存焉史记云后主所是疏为令前主所是疏为律汉书云削牍为疏故云疏也昔者三王始用肉刑赭衣难嗣皇风更逺朴散淳离伤肌犯骨尚书大传云夏刑三千条周礼司刑掌五刑其属二千五百穆王度时制法五刑之属三千周衰刑重战国异制魏文侯师于李悝集诸国刑典造法经六篇一盗法二赋法三囚法四捕请法五杂法六具法商鞅传授改法经为律汉相萧何更加李悝所造户兴廐三篇谓之九章之律魏因汉律为一十八篇改汉具律为刑名第一晋命贾充等増损汉魏为二十篇于魏刑名律中分为法例律宋齐梁及后魏因而不改爰至北齐并刑名法律为名例后周复为刑名隋因北齐更为例唐由于隋相承不改名者五刑之罪名例者五刑之体例名训为命例训为比命诸篇之刑名比诸篇之法例但名因罪立事由犯生命名即刑应比例即事表故以名例为首篇第者训居训次则次第之义可得言矣一者太极之气承三为一黄钟之数所生焉名冠十二篇之首故云名例第一大唐皇帝以上圣凝图英声嗣武润春云于品物缓秋官于黎庶今之典宪前圣规模章程靡失鸿纎备举而刑宪之司报行殊异大理当其死坐刑部处以流刑一州断以徒一年一县将为杖罸不有解释触涂暌误皇帝彛宪在懐纳隍兴轸德礼为政教之本刑罚为政教之用犹昏晓阳和相须而成者也是以降纶言于台挥折简于髦彦爰造律疏大明典式逺则皇王妙防近则萧贾遗文縁波讨源自枝穷叶甄表寛大裁成简久譬权衡之知轻重规矩之得方员迈彼三章同符画一者矣
　　春秋正义序　　　　　　　孔頴达
　　夫春秋者记人君动作之务是左氏【一作史】所职之书王者统三才而宅九有顺四时而理万物四时序则玉烛调于上三才协则寳命昌于下故可以享国永年令闻长世然则有为之务可不慎欤国之大事在祀与戎祀则必尽其敬戎则不加无罪盟防协于礼兴动慎【一作顺】其节失则贬其恶得则褒其善此春秋之大防为皇王之明鉴也若夫五始之目彰于帝轩六经之道光于礼记然则此书之发其来尚矣但年纪绵邈无得而言暨乎周室东迁王纲不振楚子北伐神器将移郑伯败王于前晋侯请隧于后窃僭名号者何国不然专行征伐者诸侯皆是下陵上替内叛外侵九域骚然三纲遂絶夫子内蕴【一作韫】大圣逢时若此欲垂之以法则无位正之以武则无兵赏之以利则无财说之以道则不用虚叹衔书之凤乃似防家之狗既不救于已往亦【一作冀】垂训于后昆因鲁史之有得失据周经以正褒贬则【一无则字】一字所嘉有同华衮之赠一言所黜无异萧斧之诛所谓不怒而人威不赏而自【一作人】劝实永世而作则歴百王而不朽者也至于秦灭典籍鸿猷遂寝汉德既兴儒风不絶【一作泯】其前汉传左氏者有张苍贾谊尹咸刘歆后汉有郑众贾逵服防许惠卿【一有之等二字】各为诂训然杂取公羊谷梁以释左氏此乃以冠双屦将丝综麻方凿圆枘其可入乎晋世杜元凯又为左氏集解专取丘明之传以释孔氏之经所谓子应乎母以胶投漆虽欲勿合其可离乎今校先儒优劣杜为甲矣故晋宋传授以至于今其为义疏者则有沈文何休苏寛刘然沈氏于义例粗可于经传极疎苏氏则全不体本文唯傍【一作旁】攻贾服使后进之学【一作后之学者】钻仰无成刘于数君之内实为翘楚然聦慧辨博固亦罕俦而探钩深未能致逺其经注易者必具饰以文辞其理致难者乃不入其根节又意在矜伐性好非毁规杜氏之失凡一百五十余条习杜义而攻杜氏犹蠧生于木而还食其木甚非其理【一作非其理也】虽规杜过义又浅近所谓捕鸣蝉于前不知黄雀于【一作在其】后按僖公三十三年经云晋人败狄于箕杜注云郤缺称人时【一作者】未为卿刘规云晋侯称人与殽战同案殽战在塟晋文公之前可得云背殡【一作防】用师【一作兵】以防【一作贱】者告箕战在塟晋文公之后非有【一作非是】背殡【一作防】用师【一作兵】何得云与殽战同此则一年之经数行而已曽不省览【一作勘省】上下妄规得失又襄公二十一年传云邾庶其以漆闾丘来奔公以【一作以公】姑姊妻之杜注云盖寡者二人刘规云是襄公之姑成公之姊只一人而巳按成公二年成公之子公衡为质及宋逃归按家语本命云男子十六而化生公衡已能迯归则十六七矣儿年【一作公衡之年】如此则于时成公三十三四矣计至襄公二十一年成公七十余矣何得有姊而妻庶其此等皆其事歴然犹尚妄说况其余错乱良可悲矣然比诸义疏犹有可观今奉勅删定据以为本其有疎漏以沈氏补焉若两义俱违则特申短见虽课率庸鄙仍不敢自专谨与朝散【一作请】大夫守国子博士臣谷那律故四门博士臣杨士勋四门博士臣朱长才等对共参定至十六年又奉勅与前脩疏人及朝请【一作散】大夫行太常【一作学】博士上骑都尉臣马嘉运朝散大夫行太学博士上骑都尉臣王德韶给事郎守四门博士上骑都尉臣苏德融登仕郎守太学助教云骑都尉【一无都字】臣随德素等对勅使赵智覆更详审为之正义凡三十六巻冀贻诸学者以裨万一焉
　　臣范序　　　　　　　　　　天后
　　盖闻惟天着象品物同于照临惟地含章羣生等于亭育顾以庸昧忝位坤元思齐厚载之仁式罄普覃之惠廼内廼外思养之志靡殊惟子惟臣慈诱之情无隔愿申丹恳上翊紫机爰洎众僚聿匡化伏以天皇明逾睿哲志切旁求簮裾緫川岳之灵珩佩聚星辰之秀羣英莅职众彦分司足以广扇淳风长隆宝祚但母之于子慈爱特存虽复已积忠良犹且更垂劝励昔文伯既达仍加喻轴之言孟轲已贤更益断机之诲良以情隆抚字心欲助成比者太子及王已选脩身之训羣公列辟未敷忠告之规近以暇辰游心文府因炜管用写虚襟故缀序所闻以为臣范一部想周朝之十乱爰着十章思殷室之两臣分为两巻所以发挥元行镕范身心为事上之轨模作人臣之绳凖若乃遐想绵载眇鉴前脩莫不元首居尊股肱宣力资栋梁而成大厦慿舟檝以济巨川唱和相依同功共体然则君亲既立忠孝形焉奉国奉家率由之道宁二事君事父资敬之途斯一臣主之义其至矣哉休戚是均可不深鉴夫丽容虽丽犹待镜以端形明德虽明终假言而药石今故以兹所撰普锡具僚诚非笔削之公贵用裨道之益何则正言斯重珠比而尚轻选语为珍苍璧喻而非寳是知赠人以贿者唯申即日之欢赠人以言者能致终身之福若使佩兹箴戒同彼韦脩已必顾其规立行每观其则自然荣随岁积庆与时新家将国而共安下与上而俱防察防之士宜所三思庶照鄙识敬终髙德凡诸章目列之后云
　　黄帝八十一难经序　　　　王　勃
　　黄帝八十一难经是医经之秘录也昔者岐伯以授黄帝黄帝歴九师以授伊尹伊尹以授汤汤历六师以授太公太公授文王文王歴九师以授医和医和历六师以授秦越人秦越人始定立章句歴九师以授华佗华佗歴六师以授黄公黄公以授曹夫子夫子讳元字真道自云京兆人也盖授黄公之术洞明医道至能遥望气色彻视腑脏洗肠刳胷之术往往行焉浮沉人间莫有知者勃养于慈父之手每承过庭之训曰人子不知医古人以为不孝因窃求良师隂访其道以大唐龙朔元年岁次庚申冬至后甲子予遇夫子于长安抚勃曰无欲也勃再拜稽首遂归心焉虽父伯兄弟不能知也盖授周易章句及黄帝素问难经乃知三才六甲之事明堂玉匮之数十五月而毕将别谓勃曰隂阳之道不可妄宣也针石之道不可妄传也无猖狂以自彰当隂沉以自深也勃受命伏习五年于兹矣有升堂覩奥之心焉近复鑚仰太虚导引元气觉滓秽都絶精明相保方欲坐守神仙弃置流俗噫苍生可以救耶斯文可以存耶昔太上有立德其次有立功其次有立言非以狥名也将以济人也谨录师训编附圣经庶将来君子有以得其用心也
　　山亭兴序　　　　　　　　前　人
　　仁者乐山智者乐水即云深山大泽龙蛇为得性之塲广汉巨川珠贝足有殊之地岂徒茂林脩竹王右军山隂之兰亭流水长堤石季伦河阳之梓泽下官天性任眞直言淳朴拙容陋质眇少之丈夫蹇歩穷途坎之君子文史足用不读非道之书气调不覊未被可人之目颍川人物有荀家兄弟之风汉代英竒守陈氏门宗之德乐天知命一十九年负笈从师二千余里有农公者日下无双风流第一仁崖知宇照临明日月之辉广度冲襟磊落压乾坤之气王夷甫之瑶林琼树直出风尘嵇叔夜之龙章凤姿混同人野雄谈逸辩吐满腹之精神逹学竒才抱填胷之文籍簮裾见屈轻脱履于西阳山水来逰重横琴于南涧百年竒表开壮志于髙明千里心期得神交于下走山人对兴即是桃花之源隐士相逢不异菖蒲之涧黄精野馔赤石神脂玉案金盘征石髓于蛟龙之窟山樽野酌求玉液于蓬莱之峯溪横燕尾岩竪龙头鍜野老之眞珠挂幽人之明镜山腰半折溜王烈之香膏洞口横开滴严遵之芳乳藤牵赤絮南方之物产可知粉渍青田外域之謡风在即人髙调逺地爽气清抱玊策而登髙出琼林而更逺汉家二百所之都郭宫殿平防秦树四十郡之封畿山河坐见班孟坚骋两京雄笔以为天地之奥区张平子奋一代宏才以为帝王之神丽珠城隐隐防干象北斗之宫清渭澄澄滉漾即天河之水长松茂栢钻宇宙而顿风云大壑横溪吐江河而悬日月凤凰神岳起烟雾而当轩鹦鹉春泉杂风花而满谷望平原防藂薄山情放旷即沧浪之水清野气萧条即崆峒之人智摇头坐唱顿足起舞风尘洒落直上天池九万里邱墟雄壮傍吞少华五千仭裁二仪为舆盖倚八荒为户牖荣者吾不知其荣美者吾不知其美下官以词峯直上振笔札而前驱髙明以翰苑横开列文章于后殿情兴未巳即令樽中酒空彩笔未穷湏使山中兎尽
　　山亭思友人序　　　　　　前　人
　　髙兴之后中宵起观举目四望风寒月清邻人张氏有山亭焉洞壑横分竒峯直上欝然有造化之功矣嗟乎大丈夫荷帝王之雨露对清平之日月文章可以经纬天地器局可以蓄泄江河七星可以气冲八风可以调合独行万里觉天地之崆峒髙枕百年见生灵之龌龊虽俗人不识下士徒轻顾视天下亦可以敝【疑】寰中之一半矣惜乎此山有月此地无人清风入琴黄云对酒虽形骸眞性得礼乐于身中而宇宙神交巻烟霞于物表至若开辟翰苑扫荡文塲得宫商之正律受山川之杰气虽陆平原曹子建足可以车载斗量谢灵运潘安仁足可以膝行肘歩思飞情逸风云坐宅于笔端兴洽神清日月自安于调下云尔
　　春夜令狐正字田子过敝庐序　宋之问
　　田二官考室颍阳令狐九闲居渭涘征君太守世业相亲洛邑秦京道游非逺春山采药揖二子之髙踪夜月廻车入故人之穷巷辟书幌巻琴帷绿竹一藂清风三尺幽吟所托逰仙招隐之诗嘉话伊何丹丘白云之事荣枯未荐饱我以老氏之言举白无哗醉余以壶丘之说池塘润于时雨衣巾渐于和气兰欲芳而逼人林将曙而催鸟嗟乎语黙恒理聚散何常请挥翰冩心用旌厥事使嵩髙洞里记兹夕之当歌太白岩中念今宵之秉烛共编四韵贻诸好事云









</div>
    <div class="pagination">
<a href="文苑英华_page546.html">上一页</a><span>...</span><a href="文苑英华_page542.html">542</a><a href="文苑英华_page543.html">543</a><a href="文苑英华_page544.html">544</a><a href="文苑英华_page545.html">545</a><a href="文苑英华_page546.html">546</a><span class="current-page">547</span><a href="文苑英华_page548.html">548</a><a href="文苑英华_page549.html">549</a><a href="文苑英华_page550.html">550</a><a href="文苑英华_page551.html">551</a><a href="文苑英华_page552.html">552</a><span>...</span><a href="文苑英华_page548.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
