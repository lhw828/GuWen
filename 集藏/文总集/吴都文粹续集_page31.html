<!DOCTYPE html>
<html>
<head>
    <meta charset="UTF-8">
    <title>吴都文粹续集 - 第 31 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴都文粹续集 - 第 31 页/共 102 页</h1>
    <div class="content">　　蓼汀枫渚故离宫一曲清涟九里风纵有暑光无着处青山环水水浮空
　　同前　　　　　　　　　　髙启
　　凉生白苎水云空湖上曽开避暑宫清簟防帘人去后渔舟占尽栁隂风
　　泛舟销夏湾　　　　　　　周南老
　　湖流抱山曲平林俯风渚十里足清景六月不知暑隂厓振灵籁飞波洒凉雨桃笙凝翠涛梅寒生白苎氷帘昼不卷恍疑眠洞府时异景亦殊湖上空延伫
　　销夏湾二首　　　　　　　王鏊
　　四山环列抱中虚一碧玻瓈十顷余不独清凉可销夏秋来玩月定何如
　　画船棹破水晶盘面面芙蓉正好看信是人间无暑地我来消夏又消闲
　　同前　　　　　　　　　　王宠
　　千山玩回转双阙开嶙峋围作玉镜潭流水桃花春鸡犬自甲子衣冠乃秦民表里重湖阻丹青四望匀孤峰表日观羣嶂摩天垠波光别骀荡霞采相鲜新疑觞西王池误攀织女津海鸥戯兰薄游鯈莹心神牙樯悲昔幸玉辇罢今廵荣华无常玩山水有天眞尘缨聊以濯惭尔櫂歌人
　　湾中览古
　　帝子楼船天上来渚宫峦殿海中回山河锦绣千年观歌舞风尘万壑哀泽国鱼龙吟落日荆蛮云物怅登台茫茫今古浑无赖直北长安首重回
　　练渎　　　　　　　　　　　高启
　　吴越水为国行师利舟战夫差开此河艅艎试亲练十万凌潮儿林比佽飞健鼓棹急风涛扬舲逐雷电当时意气盛谓已无句践鸥避去沙洲龙愁闭渊殿恃强非伯图倐忽市朝变台上失娇姿泉间掩惭面至今西山月恨浸秋一片犹有网渔人时时得沉箭
　　同前　　　　　　　　　　周南老
　　夫差习水战决渎湖之傍回澜滙冲激破浪潴汪洋千艘连舳舻三军练艅艎一鼓山岳倾再鼓波涛扬焉知君子卒潜涉江中央江湖利竝失兵防不复张
　　奉陪太傅王公练渎泛舟　　　蔡羽
　　山晓钟防防石门树厯厯余霞蒸初阳微颷转孤鹢水宿凌晨光境绝欣所适回缆抱长川捜墟践空壁古人练兵处沧洲长长荻冬曦娱公旌万壑尽昭析
　　其二
　　逗舟网罟村假楫阳鸟居山从镜心回水接海表虚羽族怜珍华公行亦观鱼缘霞兴悠悠度水行徐徐已叨形骸外获奉谈麈余谢公从游徒曵裾容散樗
　　明月湾　　　　　　　　　高启
　　木叶秋乍脱霜鸿夜犹飞扁舟弄明月远度青山矶明月处处有此处月偏好天濶星汉低波寒芰荷老舟去月始出舟回月将沉莫照种种髪但照耿耿心把酒酹水仙容我宿湖里醉后失清辉西岩晓猿起
　　同前　　　　　　　　　　周南老
　　秋高木叶下凉月照湖曲隂精濯浮金氷壶烱寒玉露澄彩夺鲜波涵光可掬兰舟棹空明良宵清气肃万象森寒芒川泽盱骇瞩把笛不敢吹湫龙岂容触
　　同前　　　　　　　　　　谢缙
　　湛虚一湾秋冷浸万古色风定水自磨烟消鉴常拭澄光共涵映清气交侵逼谁将广寒宫移入水晶域眷言云皎皎毋使云霾黒
　　桃花坞　　　　　　　　　徐祯卿
　　犹有嘉名照荒寂百年尘迹已都非系筐日暖桑钱贵沃土风轻荳叶肥草木岁深应委腐山原春好欠芳菲谁能更买千株种走马来看十里绯
　　绮里　　　　　　　　　　高启
　　高皇本壮士提剑定四方晩为儿女情悲歌起傍徨爱子欲建储宠姬方侍侧顾惊四老人谓已成羽翼大臣岂不谏孰能斡天机彼翁何为者足见人心归始潜避秦君终出安汉嗣世罗焉能覊舒巻聊自肆我来角里村如入商顔山紫芝日已老鸿鹄何时还斯人神仙徒千载形不灭犹想苍苔中白头卧松雪
　　登莫厘峰记　　　　　　　　王鏊
　　两洞庭分峙太湖中其峰之最高者西曰缥缈东曰莫厘皆斗起层波矗逼霄汉可望而不可即成化戊戌予归自翰林文吴县天爵过予于山中相与穷溪山之胜行至法海仰见异峰寺僧进曰是所谓莫厘者也文振衣以升众皆继之或先或后或喘或颠至乎绝顶而休焉天若为之寛地若为之辟西望吴兴弥一白有若云焉隠见天末或曰卞山也北望姑苏横金一带人家厯厯可数有浮图亭亭曰灵岩上方也东望吴江云水明丽防影出没若有若无盖七十二峰之丽三万六千顷之竒皆一览而在曰大哉观乎相与席地行觞踞石赋诗乆之暝色四合微月破林湖光澒洞岩壑黯黮乃相与循旧路而归焉语有之不登高山者不知天之高也不临深渊者不知地之厚也莫厘犹尔况所谓泰岱恒华者哉予以是知学之无穷也故记之
　　望洞庭寄翠峰长老　　　　　陈基
　　一上尧峰望洞庭东山咫尺势堪凌橘林霜老金千颗绀阙云藏翠几层吊古独来寻晋宋酌泉谁与别淄渑戴君自是忘机者相约同叅大小乘
　　湖上望西洞庭　　　　　　　吴寛
　　百家栈上望西山纵目遥过销夏湾未遂眞游劳指防聊凭高兴去跻攀石坛相距才十里林屋都来有万间报与山灵须少待会将亲手扣仙关
　　和征明登东洞庭　　　　　　徐祯卿
　　坞僻云深石径纡渐从平履涉﨑岖烟迷远景山藏屋林透微明日堕湖佳境到时应就宿肩舆停处合临图莫厘绝顶君还上得似邻峰缥缈无
　　又和游洞庭将归再赋
　　名山本自饶灵异还倚高人品价竒梵宇留将题壁偈水妃传作步虚词遥闻暗浪风生早欲发归防月落迟知是不贻猿鹤怨云栖元未有心期
　　自西山归东洞庭　　　　　　王鏊
　　西来暝色一防孤才见青山忽又无白借天光犹澒洞黒添云气转糢糊人家遥指谙来旧尘眼频揩见却初述作惜无摩诘句五湖烟景若为图
　　与严太守道卿同登莫厘峰
　　微雨发春妍东风花外软良朋约佳游遥指莫厘巘平生山水心老脚肻辞茧壶觞纷提携曲磴屡回转小憇山之腰秘景渐披蒇紫翠盖幢翻青黄绣裀展须防造其颠四顾目且太湖小汀滢风防时隠见吴门俯可掇越峤杳堪辨摩挲旧题名斑剥半苔藓日斜下山椒窅尔迷近远问途値樵夫失脚悔已晩悬厓飐伶俜绝壑窥淟涊熹微认前村山寺吠鸣犬解衣得盘礴仰视坐犹喘韩公镌华岳正自恐不免登高勿知厌持用戒轩冕
　　登莫厘峰绝顶　　　　　　　朱琬
　　春山结伴好登临万仞烟霞屐齿深大海东回拖白练羣山西走列青岑一双日月怀间玩七十蓬瀛镜底寻安得神仙不死药饵之于此扪天心
　　叠前韵
　　残腊已破春乍临春云布地春山深悬厓挂壁入苍翠翔鸾舞凤罗嵚岑六龙停车不敢度四海指掌亦易寻我欲乘风跨云鹤翩然下浴瑶池心
　　洞庭山　　　　　　　　　　范仲淹
　　吴山无此秀乘暇一游之万顷湖光里千家橘熟时平看月上早远觉鸟归迟近古谁眞赏白云应得知
　　游洞庭　　　　　　　　　　汤仲友
　　寒色满空山翛然一径闲鸟啼黄叶外人度翠峰间古殿藏云气唐碑帯藓斑未穷幽绝处兴尽忽思还
　　过洞庭　　　　　　　　　　唐珙
　　西风吹老洞庭波一夜湘君白髪多醉后不知天在水满船清梦压星河
　　洞庭曲十首　　　　　　　　金信
　　竒峰七十二菡蓞青莲开遥看出云雨不似楚阳台海客走相报龙王嫁女来雷车挟风雨髙浪白成堆波涛三万顷倒浸中天月蛟精戏神珠开扄白银阙洞庭西去浪出没有双雷遥看青两两不识具雪堆浩荡太湖水东西两洞庭吹箫明月里龙女坐来聼毛公来刺船遂入林屋洞洞戸夜不扃风雷自相哄雌风吹雨脚龙腥湖上闻小姑彭蠡至来谒洞庭君日落洞庭波青山风雨作乖龙挂修尾有似青旂脚湖上望苏台水与青天逺长风送飞帆忽到长洲苑有客浮槎去槎头挂客星仍将莫邪笛吹与老蛟聼
　　望洞庭　　　　　　　　　杨维桢
　　琼田三万六千顷七十二朶青莲开道人铁精持在手啸引紫凤朝蓬莱龙子卧抱明月胎须防化作桃花腮尔云槎子何处忽飞来蓬莱之浅今几尺黄河之清今几回云槎子云是自江上来但知东方生卖药五湖上不知张使者北犯北斗魁云槎子吾与尔何哉任公钓竿在东海潮压桐江江上台
　　洞庭曲十首
　　日落洞庭波吴娃荡桨过道人吹铁笛风浪夜来多道人铁笛响半入洞庭山天风将一半吹度白银湾仙橘大如斗泛之过洞庭江神浑未识唤作楚王萍海客报竒事青天火瓮飞明朝雷泽底新有落星矶网得瑚树移栽玛瑙盆夜来风雨横龙气上珠根海上双雷岛浑如灔滪堆乖龙防山脚飞度海门来潮来神树没潮去神树青云里天妃过龙旂带雨腥客入毛公洞洞深人不还明朝探禹穴相见会稽山太液象圆海金莲夜夜开水中万年月照见昆明灰秦峰望东海云气常飘飘桑田明日事奚用石为桥
　　洞庭山　　　　　　　　　　周南老
　　两峰东西峙对屹具区泽波揺峦嶂浮云开苍翠积地古山有灵蛇虎绝踪迹林屋窈而深中有真仙宅灵威探禹符穷幽振金策信有不死方奚为异今昔
　　送人之洞庭　　　　　　　　姚广孝
　　西风飞锡渡如舟来向湖间作胜游七十二峰青一色君看何处独堪留
　　洞庭謡
　　东洞庭西洞庭两山突兀摩空青七十二峰在其下气势直与秋旻清太湖三万六千顷芙蓉秀出双亭亭湖底潜开林屋洞罗浮句曲通仙灵岚云水气互出没挥洒八极风泠泠晦明变化不可测波涛汹涌如山倾鲛人停织百怪屏满耳澎湃千雷鸣鱼龙腾跃鬼物泣防樯摧折舟人惊斯须阳动忽开霁波平湛湛瑠璃明林峦无处不苍翠岛屿日照花冥冥斯山景物岂止此千态万状描难成中有空宅亦有仙人扃嚣尘不可到胜槩如蓬瀛神僧还回看杯渡帝子下降停云軿我昔畏险曽勿过两山每对空伤情我歌洞庭謡请子为我听何由乗槎寻子去翠峰深处藏余生
　　洞庭毓秀歌　　　　　　　　吴信
　　洞庭之山秀而灵东西屹立如画屏试歌洞庭毓秀歌请君侧耳为我听太初元气合胚凝上天好竒遣六丁凿开混沌见两青鎭以白玉之柱黄金庭副之七十二峰碧崚嶒太湖一水清回萦佳气四时互郁蒸俨如蓬莱三岛浮沧溟大禹之功何有能眞是天造地设成缥缈郁嵯峨莫厘耸峥嵘势如虎豹形若蛾眉横日月互吞吐烟霞发精莹草木葱菁紫翠层灵迹胜景难具称攅云岭上云英英芙蓉山下花冥冥明月湾头夜深明月明锦鸠峰顶春暖锦鸠鸣王母西来驻云軿吴王销夏醉梦醒乐天遨游为扬舲子美水月镌碑铭药墩炼药有蔡经仙坛仙人緑毛生东园绮里芝草茁紫茎雪窦古井涵清泠翠峰浮来神钟吼华鲸峯圻海眼莹碧开两睛林屋龙洞水气腥中有石钮石鼓扣之声铿铿灵威丈人昔曽行神景宫中古桧如龙形上有百尺兔丝下有千年苓道人斸苓食之白日能飞升古来遗迹信可征总是乐游耽遁渔樵盟未有政如房杜文如班马之軰出此垂芳名圣朝文化四海咸賔兴国初伯昂山长殊有声年来吴分当奎星山祗水后合献祯多士济济皆登瀛东麓使君衣锦荣恢王纲阐帝纮少年状元何宁馨文魁名振白玉京蔡子干将出丰城藻思如刅新发硎后进虽未加冠缨文物礼乐能相承史君精神玉壶氷龙驹已膺月旦评王郎气象百丈増风云际会皆可乗伟哉洞庭钟得天地精千年孕育今大亨虎邱猬缩狮山惊气势直压华与恒请君为我继此颂太平









　　吴都文粹续集巻二十一
　　钦定四库全书
　　吴都文粹续集巻二十二　　明　钱谷　撰山水
　　游石蛇山记　　　　　　　　蔡羽
　　鼋龙蛇之山大抵皆花石之材嵌者空窍灂者亷利然皆不于山之腹特出于波涛鼋龙蛇皆负林麓走饮于湖惟蛇山为不然当太湖之西北背龙头而迎风涛截乎大洋故境愈险而愈竒世少得而观焉正徳己巳清明日与客放舟龙头西逾小洞庭还见聚落十余家为乌沙井厥石万状恍恍焉洞洞焉縁于防岏不敢揺动然去蛇山尚十里客请乗东风之便乃从乌沙井解舟防薄蛇山之东还见大石划下若有门阙而无人迹顾其势斗峭水尚急舟不能停縁壁里许则山之阳也岸始舒水始缓若有里墟而无烟火鸟巢兽窟以窜其间者大抵皆采石之人厥厓惟庐厥坎惟炊厥寝惟矶以渍以饮维石之宜始舟人与岸人见获通语言而沙潭诘曲未可进投竿测之视岸人所指而行焉始获登登其丘山空地险举足有声蹑其巅梯断石滑侧身而不能前复举帆去则山之西麓矣壁愈高石愈亦若芙容开花鱼龙蜕甲上者屏列下者桥卧隠隠波底者不可穷状所见既异而境复迂僻由是锁舟壁下环卧涯浒客皆引满载歌晨徂而暮忘返夫蛇山掌石耳其胜顾出鼋龙头之上余与甚迩而平生不闻其胜一日跨波涛触烟雾获覩其竒则古之不言石蛇而言鼋者有以也噫物愈竒则遇愈难余志石蛇之竒俾好竒者览焉
　　游石蛇后记
　　山林之与台阁其味不相堪非止甘苦也间有勉嗜之者得之必不深与之必不能相忘惟太傅王公则不然去台阁投山林释轩冕憇泉石若返古践眞曽无纎芥耳与目惟恐其不远情与度惟恐其不广一日闻济阳蔡羽言石蛇之竒欣动不已即其岁己巳之腊八挟小舸载轻麾奋发乎销夏湾之上以羽侑座贰之以扣舷之客縁大小明月湾绝流西去瞬息而达蛇山箫管一鸣林谷振响山精水怪潜匿而不敢出乃与客冥捜乎岩穴循环乎溪磵扶揺乎梯磴之间高驾乎洪涛之上以吐纳烟雾履峭绝跨蓁莽与健夫争先而公不知倦于是水声洋洋万籁俱和通乎耳矣东过霅溪西过夫椒通乎目矣仰周八表俯接九渊通乎度矣鼍呼而鼈欢羽翔而鳞集通乎情矣山不必高王公一践之三万顷之胜可以抚而有也虽老于山林者不如又何嫌于台阁日欲落公手剥石衣书名于壁而去蔡羽记
　　过石公山　　　　　　　　　王宠
　　岛屿屡崩奔石林突参错朝云正吐秀冬水亦渐涸槎牙熊豹蹲蜷曲蛟龙蠖波涛激中洞岚霭纷上薄金膏赤日流石镜青天廓表灵征名图延赏谐幽诺苍防不惊人丹枫时自落兹焉可投纶毕志甘塲藿
　　思夫山　　　　　　　　　　高启
　　江上曽看望夫石湖中今见忆夫山夫君好采山中药独得长生去不还不似萧郎与秦女乗鸾同去彩云间
　　同前　　　　　　　　　　周南老
　　峨峨湖中山山崦开石扉应知避秦者远与世事违良人采药去岁乆不复归天寒翠袖薄日夕劳梦思化作山头石引颈云依依山石或可转妾心终不移
　　同前　　　　　　　　　　王賔
　　夫来采药避秦苛妻守空庐独泪多非是妾身甘忆死恐夫憔悴在山阿
　　思夫山相传秦时有人采药不返其妻思之至死故名
　　望大小二贡山　　　　　　　王逢
　　大贡如大人小贡如小臣大人方正笏小臣亦垂绅太湖七十山而此我所珍清淑萃间气端厚凝风神岳露莲一朶海偃月半轮远分马迹秀近夺蛾眉眞岫幌蔽素夕云盖拥高晨深谷虎豹隠幽绝狐兎隣将军虽相望邈若越与秦我行柯村外紫翠忽鲜新不无灵异栖飞度招隠沦汹汹白水波杳杳清路尘芳莼被中沚采之泪盈巾父老昧知识谓我诸侯賔我岂诸侯賔均是天王民
　　琴山　　　　　　　　　　　蔡升
　　谁将太古琴横向洞庭隂山泉泠泠响彷佛丝桐音
　　白浮山
　　水面有浮山色白势突兀浮焉胡不流非浮胡不没
　　五浮山
</div>
    <div class="pagination">
<a href="吴都文粹续集_page30.html">上一页</a><span>...</span><a href="吴都文粹续集_page26.html">26</a><a href="吴都文粹续集_page27.html">27</a><a href="吴都文粹续集_page28.html">28</a><a href="吴都文粹续集_page29.html">29</a><a href="吴都文粹续集_page30.html">30</a><span class="current-page">31</span><a href="吴都文粹续集_page32.html">32</a><a href="吴都文粹续集_page33.html">33</a><a href="吴都文粹续集_page34.html">34</a><a href="吴都文粹续集_page35.html">35</a><a href="吴都文粹续集_page36.html">36</a><span>...</span><a href="吴都文粹续集_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
