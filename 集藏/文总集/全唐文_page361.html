<!DOCTYPE html>
<html>
<head>
    <meta charset="UTF-8">
    <title>全唐文 - 第 361 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 361 页/共 603 页</h1>
    <div class="content">    ☆周愿
    愿，汝南人，元和中官兵部员外郎。
    ○牧守竟陵因游西塔著三感说
    古人之文，有旌物而为者，歌功而为者，诡时而为者，感旧而为者：旌物，谥也；歌功，形也；诡时，诈也；感旧，情也。若乃折裂金石，骚牢鬼神，莫尚乎感也。予所作者，其感旧耶？客曰：何谓也？
    愿与百越节度使扶风马公曩时俱为南海连率陇西李公复从事，公诏移滑台，扶风公洎予又为幕下宾，从容两地，七改星火。今扶风公勋庸满世，文翰飞走，续镇南海，作民父母；而愿才貌单薄，亦为刺史。繇是二客双鲤，殷勤於楚越。陇西短龄，阅川而物故，予感一也。
    陇西先人讳齐物，被大德，尝为竟陵郡守，公生於守之日，故名复。呜呼！愿以散拙，忝公先人之州，往为子寮，今刺父郡。悲夫！陇西也。歌锺烬灭於池馆，九原极零乎薤露，其感二也。
    愿频岁与太子文学陆羽同佐公之幕，兄呼之。羽自传竟陵人，当时羽说竟陵风土之美，无出吾国。予今牧羽国，忆羽之言不诬矣。扶风公又悉於羽者也，代谓羽之出处，无宗礻方之籍，始自赤子，洎乎冠岁，为竟陵刍之所生活，老奉其教，如声闻辟支，以尊乎竺乾圣人也。羽，字鸿渐，百氏之典学，铺在手掌，天下贤士大夫，半与之游。加以方口谔谔，坐能谐谑，世无奈何，文行如轲，所不至者，贵位而已矣。噫！我州之左，有覆釜之地，圆似顶状，中立塔庙，篁大如臂，碧笼遗影，盖鸿渐之本师像也。悲欤！似顶之地，楚篁绕塔。塔中之僧，羽事之僧；塔前之竹，羽种之竹。视天僧影泥破竹，枝筠老而羽亦终。予作楚牧，因来顶中道场，白日无羽香火，遐叹零落，衣摇楚风，其感三也。是为三感说七言诗以语陈事。
    扶风公览三感之说，岂得不酸涕湿目，以著词致於塔下，冠愿鄙章之首邪。
    ☆崔行先
    行先，德宗时人。
    ○为昭义王大夫谢赐改名表
    臣某言：中使第五守进至，伏奉今月日制命，授臣开府仪同三司潞州大都督府司马知府事充昭义军节度营田泽邢潞等州观察留後，兼赐名虔休。雨露湛恩。光临非次，氐彖眇质，负戴难胜。臣某中谢。臣出自行间，器识粗浅，理兵从众，问阵无师。一心守愚，六艺皆阙。自谓才无经济，智乏周防。吐诚托人，损已待物。每日揣分，有时抚膺。徒生於此。何以报主？得免获戾，已足为荣，敢求闻达，妄进阶级。岂意陛下颢元合德，日月在躬，开独见之明，特降发哀之诏，拔自泥滓，致於烟霄！臣之荣幸，孰与为比！伏以虔休之义，恭谘有章。简自帝心，纳於臣口。自讼增感，以荣为忧。魄散心殒，罔知所措。况名器所慎，《春秋》格言；服之不称，诗人是刺。虽欲勿议，谁能舍诸？曩日刘元佐之领浚郊，李元谅之居关辅，皆勋崇台揆，业济艰难，方开加等之恩，姑受锡名之宠。臣何为者？坐继前人。三省驽骀，未展涓埃之效；百身灰粉，何酬天地之恩！
    ○为王大夫谢中使招抚状
    臣某言：顷者元谊等擅固城池，有违诏命，臣出师野次，持守经年，以水攻围，俟其离变，誓歼凶叛，以静方隅。伏以陛下至德至仁，好生恶杀，恐失理死，不忍诛夷，特令中使就此招抚。今沼州收复，闾井获安，此皆天威光被，神武底定。顾惟愚陋，载荷鸿私。不胜感戴踊跃之至。
    ○为昭义李相公谢赐腊日口脂状
    右，中使某至，伏奉敕书墨诏，缘大礼後慰问臣及将士官吏等，又缘近腊日，便赐臣前件药物。臣谬履钧衡，守兹戎镇，星霜屡改，渥泽逾深。内悚外惭，不知所措。文明启运，殷荐告成，郊庙展严之仪，蒸黎洽时雍之化。大宥五刑之典，广沾万物之恩，自天有庆，与人更始。臣名器俱忝，宸眷曲临，节近嘉平，恩延宠锡。香膏凝润於宝器，上药秘重於仙方。泽变衰颜，不知老之将至；光生惫质，空惊疾乃有瘳。祗奉旧章，式披新历，想天长而地久，看日往而月来。
    ○腊日谢赐口脂红雪等状
    右，中使某至，伏奉手诏，慰问臣及将士等，又缘腊日，赐臣口脂红雪，并新历日等。伏以蜡节嘉辰，载於六籍；皇恩隆洽，赉及万方。金膏不秘於上清，兰泽远传於中禁。加以元霜绛雪，素能愈病析酲。顾惟贱庸，承此恩造，陨越无地，惶悚失图，纵知死所，岂答元造！载颁新历，永传亿万斯年；欣奉明时，获辨七十二候。
    ○为王大夫谢恩赐口脂历日状
    右，中使某至，伏奉手诏，慰抚臣及将士等，又赐腊日口脂，并新历日等。伏以清祀嘉名，载於前典，实追欢之盛节，亦和乐之良辰，况天休光临，圣慈遐布。顾臣贱陋，窃奉明恩，感戴周全，不知所措。蠲邪愈疾，验绛雪於仙方；却老驻颜，睹琼膏於宝器。式颁圣历，仰赞皇猷，永为四海之尊，更续千龄之寿。臣不胜欢跃。
    ○谢恩赐春秋状
    右，中使某至，伏奉敕书手诏，宣慰臣及将士等，兼赐臣春衣等。鸿恩濡泽，忽降辕门；雾冰纨，猥加介胄。臣等谬膺委使，徒展寸诚，曾无逐兽之功，每惧伐檀之刺。捧受祗栗，不知所裁。仰戴恩光，将何上答！弥忧不称其服，益用内愧於心。
    ○谢恩赐春衣状
    右，中使某至，伏奉敕书手诏，宣慰臣及将吏等，又赐前件春衣。臣等驽骀贱品，介胄匹夫，未彰尘露之功，氵存及□雷之泽。喜兢惕，然失图，捧戴恩私，不知所据。以御府纨素，耀晴景於三春；天宫兰麝，袭回风於十步。岂土木之质，被服所宜！虽灰粉其身，上答何极！
    ○谢赐贞元寺额状
    右，臣昨奏前件亭子及五龙院等，伏望天恩赐额为寺，於当府抽有道行僧二十七人，住持修理，为国崇福者。伏奉敕旨，允臣所奏，赐额为贞元寺者。特沐殊私，俯遂愚恳，采宝历之二字，开浮域之一名。演皇劫无穷之期，示苍生回向之路，莫大之福，实在於斯。且上党古郡，先皇旧藩，星辰曾降於讴谣，符瑞见存於图牒。昔为磐石之地，新作布金之园，广梵宇於域中，资圣祚於天上。阖境臣庶，欢难胜。臣忝列藩维，戴荷何极。
    ○为昭义李相公贺云南蛮归附状
    臣某言：伏承云南群蛮率其类八国献款归附，以某月日至於阙下。臣伏惟皇帝陛下端拱九重，高视千古。圣谟广运，方昭不宰之功；至德柔远，是有非常之庆。不然者，荒陬蛮貊，左衽鸟言，文轨未通，嗜欲有异，不知父子之性，独识皇王之恩。此皆天诱其衷，神助其请。归我龙德，革彼狼心，岂假渡泸之师，俄同两阶之舞。夏启之征有扈，高宗之伐鬼方，书之载籍，适足惭耻。臣限以守职藩维，典兹戎旅，不获随列称贺舞丹墀之至。
    ○奏差赴唐州行营军马状
    右，伏奉今月日墨诏，令选择马军三百骑，随中使赴唐州，臣当时已具闻奏讫。臣所管士马，常经校试，蓄锐斯久，惟忠益彰，常持报国之心，尽秉怀恩之分。忽奉诏命，顿生光辉。岂意宸私，俯察诚愿。三军舞，阖境欢呼。并喻以勋忠，形於感激。虽惭数寡，不愧众多。蔚为天讨之师，自假神威之福。其器械军容等，并得鲜洁，亦稍丰饶。以今月十三日，从凤翔府随中使进发讫。臣职当护塞，志切除奸，不获齿列诸军，身先士卒，助锋於破贼，逆节斯摧，俾寸烛以燎原，焚枯可待。臣无任愤悱踊跃之至。
    ○独孤良弼
    良弼，贞元间进士，官左司郎中，
    ○并州太原县令路公神道碑
    夫作德储祉，垂裕锡羡，元运之符也；以爵驭贵，显亲昭孝，国令之劝也。然则道先於物者灵征速，功备於人者恩典异，参厥命数，考其庆端。至哉太原！茂业斯在矣。
    公讳太一，阳平临清人也。其先帝喾高辛氏孙曰元元，有功於唐尧，封路中侯，建德赐氏，公即其後，袭兴图纪，才不虚世。迨於隋也，曾祖襄位至上仪同三司大长秋令。文皇之建极，大父文升仕至左光禄大夫秦州刺史，中宗之绍复；烈考元哲官至并州榆次县令，忠淑亮，异代同节。公渊凝有志，度合寻表，心顺性命，体形格训，至道可邻，浮运可端，造融理极，得天地之全者也。
    始年八岁，丁尊夫人艰，自然崩毁，异日不食。既孤无（疑），睦幼弟，温慈诱，最息更气。时务於劝诫者，每推於教本，举以诲人。年十五，读《老氏春秋》，精用所得，不为虚学。以先荫补太庙斋郎，历卫益齐三州司功参军。思其官，会其要，虽决恒务，有宏大猷，所去之邦服其理。寻擢授并州太原县令。故相国河东公张嘉贞时典此郡，以公谏纳今古，风韵环朗。尝密谓所亲曰：“雅道不陨。今复见於斯人。”由是有要托始终不隔公礼之分矣。其实为邑之政，洁其性源，异气齐和，土壤可信，出处语默，无非教焉。及秩满，送归之日，老幼毕至，瞻望嗟涕，如去其亲。
    呜呼！运及世期，灵归化本。春秋五十七，於归途逆旅遘疾而终，时开元五年八月十三日也。
    夫人荥阳郑氏，始州临津县令方乔之女，礼部侍郎温琦之妹，清显（阙）裔考明闺训，经理於内，上则是宣，故得叶议纯贤，诞昭後庆。後公十载而没，以开元二十三年合於京兆府万年县少陵原。从先茔，礼也。有子四人：长曰兼之，抚州司法参军；次曰梁客，苏州海盐县令，次曰羽客，郑州别驾。咸该蕴器艺，殂命下位。季子兵部尚书冀国公赠尚书右仆射嗣恭，启应前休，挺杰宏表，苞合文武，为朝硕臣。城朔方，清岭表，乾纲立西北之柱，坤位正东南之极。夙敷惠术，实德於人。六专尚书，再仗麾钺，於是建国命爵，崇庙飨灵。宝应初，始赠公同州刺史，夫人荥阳郡太夫人。今圣践祚，迁赠左散骑常侍，幽禄之恩，照融上彻；贵宠之位，历乎两朝；宏密之行，光宣二诏。且夫体仁居贞，含德自保，大道之宗也；福流来允，克昌大业，积善之应也；貂冠具服，位光近列，扬名之义也；笾豆有序，飨献以时，罔极之尊也。备兹懿典，其可已焉。
    建中三年夏五月，孝孙前秘书省著作郎应，洎令弟怀州刺史恕，前秘书省校书郎凭，天衅崩心，血哀过性，楚瘵匍匐，旌树先茔。式遵无念，用彰不朽，以良弼冀公幕府之旧，见托书词。敢存实录之纪，以成尊祖之业。其词曰：
    於惟太原，贞表峨峨。含为渊鉴，发为中和。大道有本，至圣匪磨。虽求其约，竟获其多。龀岁执丧，自然知毁。友慈幼弟，已外之已。作则三语，为天百里。雅器虚融，时髦所韪。名全上德，寿阙下寮。後裔斯显，天监孔昭。湛恩被壤，宜运登朝。一命五马，再荣八貂。东南之原，历世封交。重冈转伏，对阙苍耸。山色靡移，松阴不动。烈祖之碑，孝孙所奉。
    ☆窦克构
    克构，故怀泽县主婿，检校右赞善大夫。
    ○请取前衔赴选奏
    臣顷以国亲，超受宠禄，及县主薨逝，臣官遂停。臣陪位出身，未授检校官日，自有本官。伏乞宣付所司，许取前衔婺州司户参军随例诣选。
    ☆刘宇
    宇，贞元中官侍御史。
    ○河东盐池灵庆公神祠碑阴记
    天作渊极，神将宅焉。神者何？灵化之真宰者也。夫神之ㄈ落，实曰盐宗，闾阎祷之，不在祀典。先皇朝有元老韩公之总邦赋，以大咸之功，康济是博，上以供宗庙之费，下以代田野之租。升闻於天，请加礼秩。帝曰“可”。於是册为灵庆公。俎豆之数，视於淮济；享谒之期，载在王府。故及东都留守礼部尚书崔公纵顷知河中院，以神之旧宫，僻在幽阻，既崇其礼，宜敞厥居，是用迁置於斯。乃饬殿堂，开像设，面夼沦之积水，跨逦迤之重冈，阴阴森森，容卫毕备，立卒走壁，俨然如生。虽水府灵居，未之若也。今职方郎中兼侍御史冯公兴，纂其是职，推置信让，无小无大，报之以德。顷以天久不雨，虑失其岁，职方於是斋心累辰，亲执牲帛，将至诚之德，告灵化之源。尝不朝而雨斯足，如是者数四。是则人有德於神，神亦有德於人，德交归焉，政是用长。宜其建石表异，征文纪灵，是以有太常博士崔君之颂也。逮夫石自他山而至，文自奉常而来，知解县池詹事府司直陆位，事以道自集，商以仁自来。知安邑池大理评事韦纵，财以清自丰，吏以明自肃。此二公者，以为职方之精意，可达於鬼神，如之何不奉矣！乃相与就其磨砻，覆以栋宇，自朔及望，揭焉而举。《洪范》曰：“润下作咸。”夫叙赞灵庆公阴潜之功，亦所以表圣皇泽及於万姓者也。恐其颂或有阙，乃命山客重纪於背阴。贞元十三年七月二日记。
    ☆姚
    ，贞元二十年自水部员外郎除括州刺史，元和元年徙湖州，卒官。
    ○祭研射山神文
    去秋徂冬，旱既甚矣，分遣官吏，遍祷山川。爰及春旦，大降甘雨，草木滋茂，萌芽甲坼。我来兹山，躬修臣职，敬陈报礼，应显灵德。
    ☆元友谅
    友谅，河南人，容管经略使结从子。
    ○汶川县唐威戎军制造天王殿记
    至哉！天王之盛德也。若乃嘘大海为川陆，扇须弥为尘雾，即药父众，破修罗属，赫然天王示其威神也。住水晶宫，护阎浮界，那吒捧塔以前峙，天女持花以凝睇，示其威福也。悬鹿轳剑，秉黄金戟，龙蛇鼓怒以腾目，神鬼睚盱而捧足，示其威力也。
    天宝中，表其神灵，卫我唐土，化身於于阗之国，摧锋於百万之丑，使圣聪无敌之虞，士马绝奔腾之患。示其变通也。汶川古塞，戎马之境，山雄玉垒，军壮威戎，有护国精舍，凝翠峰叠，甘凉泉涌，创立天王殿一座。其初也，故使惠澄讨论之，寺主智昕缮成之，社众精肃崇构之，两变星霜，方尽其美。我兵马使贺若，雷霆在天，威戢戎貊，冠简晶曜，山川载清。当其门阑布德之秋，桃李成蹊之日，副使彭城刘公命昌，辅佐戎军，恒持妙略。昔闻飞将，今见轻车。判官西河蔺公，风流倩倩，文质彬彬。阮元瑜书记之能，王仲宣从军之乐。汶川县令太原王公炅，水镜临人，清风偃草。邑称三异，名慎四知。都虞候及诸大将等，弓张秋月，剑落繁霜，为蜀国之长城，作辕门之巨堑。社众冉州守摄判官李建亻甫等，风情廓落，文武纵横，俱怀奉主之心，共守安边之术，故能拔伦腾秀，宏此圣猷。曙起宵兴，率先勿替。遂感祥光迭委，灵气荐臻，十旬不愆。贞质山立，金冠照烂，宝殿玲珑。山横栋宇之奇，花绽雾岚之异。我皇也，弧弓不能壮其威；表其神也，灵怪不能藏其用。
    寺主智昕，俗姓汤氏，梵行沈密，道容真清。勾当僧惠则，俗姓李氏，洁白虚衷，秋潭月照。俱能辅赞其美，宏阐法梁。巍峨之勋，万古不革之道也。词吏仗命，敢碑斯文。
    ☆张贲然
    贲然，德宗时人。
    ○忠武将军茹公神道碑
    在昔帝轩之裔，有控带绝拥据群雄，殆於万斯年，得茹茹之部，谓名王盛族，大人鸿胄。联华魏室，接庆齐庭；钟鼎耀於数朝，土田陪敦於烈辟。自拓跋宇文氏，降为著姓焉，则公之先也。公讳义忠，本家雁门，今为雁门人矣。祖惠，隋定州深泽县丞；父简，皇泽州永固府左果毅都尉。莫不果行毓德，修身践言。以北方之强，为南金之宝。英风隽列，海内知名。公特禀元和，偏锺间秀，瑰貌杰出，雄挺生。幼则知书，长遂多艺，知人能事，靡不尽善。有识一见，即以远大相期。然而家传崇荣，业尚豪举，虽曰雅好博物，终耻犹为腐儒。未尝不一心殉边，百死许国，与孙吴而暗合，以骠卫为已任。
    开元中，以良家子战功居右，补泾州四门府别将，策勋之授也。久之秩满，六钧伎痒，七札贾馀。历试粉闱，长驱金埒；措杯入妙，曾不出正；相圃择贤，观者如堵。以武部试甲科，改授河南府王屋府果毅，加游击将军，用绝伦也。累迁汝州鲁阳府折中，寻改虢州金门府折冲。骤增武功，级叙忠武将军。夫其策名委质，积行累功，禄以实千，职无越请。虽晋用之有次，亦周行而未高。至於幕有急贤，司有渴理。乍资规画，争请於宏羊；或藉词华，竞留於阮。岂直军形地势，聚米成图；抑亦国要时须，立谈集事。是亦为政，奚必褰帷之与绾墨欤？但以公之德之才，令闻令望。
    执先府君先夫人之丧也，二连之孝闻；与上交下交之契也，三益之信著。在师旅有不可犯之色，於乡党则谦似不能言。宽猛得其中，卷舒合夫礼。可谓古之文武不坠，斌斌君子者矣。拥旗旄，享茅土，亦术内之事耳。性颇乐道，情兼慕闲。每凝想於清高，不致身於趋竞。亻黾亻免芳岁，蹉跎後时；未展丹心，徒嗟白发。命之不偶，李广宁遂於封侯；生也有涯，贾谊终伤於叹。
    天宝元年，盖寝疾者浃日，以六月十九日，薨於京兆长安县太和里之私第，春秋八十。呜呼哀哉！梁木坏乎，将坛隳矣！罢市无喻，辍舂如何！有才子三：伯曰元颢，皇易州遂城府左果毅；仲曰元晃，左羽林大将军；季曰元曜，则今之骠骑大将军行左羽林大将军知军事上柱国雁门郡王。当斯时也，靡不血泣无诉，柴毁过人。即以其七年七月十六日，葬於京兆长安县永平乡阿房殿之墟，礼也。先是夫人陈留郡君谢氏，赠沂国太夫人，语成图史，动合礼容，德重陶亲，贤过孟母，然而当年桂歇，早岁兰摧，石之封徒高，薤露之悲终积。
    於戏！大业之後，景系之馀，间虽陵夷，小不进用，寻必福履，大贤出焉。故公以之阴骘於身，善积於物，河渎为之吐秀，出岳为之降灵，挺然郁然，生夫骠骑矣。皎若片玉，粲如浑金；明月照人，干将立断；长才广度，茂绩殊勋。羽林应天上之星，雁门封塞下之地。公侯必复，斯之谓欤？若不然者，则顷（疑）以凶衅次锺，伯早世，克家绍构，孑然一人，而能叙终身之悲，展罔极之痛。二十年，上有诏赠公为汾州刺史，拜册於先茔，斯亦可谓事亲之礼终，哀荣之道备矣。且陵或变谷，海有为田，滕椁未开，防墓谁辨？匪凭不朽之石，曷传无愧之词？爰访墨卿，以述铭曰：
    秦殿南趾，汉池东曲。莽苍开原，萧条古木。吁嗟雁塞，赫矣雄族。昔也金，兹焉埋玉。镆铘徒挂，大屈终藏。日色不暖，风枝自伤。万事飒而烟尽，片石归而天长。庶德祖之来思，无惭黄绢；幸仲宣之见背，不坠馀芳。
    ●卷六百二十一
    ☆王士詹
    士詹，贞元时官司兵参军。
    ○五台山设万僧供记
    弥陀居西国，照师宗焉；帝尧在位，公辅焉。是知佛宝国宝，殊躅而同体也。竹林精刹，应现施工，已立西方教主。大师法照，自南岳悟达真要，振金锡，之清凉。根瑞相以徘徊，蹑云衢而直进。跻灵山，入化寺。周历（阙三字）百二十院，所睹异光奇迹，具纪於大师《实录》。海（阙二字）播故略而不书。兹乃净土教主东流也，故治地（阙二字）寺焉。
    ☆李罕
    罕，陇西人。德宗时官岭南经略使判官，权知容州留後事监察御史里行。
    ○唐检校右散骑常侍兼御史中丞容州刺史李公去思颂（并序）
    维贞元二年秋八月，天子以郡国二千石之高第者曰陇西李某，利泽施於裔土，美化被乎遐，是用遵《虞书》“陟明”之义，参周官进律之典，俾之由检校右散骑常侍兼御史中丞容州刺史本管经略、守捉、招讨、处置等使为御史大夫岭南节度、经略、观察、处置等使，实授兵符，加拥使节，某月自合浦如南海。於是县道溪谷，鳏寡孤老，洎於士吏，相与怀思，隐然不去乎心，森然不离乎目，愿所以昭明其德，光示於後。岭南经略使判官权知容州留後事监察御史里行同郡李罕，始以文学居辟选之首，遂参帷席；复以谋能当器任之重，留总军府。美公之政大备，感公之礼有加，因其人之请而上之。上可其奏。
    夫其郡之四封，滨於百粤，外则有山寇海孽比境集处之虞，内则有勤戍劳师流散转徙之弊。亲帅其下，以抚吾人，慰藉伤夷，安集疲耗。惧货贡之阙，至助之以家财，悯徭事之繁，至代之以私属。选武艺，归老疾，罢减塞卒四千馀人，以趋农时；率游惰，辟污莱，开置屯田五百馀顷，以足军实。舍寇贼之为缧囚者，释而遣之，以除其怨，而狙犷以顺；禁人民之相虏卖者，执而诛之，以去其害，而童昏以安。常岁有灾滥灾，而建烧於庐舍，公创其制以御其郁攸，而邑居以葺；旧俗多怨睚眦，而致毒於饮食，公立其防以解其ぉ忿，而乡党以和。树枝干而启闭毕修，列亭燧而厄害斯控。差重轻以行徵，令无不均之议；量远近以纳贡，职无不供之贡。人用富庶，家有储峙，敦之以礼，怀之以仁。洁己而不污，未尝有贳贷；勤身而不怠，未尝有懈弛。明足以照遁情隐慝而不为察，威足以制猾人暴史而不为苛。古之良能，何以加此！
    惟我公有唐宗室枝属之选，监州刺史讳孝诜府君之曾孙，宏农郡太君讳府君之孙，太子太傅赠司徒讳齐物府君之子。续洪绪丕绩之馀，裕宏休纯懿之下锺。宽博而柔良，禀高明而疏达。根於经义，饰以艺文。故其仕王畿，宰京邑，累执宪简，且登轺车，备重臣宾介之职，居大府纪纲之任，三亚京尹，兼中师之贵，复为宫相，在常伯之位，历饶州刺史而後至是州。恩结於人，功加於物，必闻理效，而兴颂声。且夫有美焉，有刺焉，诗人之义也；善善而褒之，恶恶而诎之，《春秋》之事也；使贤士大夫之业不没於後，太史公之制也。以予之尝修史记而为训辞，缘人之怀心而颂之曰：
    帝念南方，迫界蛮夷，人新被寇，岁或劳师，属之於公，俾养牧之。匪直勤身，亦帅其属，赡我贫匮，字我独。息人便农，垦田积粟，修其教化，被以威德。贼害既除，祸灾斯息，完我庐舍，亲我骨肉，咸保其生，且易其俗。蚩蚩群族，孰不蒙福，播为颂声，公受百禄。彤弓矢，以长诸侯，人之怀德，勒石垂休。
    ☆侯峤
    峤，德宗朝官金部员外郎。
    ○对里正主妹丧判
    癸为县令，有妹之丧，使里正主之。或告非礼。诉云：所居无东西後家。
    女也有丧，行实殊制。士之达礼，哀以立则。惟癸领县，同气辞家。生称未亡，已轸柏舟之咏；死归异姓，且无栾棘之悲。东西南北之人，叹四邻而莫有；乡党里闾之室，望九族而ム无。日月有期，主丧孰是，匍匐救之，里尹其人。殊周勃之给丧，所资致祭；异项梁之倚办，宁惟执绋。在礼自有明文，或人胡为妄动。
    ☆卢峤
    峤，范阳人。贞元四年官永州司马。
    ○对为其师扫判
    甲为乡学生，为其师扫。或诘之失礼。诉云：有近宾将至。
    稽先王之国法，阅司徒之教典，必由乡校，驯致胶庠，用击童蒙，方论俊造，资鼓箧以懋德，表师严而道尊。甲也嗜学因方，琢玉成器，愤悱以攻木，舂容而扣锺。然由衷执颜，罔敢巢刂说，初布席以函丈，终抠衣而负墙，问道非饮食之宾，鸣谦用扫除之隶。而《礼》云聚突，义在摄齐，宾主有仪，应对无失。主人观礼，弟子修容。诉人无乖所宜，或者如何致诘？
    ☆张造
    造，贞元中官渭南县尉。
    ○批斫槐树牒文
    近奉文牒，令伐官槐。若欲造车，岂无良木？恭惟此树，其来久远，东西列植，南北成行，辉映秦中，光临关外，不唯用资行者，抑亦曾荫学徒。拔本塞源，虽有一时之利；深根固蒂，须存百代之规。况神尧入关，先驻此树；元宗幸蜀，见立丰碑。山川宛然，原野未改。且召伯所憩，尚自保全；先王旧游，宁宜翦伐？思人爱树，《诗》有“薄言”，运斧操斤，情所未忍。
    ☆罗好心
    好心，德宗朝官检校太子詹事。从幸奏天，封奉天定难功臣。
    ○沙门般刺若翻译经成进上表
    臣表弟沙门般刺若，先进《大乘理趣六波罗密》梵本经。伏奉今年四月十九日敕，令王希迁精选有道行僧，於西明寺翻译。今经帙已终，同诣光顺门进上。
    ☆于可封
    可封，洛阳人，安州司功元范孙。官国子司业。
    ○至人心镜赋（以“人心融道，清鉴应物”为韵）
</div>
    <div class="pagination">
<a href="全唐文_page360.html">上一页</a><span>...</span><a href="全唐文_page356.html">356</a><a href="全唐文_page357.html">357</a><a href="全唐文_page358.html">358</a><a href="全唐文_page359.html">359</a><a href="全唐文_page360.html">360</a><span class="current-page">361</span><a href="全唐文_page362.html">362</a><a href="全唐文_page363.html">363</a><a href="全唐文_page364.html">364</a><a href="全唐文_page365.html">365</a><a href="全唐文_page366.html">366</a><span>...</span><a href="全唐文_page362.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
