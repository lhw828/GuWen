<!DOCTYPE html>
<html>
 <head>
  <meta charset="utf-8"/>
  <title>
   文苑英华 - 第 405 页/共 634 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文苑英华 - 第 405 页/共 634 页
  </h1>
  <div class="content">
   贤良方正直言极谏策【长庆元年防问见沈亚之集】
　　问皇帝若曰盖闻舜禹之有天下也起于侧微积徳累勤多歴年所夫经盛圣之虑岂有遗【登科记作过】哉然犹好问察言勤求贤士盖以承天【沈亚之集作祧】之任重忧人之志深也况朕长于深宫涉道日浅继【后篇作奉】列圣之鸿绪抚万防之烝人【集作矜人诏令作黎人】夙夜严恭不敢有懈实惧烛理未究省躬未明所以详求谠言以辅【后篇集本并作补】不逮子大夫是宜发所蕴蓄沃予虚懐极意正【登科记作尽】词勿有隠讳【集作所隠】昔王政之兴【后篇作昔王者之政】必臻于康泰覇道所立犹致于富强我国家提封溢于三代酌宪兼乎【后篇作于】百王无尧汤之灾积祖宗之理而人未蕃庶俗尚雕讹家无盖藏公门储蓄【集作偫后篇作待】卒乘之数货币之资綂而校之莫继前代岂率土生植【后篇作殖】变于古欤固已揣摩必穷【集作究】利病明征末【后篇作得】失之渐具【一作用】陈兴盛【诏令作复】之謩且文武兼学【登科记作行孝】以成功【后篇作身】士农迭居以丰业故家给足以恋【文粹作固】本才周可【后篇作足】以应时近古各循一端不相资用致令从事异心难成考课【登科记作难以成课集本后篇并作难于成课】去秩【集作民佚】无守轻为惰游指明共贯之方【登科记作由】斯合二途之利永言化理期酌厥中施为或差得失斯逺将修睦劝义【集作善】则在下难知将任数驭情则人心益伪思闻防要得合诚明旌别比周之情敷详忠厚之道知人则哲从古攸慎九征恐泥五事难精或望可服人而才非周物或言皆诣理而行则【一作有后篇作或】乖方宜陈取舍之端用明【后篇作彰】真伪之辨至于朝廷之阙四方之详延而至可得直书退有后言朕所不取子大夫其勉之
　　此策问四百九十三卷重出今已削去
　　对　　　　　　　　　　　厐　严
　　对臣言臣少从师学讲论载籍为皇为帝为王为覇之所行理乱兴衰之所由起迨壮岁而以身处穷贱又得农桑工贾之利病人情风俗之厚薄思愿一发于明天子之前欝抑于中无因自致乃月正日陛下有事于南郊廻御丹凤楼赦天下臣与百姓咸观列在大陆之南祥风北来时聆徳音乃闻有直言极谏之召私自快喜得进所志【一作志可进】于今日也今蒙陛下亲策于丹墀之下惧所以烛理未究省躬未明乃使臣极意正词勿有隠讳臣其敢不直不极而有阙陋哉臣生三十年实沐唐化恨无以自效于日月之下乃逢昌运获进狂言愿增天髙以益地厚恳迫急切不知所裁谨昧死上对制策曰昔王政之兴必臻于康泰覇道所立犹致于富强国家提封溢于三代酌宪兼乎百王无尧汤之灾积祖宗之理而人未蕃庶俗尚雕讹家无盖藏公阙储蓄卒乘之数货币之资统而校之莫继前代岂率土生植变于古欤将阜时政令失于今欤固已揣摩必穷利病明征未失之渐具陈兴盛之谟臣闻以道化者皇以徳教者帝以礼乐刑政理者王夫以处天下之尊举四海之力为皇为帝为王为覇致之一也犹反掌之易而况人之诚伪时之厚薄必由上而下者乎帝王之道髙不降于天厚不取于地逺不致于四夷师友辅弼而已矣师友辅弼岂有他求哉贤哲忠信而已矣是以古之圣帝明王念天地之无全功也不自尊其徳仰日月之有薄蚀也不自是其明必求贤哲置诸左右然后徳尊而益至臣日献其谟君日行之臣日闻其过君日改之其始也一善出于臣其终也百善归于君以为皇者师帝者友卒未闻师圣于皇而友明于帝后之王者其或不然臣有所献或虑乎美归于下是以言有所不听臣有所替或虑乎恶彰于已是以过有所不去然则曰谏我之曲彼必正乎曾不知疾之在身必饮医工之药而医工未必免病也饮其药者或有效焉必待其筋力异于人顔色殊于众而后饮其药则疾之根本得不为深乎今陛下迈皇帝之圣辅弼有师友之贤所谓圣贤相逢而上古之理可得而致犹虑乎人人未蕃庶俗尚雕讹则理不优于三王徳不超于五帝其致之哉诚有道焉臣愿陛下详观典图舜禹所以待防契者何如哉贞观所以任房杜者何如哉开元所以用姚宋者何如哉其所以致尧舜成汤文武之名贞观开元之理何如也今陛下自即位以来舜禹之心已刑于四海矣陛下尊敬师傅防用忠贤谪弃奸贪发散滞积皆舜禹之心也臣愿陛下尊敬之不废其道防用之不废其言谪弃之今勿复之散发之今勿敛之夏书曰靡不有初鲜克有终陛下能终之又何忧盖藏不赡于下人储蓄有阙于公府铸锋销镝卒乘之数可减于后事薄赋节用货币之资可益于前代末失之渐莫甚于贤不任而政不修兴盛之谟莫先于复开元而履贞观则三代之康泰可翘足而致彼五覇富强之术安足为陛下道哉制策曰且文武兼学以成功士农迭居以丰业故家给足以恋本才周可以应时近古各循一端不相资用致令从事异心难成考课去秩无守轻为惰游指明共贯之方防合二途之利者臣以为文武之道虽不同士农之业虽各异而要归于修其职业而济于时也今之所谓文者何哉文采而已所谓武者何哉骑射而已欲求兼学其可得乎经纬古今文之业也用之于武武之徳也禁暴戢兵武之业也用之于文文之辅也不修其本而事其末欲求其备其可得乎今苟各视其才以授其任亦可以济天下之务矣是以仲尼有四科以广其道汉髙有三杰以成其功所以不求备于人故能创业于前代垂教于无穷者也士农迭居以丰业今所以轻为惰游者国家自幽蓟兵兴人无土著士者农者迁徙不常慕政化则来苦苛暴则去禄有厚薄在桑土不均则知去秩者无守不为惰游者何所归乎陛下端心克已于上任贤使能于下则文武各得其任士农各安其业矣宁虑家有不给才有不周之患乎制策曰永言化理期酌厥中施为或差得失斯逺将修睦劝义则在下难知将任数驰情则人心益伪思闻防要得合诚明旌别比周之义敷详忠厚之道陛下以修睦劝义为念而以难知益伪为虑岂耳目之臣未得尽贤乎何忧叹之深也自中代已降淳朴既漓贤不肖混淆莫能两辨臣以为天下之事统而计之善而不可以为恶者十一二焉恶而不可以为善者十一二焉其间六七之多率中人也法令修明则贤人多也惩劝不精则贪冒众也必在上有所施行而在下有所承流者乎且陛下左右惟贤所进惟贤则四目明四聪达不难知矣陛下左右非贤所进非贤则伪行坚伪言辨心益伪矣今陛下必择忠贤居之左右以为耳目以为腹心矣任忠贤所进者复何疑乎诚若是则管夷吾鲍叔牙友进之不为比祁奚祁午父进之不为私是在陛下有所任之而已制策曰知人则哲从古攸慎九征恐泥五事难精或望可服人而才非周物或言皆诣理而行则乖方宜陈取舍之端用明【一作彰】真伪之辨者陛下清问及此非念切求贤取士之道乎夫求贤取士所以备官也设官所以分理众务也夫得一尺之木将斲以用之必使匠者有一块之土将埏而器之必使陶者今陛下选人以仁天下皆归于仁矣选人以义天下皆归于义矣夫理天下者必以仁与义矣今朝廷用人不以仁而悯黙低柔进人不以义而因循持疑言有不符于行才有不足于用矣陛下虽欲精五事五事何术而精虽欲法九征九征焉得而法若是求众务之理者是以材与陶以土与匠而求器用之得也不亦难乎今朝廷开取士之门不为不广其中选择精详望为俊彦者通于进士中外之重擢清秩选于是者十八九诚有才有器亦尽萃其中然而所采者浮华之名所习者雕虫之技是以主教化者不道皇王之术官牧守者不知疾病之源岂其有任事之才而无任事之智乎盖艺非而职异也臣闻古者有豢龙之官夫龙神妙不测变化无穷而能节其嗜欲察其动息扰而制之无所不得者盖代袭其官述修其业也楚人之操舟冀人之乘马岂尽性哉必习而善矣今纵未能大更其事苟明殿最考绩之科驱天下之人于修効饬行之地假如任某官着某行立某事举某善雪某寃必擢而迁之又能着某行立某事举某善雪某寃又擢而迁之蔑然无闻不待罪而黜之则下无蔽善党恶之情矣下无蔽善党恶之情则贤者不进于朝廷复何往也安有言行相乖才望不称者乎制策曰至于朝廷之阙四方之详延而至可得直书退有后言朕所不取者臣陈帝王之道于前矣陛下又埀问以朝廷之阙四方之弊岂不欲跻人于善道补政之阙遗哉臣又陈取士任贤之道矣陛下诚能任贤于上待人于下朝廷岂有阙而不修四方焉有弊而不去何必备繁细之事以干聪明者矣夫有天下者莫不欲使人富使人夀使人迁善使人无恶统四夷于荒外正百事于朝廷夫欲人之富莫若厚耕殖欲人之夀莫若和阴阳欲人迁善莫若明劝赏欲人无犯莫若慎刑罚服四夷莫若修文徳正百事莫若任忠贤忠贤不任虽日亲众务百事其得而正文徳不修虽日致干戈四夷其得而服刑罚不慎虽日杀千人奸盗其得而止劝赏未明虽日爵千人礼乐其得而修寃滥未尽雪隂阳莫得而和浮屠未尽去耕殖莫得而厚此六者政之大端也伏惟陛下念之抑臣又闻非知之艰行之惟艰陛下惧化之未光惧徳之未洽惧一物之失所惧众政之有乖访遗阙于下臣张条目于清问凡前强对者莫不备陈所得则陛下知之不难矣在行之何如耳臣又以天下之事小大万端陛下深居九重广有四海安得劳心神于思虑之外极圣明于视听之表臣愿陛下为一事必师于古行一道必法于天明日月之光正星辰之位降雨露之泽振雷霆之威内得夔龙掌万几之务外选方召视百事之成利于上者必虑于害人择【疑作怿】于志者必求诸非道则天下之望慰微臣之志塞矣谨对












　　文苑英华卷四百九十
　　钦定四库全书
　　文苑英华卷四百九十一　宋　李昉等　编直谏
　　直言极谏防一道
　　茂才
　　茂才异等策一道
　　直言极谏防【建中元年正月十五日】
　　问朕闻古之善为国者未尝不求正士博采直言勤而行之辅成教化者也朕临御日浅政理多阙每期忠义切投药石子大夫戢翼蔵器思奋俟时今啓乃沃予当有犯而无隠朕窃不自揣敢慕前王上法羲轩下遵尧舜还【一作返】已散之淳朴振将頽之纪纲使礼让兴行刑罚不用而人犹轻犯吏尚徇私为盗者未奔不仁者未逺岂臣非稷契而致是乎为君谢禹汤使之然也设何谋而可以西戎即叙施何化而可以外户不扄五諌安从三仁谁最周昌比汉高于桀纣刘毅方晋武于桓灵但见含容两无猜怒故君不失圣臣不失忠子既其俦应详往行四贤优劣伫辨深疑在于朕躬所有不逮条问之外委悉书之必无面从以重不德
　　对　　　　　　　　　　　姜公辅
　　对臣闻尧舜之驭防也以至理理万邦以美利利天下百姓犹惧其未化也万邦犹惧其未安也乃复设谤木询谠议不敢满假不敢荒宁伏惟陛下德统天文思居业慎重光之丕绪返淳古之休风光啓宪章畴咨菅蒯锡臣之防思以啓沃臣狂简不知化源谨昧死稽颡輙陈愚虑制防曰朕窃不自揣敢慕前王欲上法羲轩下遵尧舜还【一作返】已散之淳朴振将頽之纪纲使礼让兴行刑罚不用而人犹轻犯吏尚徇私为盗者未奔不仁者未逺岂臣非稷契而致是乎为君谢禹汤使之然也大矣哉陛下之言乎臣闻禹称善人不善者逺矣伏见陛下征隐逸于空山拔夔龙于下位聘名士礼贤者善无欲之徒发惟新之诏使吏肃人恱法明令张而犹曰君谢禹汤臣非稷契此陛下让之至也臣何敢间焉夫中于道者易以兴化失其道者难以从宜事爽其分则一毫以乖事审其分则殊途同归计嵗者非一时而可用致理者非一日而成功但立法于制事之初望化于经年之外使损益鍳于兴替寒暑渐于春秋何忧不均理于羲轩同光于尧舜制防曰设何谋而可以西戎即叙施何术而可以外户不扃者陛下孚惠心和戎狄相彼君长重译来庭应以地僻遐荒未知圣造伏以西戎轻而寡信贪而无亲视邉戍申严则请通国好覩疆场无备则屡啓贪心固难可以礼义和难可以恩泽抚取今之要莫过于智将悍卒设险邉隅臣伏以陛下且以恤下为心不以西戎为虑今请制其邉兵有常数邉将有常务分其土而居之给其畜而业之因其业也而为之城池因其将焉而为之牧守又申严其令使获虏马者赏以马使获虏羊者赏以羊人皆固业战自力倍则可少安今积甲日深兴戎嵗广黎人抏未可勤师伏望利物之原息人之道使广庶类农桑以时济济之士于朝盛洋洋之化于野使其来也慕斯文物之盛居其邉也杜其利欲之求然后欵塞而可即叙矣夫奸邪生于豪杰亷耻生于礼义礼义立孰有不耻且格乎衣食足孰有背义趋利者乎臣以为遂其富利之业申其仁义之化则外户不扃矣制策曰五諌安从三仁谁最者夫諌者以讽为先乱国非无直言也直言不用故謟谀胜矣理国非无謟谀也謟谀不用则直言胜矣时逢否闭仲尼或守其主文今日昭明微臣请从其直諌臣之职也敢二事乎昔商纣不君虐弃天物三仁弼諌藩捍宗彛退八百之师抑三分之众均其忧乱俱可称仁较其持危或非同徳比干知死亡之义且曰防君微子去父母之邦或云智免进退不失其正在于太师乎制防曰周昌比汉髙于桀纣刘毅方晋武于桓灵俱见含容两无猜怒故君不失圣臣不失忠子既其俦应详往行四贤优劣伫辨深疑臣闻君明则臣直二圣以乘时开国叅佐昌图二臣以委质造邦克扶兴运开忠谠之路成不讳之朝固拟议失伦比方不怍将以感君之未寤致理于升平絶好恶之门传和睦之代名高终古传在防书巍巍三代斯为盛美臣素无学术谬窃对敭若变其微斯言之玷使臣以礼晋武宁劣于汉髙皷怒抗辞周昌不优于刘毅制防曰在乎朕躬有所不逮条问之外委悉书之必无靣从以重不徳者臣固凡陋越在侧微仰天地之大全空忻化育体隂阳之广运每荷陶甄岂意圣诏荐临猥垂下问心虑殒越夏虫不覩于春冰曲士宁知于天道欲申微素进退忧惶伏见陛下以道生成以徳覆载赏以春夏刑以秋冬捐金玉于江湖反珍竒于薮泽委符瑞为草莽用忠良为灵庆临羣下以正徳恵兆人以厚生诚太平之道也刑措之渐也臣不胜其忭愿陛下俯仰必于是寤寐必于是诗云靡不有初鲜克有终抑臣以为知终终之可以存义者其惟圣人乎伏惟陛下终之臣不胜葵藿倾心之至谨对
　　茂才异等防
　　问大禹求贤而夏徳长茂文王多士而周道缉熈然则为政在人人存政举朕徳薄化浅嗣膺寳业夙兴寅畏若渉大川求思至谟庶荅天诫子大夫志行修洁学术通赡储思于天下之际研精于大道之极俨然就辟良用嘉焉廼者夷夏多虞烽鞞屡警因之以荒馑生人荡析比屋榛芜今八表甫清万兵未戢朕防承丕绪寔济横流期致和平维新制度而成汤受夏周武定殷刘矫嬴魏乘汉俗以乱为理以安易危必有至政存乎令典同符今日可举而行精辩所长着之于防禹谟之六府三事周法之八政五纪有守有为是彛是训经纶逺古用彰得失国志详载天官必书成务济时莫斯为急并宜明勅功利别白条流较圣王之损益揆今代之用舍沿革之要茂对所宜今欲废关市之征轻什一之法【一作赋】归逾年之戍罢无事之官则国用靡资军食尚歉人多胥怨邉有侵轶匠无良画明示谋谟其法令或不便于时吏人将未适其任贤士见沉于负俗遗纲有补于化源可以均沃塉于原田便工商于市肆改制征物厘创建正复务官曹澄清流品使朝有济理之士邉有死难之臣而返俗亷隅还风朴略必书効实指陈利害授简之外尚有令图各罄所闻备申谠议虚怀固乆勿隠予违
　　对　　　　　　　　　　　杜元颖
　　对臣元颖案周易君道下济臣志上通谓之泰其繇曰小往大来臣歴观书契以还君德定位未有遗斯道而能逹聪明目光极鸿业者也伏惟陛下诞膺明命克敷文徳亲降大问询于微臣愚臣智识庸鄙经术短浅不足以充明诏之言而隠罪大矣敢不俯罄愚衷仰谢万一制防曰朕躬【防问作恭】承丕绪寔济横流期致和平维新制度且【防问作而】成汤受夏周武定殷刘矫嬴弊魏乘汉俗必有至政存乎令典者臣闻汤革夏政野以质【一无此三字】武革殷政鬼以文【一无此三字】秦暴以亡汉寛以矫此皆古王之令典也比东汉既衰皇纲幅裂曹操挟天子以令诸侯用汉法以取威权中原粗平遂偷神器其政刑典礼蠢駮前世固非萧曹画一文景更令之比也虽曰革命固无足采陛下承匕鬯以取大器赫雷电以扫羣凶功髙一戎业定再造欲维新制度躬救生灵幽明动植罔不称庆实天下幸甚然臣之私心有愿献替不惮斧钺以干龙鳞伏惟陛下少留意焉臣闻自古王者易姓受氏告成于天则维新制度以改人视听所以示亡王之骄僻也所以扬造邦之耿光也其余少康复夏武丁兴殷武王兴周光武绍汉则皆举用旧典以昭其先朝之休德淳茂也以辩其凶逆之滔天干纪也以志其昭前之光而纂其徳也我髙祖勤恤人隐始除暴乱而建王业我太宗叶賛经纶増辉先圣皇天眷祐祚以名臣于是酌之人心叅之典礼立我王度为万代业陛下诚宜恭以守之勤以行之克配彼天立我人极矧乎周秦汉魏造邦之事非臣【一作今】之所宜言也臣又伏见去嵗征臣等诏书圣防殷勤忧天谪见今制书首章则曰求思至谟以【防问作庶】荅天诫次曰期致和平维新制度下曰改制征物厘创建正臣伏念圣上岂不以彗有布新之道明欲承顺天意旌于国章乎臣愚以为自古灾眚多矣大者天地震裂次者日月薄蚀小者星辰变谪皆或应或否繋于其君之徳也夫严风不能凋翠叶凝寒不能冰醇酎何则不当凋者风则何有不当冰者寒亦胡为然则灾眚者天道之常无德者当之不为有道者害亦已明矣陛下若欲寅畏上天大为恭御则德为之实而禳为之华居其实不居其华此社稷之景福也制防曰禹谟之六府三事周法之八政五纪有守有为是彜是训经纶邃【防问作逺】古用彰得失国志详载天官必书成务济时莫斯为急宜明勅功利别白条流者臣闻夏禹之弼成五服也肇谟六府三事周武之诞敷明命也寔成八政五纪语其功利其六府者人仰以生三事者德据以成八政为经国之用五纪为成天之道别其条流则曲直木也从革金也水以润下育物火以炎上同天土顺则五稼阜滋谷登则烝人乃粒直已以正徳理财以利用务本以厚生此九功所以惟叙也八政食所以生人也货所以聚人也祀所以仁鬼神也司空实平水土司寇实诘奸慝司徒实敷五教宾以叶多方师以具七德此先王保乂万有也周星者嵗之纪合者月之纪信旬者日之纪星辰以察乾象厯数以授人时此先王所以合徳二仪也得其道者王失其道者亡古今虽殊其致一也陛下执古之道驭今之有降此彛训以及于臣但禀师说难副睿问制防曰较前【防问作圣】王之损益揆今代之用舍沿革之要茂对所宜者臣闻贯古今蔽天壤而不可易者道与徳也时损益而皆便于理者名与物也所以无体之礼无声之乐倚道之主莫不袭行其余正朔服色声名文物则三代已降逮乎陈隋各从其所尚尔伏惟陛下视其善者用之其不善者舍之此沿革之要也制防曰废关市之征轻什一之赋者臣以征关市税什一者古今通典苟不逾辙无害于人诚宜取之以资国用陛下明欲废之轻之以息黔首甚大恵也然臣以为百姓之患者不生【一作在】于此生【一作在】于法令不一赋敛迭兴名目滋彰杼轴皆尽尔今王畿之内外地州县亦不当赋穟者何有镇守团练等使数州又置节度度支使皆多聚强兵増置部伍车禾斗米皆出于人计其诛求十倍王府至于睚眦之际不戢自焚杀长吏夷城郭者又亦多矣卒然邉陲有难羽檄交驰必不得一人尺铁以资天讨伏望陛下下旷然之诏使内地州县悉依平时旧帅故老尽罢以息疲人则天下赋税十减七八矣制防曰归逾年之戍罢无事之官者臣闻王卒以旧楚子所以败也将骄卒惰项梁所以亡也今縁邉将士功已髙位已重进不求赏退不畏刑伏望申命将帅言于军中有思归者因以新卒代之愿充军者复以师律整之夫如是则军政必行军政必行则边无侵轶矣臣又闻赏功以贵任能以职古之道也伏见比嵗诏防诸员外兼试等官才者能者改授正员其余并依本资数进陛下已得八柄驭功之道矣微臣又何间焉制防曰法有或不便于时吏有或不【防问作人将未】适其任贤士见沉于负俗遗纲有补于化源者此皆经国大体则当与朝之众君子议焉臣位卑职【疑】寡何足裨补然臣以为令合于经而人恱之者可存也令为救而作行已乆而犹未安之者可省也若乃申黜幽陟明之典则吏人砥节矣遵弃瑕录能之义则俊乂勅职矣若王纲者布于方册顾在陛下行与不行何谓之遗矣制防曰均沃塉于原田便工商于市肆者臣闻度土功因地利所以恵众人也禁末作絶竒货所以恵工商也其要在于申明田令与不扰市人耳制防曰改制征物厘创建正者伏以国家受命向二百年宪章典礼并吞千古今陛下嗣圣御极孝理君临华夏既平临欲改制此皆先圣旧典臣窃惜之臣又闻夏以木德王而正以人统殷以金德王而正以地统周以火徳王而正以天统孔子曰夏正为得天此不易之道也制防曰复务官曹澄清流品者臣闻设官分职以蒇王事犹列宿定位同拱北辰也伏见艰虞以来増制使额类官有二事人无底从销钱销食十场十扰今陛下欲使复务于官人志所底此为政之本也臣闻政以贿成则亷者贪匪【疑】直其道则贪者亷此仕进之情也今圣虑及此孰不洁其源而浚其流乎制防曰朝有济理之士邉有死难之臣者臣闻舜举臯陶汤举伊尹则仁者至矣今贤才夹辅俊乂扬庭犹沧海之富珠玑昆山之积琼玉但恐未察耳伏望听政之暇引备顾问则十六相【相字亦作才子】不専美于尧代矣臣又闻子骄者不志孝臣骄者不志忠伏望陛下训将帅以礼示师徒以义则伏节犯难者孰变其功乎制防曰致【防问作返】俗亷隅还风朴略者臣以为非理【疑作难】也其化也【疑作始】于朝廷公卿大夫孰不尚退让崇节俭而率土之士畴不从风而靡乎制防曰授简之外傥有令图者臣以为当今所务者生【一作在】于兴礼乐务耕稼禁游食抑奢侈其余则诏书所以问臣纎悉矣谨对












　　文苑英华巻四百九十一
　　钦定四库全书
　　文苑英华巻四百九十二　宋　李昉等　编直言
　　贤良方正直言极谏防一道
　　贤良方正直言极谏防　　　　沈亚之
　　对臣伏念目之包明其在昬夕之时则与盲者等及属日蒙光乃能寤黄披万类杰智之才其防浊俗之中则与愚者混非遭圣偶时安能调隂阳育万物其理一也盲者虽蒙光莫能视愚者虽蒙圣莫能智【集作资】其理一也故舜禹翔其光于上益稷之徒周其视于下其犹悬白日而省离娄也三代以降君之光微臣之智狭见其手而迷其足覩其前而昧其后其犹举烛萤而临庶目也今陛下神光动天鍳彼幽塞犹惧理有未至故亲省羣言而臣瞽愚非能逾于智杰副陛下之清问臣以相与贡臣【文粹作而勉臣以相与贡臣】以贤良应诏微臣所冐非任当伏窜弃之尤不足以塞罪乃輙伏进所言伏读睿问周视圣防见陛下思天灾之病也臣愚以为皆由尚书六曹之本坏而致乎然也今请统而条指之睿问有念人俗之凋讹及于卒乗之数货币之资臣请以今户部兵部之坏举之睿问有思才周于文武本固在于士农臣请以礼部工部之坏举之睿问有欲以辨行之真伪臣请以吏部之滥举之睿问有朝廷之阙臣请以刑部之失举之睿问有四方之臣请以山东陇右之急奏之伏愿陛下详臣之言察臣之志无以臣微而轻【集作忽】其奏也臣闻周设六官以统百辟立国八百年由纲之不絶于所制也太宗龙兴革魏晋之残政法度立中事设尚书六曹以叙班文武以条系天下号令既布而万方从矣爱其人若爱已之徳保其黎庶若保幼子恐有坠也明四目以先其视指其未见者也【集作指教其未见也】逹四聦以先其听喻其未闻者也【集作开喻其未闻也】尊贤之言而为视听视听先张则黎庶不陷于灾害而康泰矣后代虽有盗臣奸党而终不患其亡由纲之不絶于所制也夫尚书六曹之设犹人之有六腑也耳目口鼻之枢系于元首手足之用闗于肘膝其血气根脉【文粹作端绪】皆统于六腑符而命之然后能动用失其用者非邪则夫人莫不尊其【三字文粹作尊于】首故足司其所履指司其所执百体之司各勤其用则首安其尊而不劳首之防身犹君之居上也百辟以位则君安其尊而不劳明矣今尚书六曹外虽备其官而中实谬今人俗凋讹者其由户部之纲不理也昔户部其在开元最为治平当时西有甘凉六府之饶东有两河之赋仰给之卒不过四五帅其余利殖所入尽与齐人四十年间富庶滂洋之若是及一日上恃升平之功相肆威骄之狠直言得死谀色获进转掌之间清跸巡于巴蜀矣今西凉为虏两河为兵尽开元天下之兵不过当今数郡之卒胜衣之农而百徭出矣鞭役重繁不胜于籍之不顾其害刑之不问其深吞危【文粹作危苦】众多欲无凋讹不可得也兵部之选武士亦谬矣夫试射百中【集作矢】为重驰射次之驰戈亦次之此武夫贱者之宜业也而真者百无一焉其余尽置豪奸之革役者以俟冐入奋戈戏马者亦得中名则估肆富人之子弟彼安能致武之所用顾欲占籍自恃以逭徭于乡闾耳而欲卒乘货币之充强臣未见也今两河之间至于幽蓟连属西邉北邉而仰给之卒多于其土之齐人十九在兵部者所操曽不能制一校尉而况纽【文粹作揔】其纲乎古者兵农之一体也三时务农一时习兵故春耕而夏植秋藏而冬讲武诚愿使兵部之纲纪根于古道之要兵部之令加于将帅之臣则本乆益大矣何卒货不充于古哉今礼部之得进士最为清选而以绮言声律之赋诗而择之及乎【集作中】为仕也则责之不通天下之大经无王公之重器今取之至微而望之甚大其犹击陋缶而望曲齐于韶濩也今仕进之风益坏矣必以隂诈为朴阳明为狂顾以武为污矣而况兼学乎陛下何不令礼部之臣督其所业杂考其所能则人可化矣夫惟博大之士为能兼学耳夫持纲举维非博大之士不能也夫求博大之士非竭诚不能也故殷宗之竭诚于神神感于夣而得傅说周文之竭诚于气气感于兆而得太公陛下如能用殷周之诚而求之何患用才之不至矣今工部之纲不举其由百工之不条理焉且务于捷滥则能速坏惑于邪巧则多改作速坏相仍改作无已欲使财费之不穷工力之不竭臣未见也夫尧之功与天比覆居于土阶之上荫于茆茨之下土簋而具禹亲勤理水而卑宫室是二君者非不能极巧侈之端故防陋而无厌盖欲使天下之人自然而俭易从也而周官百工之职一【文粹作载】于六职之书详矣其后昏君乱主未有不极游观之乐穷巧侈之娱恣罗纨之靡虽有生植之众不足充虞人之裁虽尽陇畆之农不足塞百工之役虽竭蚕妇之劳不足给绮防之广【集作贡】秦隋之末君不如此不足以隳宗社今仕家不着籍于乡闾亦已乆矣则农夫唯恐他业之不容于趋也安肯顾陇畆而恋其本哉伏愿陛下仰尧舜禹之圣敬畏秦隋之败奢念汉文之节俭凡在百工之用闗于将作内作技同者必使统于工部以观制作之度使劳费之怨不起于下人则尧圣禹明周规汉俭唯陛下择耳何止士农之固业哉今吏部之补吏嵗调官千余其试以偶文俪语之书程以二百字为准考之【文粹作其】能否以定取舍直使其人真能然尚何以补况十九皆伪人乎以此而求其实不可得也且昆吾之利莫耶之才虽巧用不能雕咫尺之木鸷鸟之罗虽善掩者不能拘蚊蚋如使恢宏博大之士裁心镂舌于【于字文粹作以为】此辞而其道安可见乎陛下何不命羣官立于朝者嵗各贡其所知各以其所长试之各以其器任之不胜其任者罪罔上阙其贡者罪蔽贤而洽闻者爵逾次礼部吏部以时举籍刑部督其不察如此则人人争好贤人人务克已何患乎真伪不可辨哉今朝廷之阙众多其最急者刑部刑部之纲不举其由赏罚之不信勅命迭降而其防相违故有行之于今日而废之于明日罪之于此而赦之于彼是慢易欺诈之薮耳欲无枉挠不可得也诚愿斥其烦苛去其相逾则人人易守难犯然后命儒贤究掌之不明于此者不得为刑部之官无令猾贼之徒轻身重货窃法以自弄如此则清矣赏信刑果则逺罪脩已之风序今非止于阙盖将病且痼矣夫病者其在皮肤则易也六腑尸【文粹作已】缪气非所经而其体痼不亦危乎臣请以医方之言谕国之病伏惟陛下察焉臣闻良医之理痼也陈以竒方伐【集作进】以猛饵外以针火导其血络药病相攻战于其中及痼解病瘳六腑亦惫于是竭良药以材调德膳以味从而补之然后六腑平百体正内强而外和矣夫代之愚医则不然必使病胜而形羸不危其身者稀矣三公六曹国之六腑也果刑信赏国之筋络也九州百郡国之四体也四夷八蛮国之外肤也骄荒淫异国之痼病也嘉谋长算国之竒方也强将劲兵国之针火也礼乐法度国之德膳良药也夫百骸居于外六腑列于内相假而成生相致而动息本为一身也及一腑失理容而不攻其乆日大攻而不除其乆为痼除而不补其乆复发为废【集作瘵】难矣臣以为天寳贻痼始于一支而容之浸及百体防危其形宗肃宗除而不终痼及兴元德宗之时又无良臣可进内强之术而攻不克【集作就】先皇攻于除而不攻于补今乃复发于幽蓟居国之左右又有西戎之厉居于右掌之肤渉腕逾肘今已及肩何以知其自掌而及肩也以安西至于泾陇一万二千里其间严阙【疑】重阻皆为戎有由此知其及肩也则王畿界戎无五百里此肩之去喉能逺乎奈何容而不除也此皆发于中朝之阙而流其病也若四方之弊莫若山东陇右之急莫若武备之不至又请详举之夫圣人之母万物必体天地之功故以阳为文教极其光明也以隂为武备尽其肃厉也夫阳盈则韬而隂藩之隂盈则复而阳济之故能相理而不乱五月阳盈使一隂居其间明正阴之有位而盗阴不生也故圣人因之以武备至于十一月阴盈包将来之阳可大可乆也故外作雪霜以厉之恐僣阳之道也内宻燠而养之使其为文为光也故圣人因之求贤以为辅雹冻霜雪禁其防芜阴用也故圣人因之以正刑雷风为前驱荡其所不通温光从而旸【集作舒】之阳徳也故圣人因之以大宥是以圣人之徳文虽先【川文粹作虽尚文】而武备不去前年淮夷擒齐鲁灭常山死幽蓟归【集作幽燕归文粹作幽蓟翫】臣未见制法有方法也而议者且以为兵可戢也遂用羸将守常山滞儒临蓟北不旋踵而贼气复作矣伏愿陛下慎动诫盈无伤阴之大候且行化在便人举兵在立势夫百斛之车百蹄之牛不能摇其毂如措之峻坂之上扰之力者不尽数牛及轰然而迁则牛足之运不给轮奔矣此立势之枢也今幽蓟之兵其由病者之再病也人虚而强履独有立势而诛之立势之急在于聚威于深【阙】实力于沧定然后以赵魏临常山环兵而攻之则冀马之纵不望合于燕蹄矣以太原之师入蓟邱则易水之东左臂不能旁运矣此拘燕固【集作囚】冀之方也如其擒纵之法出于一时者则名将而用耳【川文粹作则在名将而用耳】如其威不聚于急力不实于危虽有名将不能为也陛下见西制戎北制虏壁垒之势盘连交错兵甲之多赏劳之厚以为戎虏之畏此而不敢犯塞今以刑赏之不信也而戎臣以自入士卒虚名占籍者十五不啻日夜飞金壁走银缯市言唯恐田园陂池之不广也簮珥羽钿之不侈也洞房绮闼之不邃也不如此不足以积怨劳卒及寇来则必固壁闭兵无敢出击者如一日戎戈东刄陛下将安倚乎今北方扰攘犹已事嫁矣【川文粹作既已负约矣】而西戎之虚盟安足信之不可无虞也夫人性有勇怯地形有险易勇怯可以习制制之以刑则亡怯乐之以利则亡怯慴之以势则亡怯假如陟险利强弩以持【文粹作迟】重者据之平陆利骑戈以捷手健蹄者兼之此得势而亡怯也今士卒之获戎者得其马羊牛杂畜及衣装寳络皆与之无令有所奋夺此顾利而亡怯也蒙兵失律者皆诛此畏刑而亡怯也如此而用勇倍百矣臣尝仕于邉又尝与戎降人言自瀚海已东神鸟炖煌张掖酒泉东至于金城防宁东南至于上邽清水凡五十郡六镇十五军皆唐人子孙生为戎奴婢田牧种作或贬【集作藂】居城落之间或散防野泽之中及霜露既降以为嵗时必东望啼呼【集作嘘】其感故国之恩【集作思】如此陛下能不念之臣意西戎今冬当逾河拒北虏明年必大入灵武寇西城先击监宥诚能因此时诏宁陇邠泾及南梁皆防兵计事独得以老弱留谨城其他少壮及骑士皆持装佩盐糗令邠宁泾原军皆出平凉道弹筝邠宁军北固崆峒守萧关泾原军西遮木硖关凤翔军逾陇出上邽因临洮取凤林闗南梁军道凤逾黄花因狄道防陇西得其利则击因其牛羊足以供具各以轻骑入贺【集作河】兰抚谕其遗人飞声流势延而益西则故地尽可得也如此则王畿之内安有警烽之虞哉臣固曰四方之莫若山东陇右今防臣之目曰直言极諌则言无所不直直不惧于罪也若諌无不极者今百不尽臣之一二焉何者荅问之所及或未利于国臣虽欲漏之而不解则惧执事之臣不寤也睿问之所不及者当臣之所蓄【集作言实】或【集无或字】有利于国臣虽欲奏之臣惧罪言于非宜也而况晦寒【集作短晷】之晨奔光驰曜之下笔之条奏拘以文陈乎臣所以愤懑之诚百不及一二也岂无异日而顾问哉伏惟陛下察焉谨对










　　文苑英华巻四百九十二
　　钦定四库全书
　　文苑英华卷四百九十三　宋　李昉等　编直言
　　贤良方正直言极谏策一道
　　贤良方正直言极谏防【太和二年春三月】
　　问朕闻古先哲王之理也黙无为端拱司契【旧唐书作思道】陶甿心以居简凝日用于不宰立本以厚下【诸本作厚下以立本】推诚而建中繇是天人通隂阳和俗跻仁夀物无疵疠噫盛徳之所臻夐乎其莫可及已三代令王质文迭救而巧伪滋炽风流寖微自汉魏已降足征益寡朕顾昧理道祗荷丕构奉若谟训不敢荒宁【诸本作怠荒】任贤惕厉宵衣旰食讵追三五之遐轨庶绍祖宗之鸿绪而心有所未逹行有所未孚由中及外阙政斯广是以人不率化气或堙厄灾旱竟嵗播植愆时国廪罕蓄乏九年之储吏道多端微三载之绩京师诸夏之本也将以观理而豪猾【旧唐书有时字】逾检太学明教化之源也期于宣化而生徒多惰业列郡在乎颁条而干禁或未絶百工在乎按度而淫巧或未衰俗堕风靡积讹成蠧其择官济理也听人以言则枝叶难辨御下以法则耻格不形其阜财发号也生之寡而食之众烦于令而鲜于理思欲防此缪盭致之治平兹心浩然若渉泉水故前诏有司博延羣彦伫啓宿懵冀臻时雍子大夫皆识逹古今志在康济造庭待问副朕虚怀必当箴主之阙辨政之疵明纲条之所紊稽庶富之所急何施斯革于前何泽斯恵于下土何施而往古可近何道而和气可充推之本源着于条对至若夷吾轻重之权孰辅于理严尤底定之防孰叶于时元凯之考课何先叔子之克平何务推此龟鉴择乎中庸期在洽闻朕将亲览
　　对　　　　　　　　　　　刘　蕡
　　对褐衣小臣蕡沐浴斋戒伏于彤庭之下谨顿首上言皇帝陛下臣诚不佞有匡国致君之术无位而不得行有犯顔敢諌之心无路而不得达但怀愤抑欝思有时而一发耳常欲与庶人议于道商旅论于市得通上听一悟主心虽被妖言之罪无所悔焉况逄陛下以至德嗣兴以大明埀照询求过阙咨访谟猷下制中外举能直言极諌者臣既辱斯举専承大问敢不悉意以言至于上之所忌时之所禁权幸之所讳恶有司之所与夺臣愚不识【文粹有大体二字】伏惟陛下少加优容不使圣朝有谠直而受戮者乃天下之幸也非臣之所望也谨昧死以对伏以圣防有思古先之理念黙之化将欲通天人以济俗和阴阳以煦物见陛下慕道之诚也臣以为哲王之理其则不远惟陛下致之之道何如耳伏以圣防有只荷丕构而不敢荒宁奉若谟训而罔有怠忽见陛下忧劳之至【旧唐书作志】也若夫任贤愓厉宵衣旰食宜黜左右之纎佞进股肱之大臣若夫追踪三五绍复祖宗宜鍳前古之兴亡明当时之成败心有所未逹以下情蔽而不得上通行有所未孚以上泽壅而不得下浃欲俗之化也在脩已以先之欲气之和也在遂性以导之救灾旱在致乎精诚广播植在视乎食力国廪罕蓄本乎冗食尚繁吏道多端本乎选用失当豪猾逾检由中外之法殊生徒惰业由学校之官废列郡干禁由授任非人百工淫巧由制度不立伏以圣防有择官济理之心阜财发号之叹见陛下教化之本也且进人以行则枝叶安有难辨乎防下以礼则耻格安有不形乎念生寡而食众则可罢斥惰游念令烦而理鲜要在察其行否博延羣彦愿陛下必纳其言造庭待问则小臣其【诸本作安】敢爱死伏以圣防有求贤箴阙之言审政辨疵之令【旧书作念】见陛下咨访之心勤也遂小臣屏奸豪之志则革于前守陛下念康济之言【唐书作心文粹作方】则恵敷于【文粹作孚于】下邪正之道分而往古可近礼乐之方着而和气克充至若夷吾之法非皇王之权严尤所陈无防上之防元凯之所先不若唐尧之考绩叔子之所务不若虞舜之舞干且俱非大德之中庸未可为上圣之龟鉴又何足为陛下道之哉或有以系安危之机兆存亡之变者臣请披沥肝胆为陛下别白而重言之臣前所言【诸本作谓】哲王之理其则不逺者在陛下慎思之力行之始终不懈而已臣谨按春秋元者气之始也春者嵗之始也春秋以元加于嵗以春加于王明王者当奉若天道以谨其始也乂举时以终嵗举月以终时春秋虽无事必书首月以存时明王者当奉若天道以谨其终也王者动作始终必法于天者以其运行不息也陛下既能谨其始又能谨其终懋而脩之勤而行之则可以执契而居简无为而不宰矣广立本之大业崇建中之盛徳矣又安有三代循环之而为巧伪滋炽之渐乎臣故曰惟陛下致之之道何如耳臣前所谓若夫任贤愓厉宵衣旰食宜黜左右之纎佞进股肱之大臣者实以陛下忧劳之至也臣闻不宜忧而忧者国必衰宜忧而不忧者国必危今陛下不以国家存亡之计社稷安危之防而降于清问臣未知陛下以为布衣之臣不足以【新唐书作与】定大计也耶或万几之勤而圣虑有所未至耶不然何宜忧者而不先忧乎臣以为陛下之所虑者宜先忧【七字诸本作所宜先忧者】宫闱将变社稷将危天下将倾海内将乱此四者乃国家已然之兆故臣谓圣虑宜先及之夫帝业既艰难而成之胡可容易而守之昔太祖肇其基髙祖勤其绩太宗定其业宗继其明至于陛下二百有余载矣其间明圣相因扰【唐书作忧】乱继作未有不委用贤士亲近正人而能绍兴徽烈者也或一日不念则颠覆大器宗庙之耻万古为恨臣谨按春秋人君之道在体元以居正昔董仲舒为汉武帝言之略矣其所未尽者臣得为陛下备而陈之夫继故必书即位所以正其始也终必书所终之地所以正其终也故君者所发必正言所履必正道所居必正位所近必正人臣又按春秋阍寺杀吴子余祭书其名【三字旧唐书作不书其君】春秋讥其疎逺贤士眤近刑人有不君之道矣伏唯陛下思祖宗开国之勤念春秋继故之戒将明法度之端则发正言而履正道将杜簒弑之渐则居正位而近正人逺刀锯之残亲骨鲠之直辅【文粹作相】臣得以専其任庶寮【唐书作职】得以守其官奈何以防近五六人揔天下之大政外専陛下之命内窃陛下之权威慑朝廷势倾海内羣臣莫敢指其状天子不得制其心祸稔萧墙奸生帷幄臣恐曹节侯览复生于今日矣此宫闱之所以将变也臣谨按春秋鲁定公元年春王不书正月者春秋以为先君不得正其终则后君不得正其始故曰定无正也今忠贤无腹心之寄阍寺専废立之权陷先帝不得正其终致陛下不得正其始况皇储未建郊祀未脩将相之职不归名分之宜不定此社稷之所以将危也臣谨按春秋王札子【旧唐书作礼字】杀召伯毛伯春秋之义两下相杀不书而此书者重其専王命也夫天之所授者在君君之所操者在命操其命而失之者是不君也侵其命而専之者是不臣也君不君臣不臣此天下所以将倾也臣谨按春秋晋赵鞅以晋阳之兵叛入于晋书其归者以其能逐君侧之恶人以安其君故春秋善之今威柄陵夷藩臣跋扈或有不达人臣之节首乱者以安君为名不防春秋之微称兵者以逐恶为义则政刑不由乎天子征伐必自于诸侯此海内所以将乱也故樊哙排闼而雪涕袁盎当车以抗词京房发愤以殒身窦武不顾而毕命此陛下皆明知之耳【旧唐书作矣】臣谨按春秋晋狐射姑杀阳防父书襄公杀之者以其君漏言也襄公不能固阴重之机防父所以及戕贼之祸故春秋非之夫上漏其情则下不敢尽意上泄其事则下不敢尽言故传有造膝诡词之文易有失身害成之戒今公卿大臣非不欲为陛下言之虑陛下必不能用之【新唐书作不能用也文粹作忽而不用之】陛下既忽之而不用必泄其言臣下既言之而不行必婴其祸适足以钳直臣之口而重奸臣之威是以欲尽其言则有【诸本作起】失身之惧欲尽其意则有害成之忧故低【旧唐书作徘】徊欝塞以俟陛下感悟然后尽其啓沃耳陛下何不以听朝之余明御便殿召当时贤相与旧徳老臣访持变安危之谋求定倾救乱之术塞阴邪之路屛防狎之臣制侵陵迫脇之心复门户扫除之役戒其所宜戒忧其所宜忧既不得理于前当理于后不得正其始当正其终则可以防奉典谟克承丕构终任贤之効无旰食之忧矣臣前所谓若夫追踪三五绍复祖宗宜鍳前古之兴亡明当时之成败者臣闻尧舜之为君而天下大理者以其能任九官四岳十二牧不失其举不二其业不侵其职居官惟其能左右惟其贤元凯在下虽微而必举四防在朝虽强而必诛考其安危明其取舎至秦之二代汉之元成咸愿措国如唐虞致身如尧舜而终败亡者以其不见安危之机不明取舍之道不任大臣不辨奸人不亲忠良不逺谗佞伏愿陛下察唐虞之所以兴而景行于前鍳秦汉之所以亡而戒惧于后陛下无谓庙堂无贤相庶官无贤士今纲纪未絶典型犹在人谁不欲致身为王臣致时为升平陛下何忽而不用之邪又有居官非其能左右非其贤其恶如四防其诈如赵髙其奸如恭显者陛下又何惮而不去之邪神器固有归天命固有分祖宗固有灵忠臣固有心陛下其念之哉昔秦之亡也失于强暴汉之亡也失于微弱强暴则贼臣畏死而害上防弱则奸臣擅权而震主臣伏见敬宗皇帝不虞亡秦之祸不翦其萌伏惟陛下深轸亡汉之忧以杜其渐则祖宗之鸿绪可绍三五之遐轨可追矣臣前所谓陛下心有所未逹以下情塞而不得上通行有所未孚以上泽壅而不得下浃者且百姓有涂炭之苦陛下无由而知则陛下有子之心百姓无由而信臣谨按春秋书梁亡不书取者梁自亡也以其思虑昬而耳目塞上出恶政人为寇盗皆不知其所以然以自取其灭亡也臣闻国君之所以尊者重其社稷也社稷之所以重者存其百姓也茍百姓之不存则虽社稷不得固其重茍社稷之不重则虽国君不得保其尊故理天下者不可不知百姓之情也夫百姓者陛下之赤子陛下宜命慈仁者亲之育之如保傅焉如乳哺焉【二句文类作如母之乳哺焉】如师之教导焉故人之于上也敬之如神明爱之如父母今或不然陛下亲近贵幸分曹建署补除卒吏召致宾客因其货贿假其气势大者统藩方小者为牧守居上无清之政而有饕餮之害居下无忠诚之莭而有奸欺之罪故人之于上也畏之如豺狼恶之如雠敌今四海困穷处处流散饥者不得食寒者不得衣鳏寡孤独者不得存老幼疾病者不得养加以国权兵柄専在左右贪臣聚敛以固宠奸吏夤缘而弄法寃痛之声上逹于九天下入于九泉鬼神为之怨怒阴阳为之愆错君门九重【唐书作万里】而不得告诉士人无所归化百姓无所归命官乱人贫盗贼并起土崩之势忧在旦夕即不幸因之以师旅【旧唐书作疾疠】继之以防荒臣以谓陈胜吴广不独生于秦赤眉黄巾不独生于汉臣所以为陛下发愤扼腕腐心泣血耳如此则百姓有涂炭之苦陛下何由而知之乎陛下有子之心百姓安得而信之乎致使陛下行有所未孚心有所未逹者固其然也臣闻昔汉元帝即位之初更制七十余事其心甚诚其称甚美然纪纲日紊国祚日衰奸凶日强黎元日困者以其不能择贤明而任之失其操柄也自陛下御宇忧勤兆庶屡降徳音四海之内莫不抗首而长息自喜复生于死亡之中也伏愿陛下慎终如始以塞万方之望诚宜揭国权以归其相持兵柄以归其将去贪臣聚敛之政除奸吏夤縁之害惟忠贤是近惟正直是用内宠便辟无所听焉选清慎之官择仁之长毓之以利煦之以和教之以孝慈导之以徳义去耳目之塞通上下之情俾万国欢康兆人苏息则心无所不逹而信【诸本作行】无所不孚矣臣所言欲人之化也在脩已以先之者臣闻徳以脩已教以导人脩已也【旧唐书作脩之也唐文类作脩之徳】则人不劝而自至导人也【唐书作道之也文类作导之教】则人敦行而率从是以君子欲政之必行也故以身先之欲人之从化也故以道御之今陛下先之以身而政未必行御之以道而人未从化岂不以立教之防未尽其方耶夫立教之方在乎君以明制之臣以忠行之君以知人为明臣以匡时为忠知人则任贤而去邪匡时则固本而守法贤不任则重赏不足以劝善邪不去则严刑不足以禁非本不固则人流法不守则政散而欲教之使必至化之使必行不可得也陛下能斥奸邪不私其左右举贤正不遗其疎逺则化洽于朝廷矣爱【文粹作劝】人以敦本分职而奉法脩其身以及其人始于中而成于外则化行于天下矣臣前所言欲气之正也在安其情以和之者【诸本作在遂性以导之者】当纳人于仁夀也夫欲人之仁夀也在乎立制度脩教化夫制度立则财用省财用省则赋敛轻赋敛轻则人富矣教化脩则争竞息争竞息则刑罚清刑罚清则人安矣既富则仁义兴焉既安则夀考生【唐书作至】焉仁夀之心感于下和平之气应于上故灾害不作休祥荐臻四方底宁万物咸遂矣臣前所言救旱灾在致乎精诚者臣谨按春秋鲁僖公一年之中三书不雨者以其人君有恤人之志也鲁文公二年之中一书不雨者以其人君无悯人之心也故僖致精诚而不害物文无悯恤而变【唐书作旱】成灾陛下诚能有恤人之心则无成灾之变矣臣前所言广播植在视乎食力者臣谨按春秋君人者必时视人之所勤人勤于力则功筑罕人勤于财则贡赋少人勤于食则百事废今财食与人力皆勤矣愿陛下废百事之用【旧唐书作劳】以广三时之务则播植不愆矣臣前所言国廪罕蓄本乎冗食尚繁者臣谨按春秋臧孙辰告籴于齐春秋讥其国无九年之蓄一年不登而百姓饥臣愿斥游惰之徒【旧唐书作人】以督其耕植省不急之务【文粹作费】以赡其黎元则廪蓄不乏矣臣前所言吏道多端本乎选用失当者由国家取人不尽其材任人不明其要故也今陛下之用人也求其声而不求其实故人之趋进也务其末而不务其本臣愿覈考课之实定迁序之制则多端之吏道息矣臣前所言豪猾逾检由中外之法殊者以其官禁不一也臣谨按春秋齐桓公盟诸侯不书日而葵邱之盟特以日者美其能宣明天子之禁率奉王官之法故春秋备而书之夫官者五帝三皇之所建也法者髙祖太宗之所制也法宜画一官宜正名今又分外官中官之员立南司北司之局或犯禁于南则亡命于北或正刑于外则破律于中法出多门人无所措实由兵农势异而中外法殊也臣闻古者因井田以制军赋间农事以脩武提封约卒乘之数命将在公卿之列故兵农一致而文武同方可以保乂邦家式遏乱略【旧唐书作祸乱】暨太宗皇帝肇建邦典亦置府兵防省军卫文武叅掌居闲歳则櫜弓力穯将有事则释耒荷戈所以脩复古制不废旧物今则不然夏官不知兵籍止于奉朝请大将【文粹作六军】不主兵【诸本作武】事止于养勲阶军容合中官之政戎律附内臣之职首一戴武弁嫉文职如仇雠足一蹈军门视农夫如草芥谋不足以翦除奸凶而诈足以抑扬威福勇不足以镇衞社稷而暴足以侵轶里闾覊绁藩臣干陵宰辅隳裂王度汨乱朝经张武夫之威上以制君父假天子之命下以驭英豪有藏奸观衅之心无仗节死难之义岂先王经文纬武之防耶臣愿陛下贯文武之道均兵农之功正贵贱之名一中外之法还军伍之职脩省署之官近崇贞观之规逺复成周之制自邦畿以刑于万国始天子而【诸本作以】逹于诸侯则可以制豪猾之强无逾检之患矣臣前所言生徒惰业由学校之官废者盖以国家贵其禄而贱其能先其事而后其行故庶官乏通经之学诸生无脩业之心矣臣前所言列郡干禁由授任非其人者臣以为刺史之任理乱之根本系焉朝廷之法制在焉权可以抑豪猾恩可以孤寡强可以御奸寇政可以移风俗其将校曽经战阵及功臣子弟各请随宜酧赏如【新唐书作茍】无理人之术者不当授任此官则絶干禁之患矣臣前所言百工淫巧由制度不立者臣请以官位禄秩制其器用车服禁金银珠玉锦綉雕镂不蓄于私室则无荡心之巧矣臣前所言辨枝叶者在考言以询行也臣前所言形耻格者在道徳而齐礼也臣前所言念生寡而食众可罢斥游惰者已备之于前矣臣前所言令烦而理鲜要在观察贤否者臣闻号令者乃理国之具也君审而出之臣奉而行之或亏益止畱【五字旧唐书文粹作或亏上防】罪在不赦今陛下令烦而理鲜得非持之者为所蔽欺乎臣前所言博延羣彦愿陛下必纳其言造庭待问则小臣岂敢爱死者臣闻晁错为汉画削诸侯之防非不知其祸之将至也忠臣之心壮夫之节茍利社稷死无悔焉今臣非不知言发而祸应计行而身戮盖所以痛社稷之危哀生人之困岂忍姑息时忌窃陛下一命之宠哉昔龙逄死而啓殷比干死而啓周郦生死而啓汉陈蕃死而啓魏今臣之来也有司或不敢荐臣之言陛下又无以察臣之心退必受戮于权臣之手臣幸得从四子游于地下固臣之愿也所不知杀臣者臣死之后将孰为啓之哉至于人主之阙政教之疵前日之臣既言之矣若乃流下土之脩近古之理而致其和平者在陛下行之而已然上之所陈者实以臣亲承圣问敢不条对虽臣之愚以为未及教化之大端皇王之要道伏惟陛下事天地以教人敬奉宗祀以教人孝养高年以教人悌【二唐书有长字】育百姓以教人慈【二唐书作幼字】调元气以煦育扇太和于仁夀可以逍遥而无为端【二唐书作垂字】拱而成化至若念陶钧之道在择宰相而任之使权造化之柄念保定之功在择庶官而任之使専职业之守分万姓之愁痛在择长吏而任之使明养之术自然言足以为天下教动足以为天下法仁足以劝善义足以禁非又何宵衣旰食劳神愓虑然后以致其理哉谨对







　　文苑英华卷四百九十三
　　钦定四库全书
　　文苑英华卷四百九十四　宋　李昉等　编帝王
　　歴代帝王为理一道　　纳諌一道
　　去谄佞一道　　　　　睦亲一道
　　养老一道　　　　　　御功臣之术一道辨兴亡之由一道　　　王泽流人心感一道君不行臣事一道
　　人之困穷由君之奢欲一道
　　歴代帝王为理【见四百八】　　呉师道
　　纳諌【上封章广视听】　　　　　　　白居易
　　问国家立諌诤之官开啓沃之路乆矣而謇谔者未尽其节谋猷者未竭其诚思欲取天下之耳目裨我视听尽天下之心智为我思谋政之壅蔽者决于中令之灭絶者通于外上无违德下无隠情何为何方得至于此又问先王立训唯諌是从然则厯代君臣有贤有否至若献替之际是非之间或【集作若】君过臣规固宜有言必纳如上得下失岂可从諌如流以是训人其义安在【自此至卷终并于白居易集凖备制科七十五门中摘取九篇其问荅皆白居易拟作】对
　　对臣闻天子之耳不能自聦合天下之耳听之而后聦也天子之目不能自明合天下之目视之而后明也天子之心不能自圣合天下之心思之而后圣也若天子唯以两耳听之两目视之一心思之则十歩之外不能闻也百歩之外不能见也殿廷之间不能知也而况四海之大万几之重【集作万枢之繁】者乎圣人知其然故立諌诤讽议之官开献替啓沃之道俾乎补察遗阙辅佐聡明犹惧其未也于是设敢諌之皷建进善之旌立诽谤之木工商得以流议士庶得以传言然后过日闻而徳日新矣是以古之圣王由此涂出焉臣又闻不弃死马之骨然后良骥可得至也不弃狂夫之言然后嘉谋可得闻也茍臣管见之中有可取者陛下取而行之茍臣刍言之中有可采者陛下采而用之则闻之者必曰如某之言如某之见犹且不弃况愈于某之徒欤则天下谋猷之士得不比肩而至乎天下謇谔之臣得不继踵而来乎故览其谋猷则天下之利病如悬之【集作于】握中矣纳其謇谔则朝廷之得失如措诸掌内矣所谓用天下之耳听之则无不聦也用天下之目视之则无不明也用天下之心思谋之则无不圣神也圣神啓于上聦明逹于下如此则何壅塞之有耶何灭絶之有耶臣又尝观歴代之人君有愚有贤举事非尽失也人臣者有能有否出言非尽得也然则先王勤勤恳恳劝从諌戒自用者又何哉岂不以自古以来君虽有得未有拒谏而理者也况其有失乎臣虽有失未有从諌而乱者也况其有得乎勤恳劝戒之义在于此矣伏惟陛下鉴之
　　去谄佞【从谠直】
　　问天地无私贤愚间生焉理乱有时邪正迭用焉然则理代岂遂无愚邪者耶将有而不任耶乱代岂遂无贤正者耶将有而不用耶思决所疑其征何验【集作可征其验】又问歴代之君无不知用贤则理用愚则乱从諌兴从佞亡也而取舍之际纷然自迷故诛放者多非小人宠用者鲜有君子至使衰亡危乱歴代相仍【集作望】岂臣之邪正惑其心乎将已之爱恶昏其鍳乎昏惑之由必有其故
　　对
　　对臣闻昏明不并兴邪正不两废盖贤者进则愚者退矣曲者用则直者隠矣亦犹昼夜相代寒暑相推必然之理也然则兴盛之代非无小人小人之道消不能见而为乱也昏衰之代非无君子君子之道消不能出而为理也故殷纣之末三仁在朝虞舜之初四防在位虽仁在朝不能用之所以丧天下速于旋踵也虽防在位卒能去之所以理天下易于覆掌也用舍兴亡之验唯明主能察焉然则歴代之主莫不知邦以贤盛以愚衰君以諌安以佞危然则犹前车覆而后车不诫者何也盖常人之情恱其从命逊志者恶其违已守道者又君子难进而易退况恶之乎小人易进而难退况恱之乎是则常主之待君子也必敬而疎其遇小人也必轻而狎狎则恩易下及疎则情难上通是以面从者日亲动则假虎威而自负也骨鲠者日疎言则犯龙鳞而必死也故政令日以坏邦家日以倾斯所以变盛为衰转安为危者矣是以明王知君子之守道也虽违于已引而进之知小人之徇惑也虽从于命推而逺之知谠言之为良药也虽逆于耳恕而容之知佞言之为美疢也虽逊于心忍而絶之故政令日以和邦家日以理斯所以变衰为盛转危为安者矣盛衰安危之効唯明主能鍳焉
　　问睦亲【选左用】
　　对
　　对臣闻南面而理天下自人道始也人道之始始于亲亲故尧之教也睦九族而平百姓文王之教也刑寡妻而御邦家斯可谓教之源理之本也今陛下诚欲推其恩广其爱使洽九族化流万人则宜乎先亲后疎自近及逺者也然则置其师傅闲之以教训选其贤能授之以官政或出为牧守或入为公卿如此则虽无三代封建之官而有三代翼戴之实也使棣华之咏协于内麟趾之风着于外所谓枝叶茂而本根可庇骨肉厚而家国自肥则天下之人相从而化矣故曰未有九族睦而万人叛者也未有九族离而万人和者也盖先王所以布六顺而化百姓敷五教而恊万邦者由此道素行故也
　　问养老【在使之夀富贵】
　　对
　　对臣闻昔者西伯善养老而天下归之【集作心】善养者非家至户见衣而食之也盖能为其立田里之制以安其业树畜养之产以厚其生使生有所养老有所终死有所送也近代之主以为老者非帛不暖非肉不饱而时颁其布帛肉粟之赐则为养老之道尽于是矣臣以为此小也非大徳也何则赐之以布帛仁则仁矣不若劝其桑麻之业使天下五十者可以衣帛矣赐之肉粟则矣不若教其鸡豚之畜使天下七十者可以食肉矣然后牧以仁贤慎其刑罚虽不与之年而老者得以夀矣不夺其力不扰其时虽不与之财而老者得以富矣使幼者事长少者敬老虽不与之爵而老者得以贵矣此三代盛王所以不遗年而兴孝者用此道也
　　问御功臣之术
　　对
　　对臣闻明王之御功臣也量其功而限之以爵审其罪而纠之以法限之以爵故爵加而知荣矣纠之以法故法行而知恩矣恩荣并加畏爱相济下无贰志上无疑心此明王所以念功劳而全君臣之道也若不限之以爵则无厌之心生矣虽极人臣之位而不知荣也若不纠之以法则不忌之心起矣虽竭人主之宠而不知恩也恩荣不知畏爱不立而望奉上之心尽念功之道全或恐难矣故传曰报者倦矣施者未厌此由爵无限而法不行使之然也惟陛下察之
　　辨兴亡之由【由善恶之积】
　　问万姓亲怨之由百王兴亡之渐将独系于人乎抑亦系于君乎
  </div>
  <div class="pagination">
   <a href="文苑英华_page404.html">
    上一页
   </a>
   <span>
    ...
   </span>
   <a href="文苑英华_page400.html">
    400
   </a>
   <a href="文苑英华_page401.html">
    401
   </a>
   <a href="文苑英华_page402.html">
    402
   </a>
   <a href="文苑英华_page403.html">
    403
   </a>
   <a href="文苑英华_page404.html">
    404
   </a>
   <span class="current-page">
    405
   </span>
   <a href="文苑英华_page406.html">
    406
   </a>
   <a href="文苑英华_page407.html">
    407
   </a>
   <a href="文苑英华_page408.html">
    408
   </a>
   <a href="文苑英华_page409.html">
    409
   </a>
   <a href="文苑英华_page410.html">
    410
   </a>
   <span>
    ...
   </span>
   <a href="文苑英华_page406.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
