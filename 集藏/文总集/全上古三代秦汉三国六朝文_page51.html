<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 51 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 51 页/共 658 页
  </h1>
  <div class="content">
   ◇士不遇赋
　　呜呼嗟乎，遐哉邈矣。时来曷迟，去之速矣。屈意从人，非吾徒矣。正身俟时，将就木矣。悠悠偕时，岂能觉矣！心之忧兮，不期禄矣。皇皇匪宁，祗增辱矣。努力触藩，徒摧角矣。不出户庭，庶无逼（《艺文类聚》作「过」）矣。重曰：
　　生不丁三代之盛隆兮，而丁三季之末俗。末俗以辩诈而期通兮，贞士以耿介而自束。虽日三省於吾身兮，繇怀进退之惟谷。彼实繁之有徒兮，指其白以为黑。（《艺文类聚》作「墨」）目信雩而言（《艺文类聚》作「视」）眇兮，口信辩而言讷。鬼神之不能正人事之变戾兮，圣贤亦不能开愚夫之违惑。出门则不可与偕往兮，藏器又蚩其不容。退洗心而内讼兮，固未知其所从也。观上世之清晖兮，廉士亦茕茕而靡归。殷汤有卞随与务光兮，周武有伯夷与叔齐。卞随务光遁迹於深渊兮，伯夷叔齐登山而采薇。使彼圣贤其繇周遑兮，矧举世而同迷。若伍员与屈原兮，固亦无所复顾。亦不能同彼数子兮，将远游而终古。於吾侪之云远兮，疑荒途而难践。（《文选》左思《招隐诗》注、王粲《赠蔡子笃诗》注作「惧荒途之难践」）惮君子之於行兮，诫三日而不饭。嗟天下之偕违兮，怅无与之偕返。孰若反身於素业兮，莫随世而轮转。虽矫情而获百利兮，复不如正心而归一善。纷既迫而后动兮，岂云禀性之惟褊。昭同人而大有兮，明谦光而务展。遵幽昧於默足兮，岂舒采而蕲显。苟肝胆之可同兮，奚须发之足辨也。（《艺文类聚》三十、《古文苑》。）
　　◇七言琴歌二首（《文选》，孔稚川《北山移》注引《董仲舒集》）
　　◇元光元年举贤良对策
　　陛下发德音，下明昭，求天命与情性，皆非愚臣之所能及也。臣谨案《春秋》之中，视前世已行之事，以观天人相与之际，甚可畏也。国家将有失道之败，而天乃先出灾害以谴告之，不知自省，又出怪异以警惧之，尚不知变，而伤败乃至。以此见天心之仁爱人君而欲止其乱也。自非大亡道之世者，天尽欲扶持而全安之，事在强勉而已矣。强勉学问，则闻见博而知益明；强勉行道，则德日起而大有功：此皆可使还至而有效者也。《诗》曰「夙夜匪解」，《书》云「茂哉茂哉！」皆强勉之谓也。
　　道者，所繇适於治之路也，仁义礼乐皆其具也。故圣王已没，而子孙长久安宁数百岁，此皆礼乐教化之功也。王者未作乐之时，乃用先王之乐宜於世者，而以深入教化於民，教化之情不得，雅颂之乐不成，故王者功成作乐，乐其德也。乐者，所以变民风，化民俗也；其变民也易，其化人也著。故声发於和而本於情，接於肌肤，臧於骨髓。故王道虽微缺，而管弦之声未衰也。夫虞氏之不为政久矣，然而乐颂遗风犹有存者，是以孔子在齐而闻《韶》也。夫人君莫不欲安存而恶危亡，然而政乱国危者甚众，所任者非其人，而所繇者非其道，是以政日以仆灭也，夫周道衰於幽厉，非道亡也，幽厉不繇也。至於宣王，思昔先王之德，兴滞补弊，明文武之功业，周道粲然复兴，诗人美之而作，上天之，为生贤佐，后世称诵，至今不绝。此夙夜不解行善之所致也。孔子曰「人能弘道，非道弘人」也。故治乱废兴在於己，非天降命不可得反，其所操持悖谬失其统也。
　　臣闻天之所大奉使之王者，必有非人力所能致而自至者，此受命之符也。天下之人同心归之，若归父母，故天瑞应诚而至。《书》曰「白鱼入於王舟，有火复於王屋，流为乌」，此盖受命之符也。周公曰「复哉复哉」，孔子曰「德不孤，必有邻」，皆积善累德之效也。及至后世，淫佚衰微，不能统理群生，诸侯背畔，残贼良民以争壤土，废德教而任刑罚。刑罚不中，则生邪气；邪气积於下，怨恶畜於上。上下不和，则阴阳缪而妖孽生矣。此灾异所缘而起也。
　　臣闻命者天下之令也，性者生之质也，情者人之欲也。或夭或寿，或仁或鄙，陶冶而成之，不能粹美，有治乱之所生，故不齐也。孔子曰：「君子之德风，小人之德草也，草上之风必偃」。故尧舜行德则民仁寿，桀纣行暴则民鄙夭。夫上之化下，下之从上，犹泥之在钧，唯甄者之所为；犹金之在熔，惟冶者之所铸」。「绥之斯亻来，动之斯和」，此之谓也。
　　臣谨案《春秋》之文，求王道之端，得之於正。正次王，王次春。春者，天之所为也；正者，王之所为也。其意曰，上承天之所为，而下以正其所为，正王道之端云尔。然则王者欲有所为，宜求其端於天。天道之大者在阴阳。阳为德，阴为刑；刑主杀而德主生。是故阳常居大夏，而以生育养长为事；阴常居大冬，而积於空虚不用之处。以此见天之任德不任刑也。天使阳出布施於上而主岁功，使阴入伏於下而时出佐阳；阳不得阴之助，亦不能独成岁。功阳以成岁为名，此天意也。王者承天意以从事，故任德教而不任刑。刑者不可任以治世，犹阴之不可任以成岁也。为政而任刑，不顺於天，故先王莫之肯为也。今废先王德教之官，而独任执法之吏治民，毋乃任刑之意与！孔子曰：「不教而诛谓之虐。」虐政用於下，而欲德教之被四海，故难成也。
　　臣谨案《春秋》谓一元之意，一者万物之所从始也，元者辞之所谓大也。谓一为元者，视大始而欲正本也。《春秋》深探其本，而反自贵者始。故为人君者，正心以正朝廷，正朝廷以正百官，正百官以正万民，正万民以正四方。四方正，远近莫敢不壹於正，而亡有邪气奸其间者。是以阴阳调而风雨时，群生和而万民殖，五谷熟而草木茂，天地之间被润泽而大丰美，四海之内闻盛德而皆徕臣，诸福之物，可致之祥，莫不毕至，而王道终矣。
　　孔子曰：「凤鸟不至，河不出图，吾已矣夫！」自悲可致此物，而身卑贱不得致也。今陛下贵为天子，富有四海，居得致之位，操可致之势，又有能致之资，行高而恩厚，知明而意美，爱民而好士，可谓谊主矣。然而天地未应而美祥莫至者，何也？凡以教化不立而万民不正也。夫万民之从利也，如水之走下，不以教化堤防之，不能止也。是故教化立而奸邪皆止者，其堤防完也；教化废而奸邪并出，刑罚不能胜者，其堤防坏也。古之王者明於此，是故南面而治天下，莫不以教化为大务。立大学以教於国，设庠序以化於邑，渐民以仁，摩民以谊，节民以礼，故其刑罚甚轻而禁不犯者，教化行而习俗美也。
　　圣王之继乱世也，扫除其迹而悉去之，复修教化而崇起之。教化已明，习俗已成，子孙循之，行五六百岁尚未败也。至周之末世，大为亡道，以失天下。秦继其后，独不能改，又益甚之，重禁文学，不得挟书，弃捐礼谊而恶闻之，其心欲尽灭先王之道，而颛为自恣苟简之治，故立为天子十四岁而国破亡矣。自古以亻来，未尝有以乱济乱，大败天下之民如秦者也。其遗毒馀烈，至今未灭，使习俗薄恶，人民嚣顽，抵冒殊扦，孰烂如此之甚者也。孔子曰：「腐朽之木不可雕也，粪土之墙不可圬也。」今汉继秦之后，如朽木粪墙矣，虽欲善治之，亡可奈何。法出而奸生，令下而诈起，如以汤止沸，抱薪救火，愈甚亡益也。（此三句《礼乐志》作「一岁之狱以千万数，如以汤止沸，沸愈甚而无益。」）窃譬之琴瑟不调，甚者必解而更张之，乃可鼓也；为政而不行，甚者必变而更化之，乃可理也。当更张而不更张，虽有良工不能善调也；当更化而不更化，虽有大贤不能善治也。故汉得天下以来，常欲善治而至今不可善治者，（《礼乐志》作「而至今不能胜残去杀者」）失之於当更化而不更化也。古人有言曰：「临渊羡鱼，不如退而结网。」今临政而愿治七十馀岁矣，不如退而更化；更化则可善治，善治则灾害日去，福禄日来。《诗》云：「宜民宜人，受禄於天。」为政而宜於民者，固当受禄於天。夫仁谊礼知信五常之道，王者所当修饰也；五者修饰，故受天之，而享鬼神之灵，德施於方外，延及群生也。（《汉书·董仲舒传》）
　　臣闻尧受命，以天下为忧，而未以位为乐也，故诛逐乱臣，务求贤圣，是以得舜、禹、稷、Ι、咎繇。众圣辅德，贤能佐职，教化大行，天下和洽，万民皆安仁乐宜，各得其宜，动作应礼，从容中道。故孔子曰「如有王者，必世而后仁」，此之谓也。尧在位七十载，乃逊於位以禅虞舜。尧崩，天下不归尧子丹朱而归舜。舜知不可辟，乃即天子之位，以禹为相，因尧之辅佐，继其统业，是以垂拱无为而天下治。孔子曰「《韶》尽美矣，又尽善矣」，此之谓也。至於殷纣，逆天暴物，杀戮贤知，残贼百姓。伯夷、太公皆当世贤者，隐处而不为臣。守职之人皆奔走逃亡，人於河海。天下毛乱，万民不安，故天下去殷而从周。文王顺天理物，师用贤圣，是以闳夭、大颠、散宜生等亦聚於朝廷。爱施兆民，天下归之，故太公起海滨而即三公也。当此之时，纣尚在上，尊卑昏乱，百姓散亡，故文王悼痛而欲安之，是以日昃而不暇食也。孔子作《春秋》，先正王而系万事，见素王之文焉。繇此观之，帝王之条贯同，然而劳逸异者，所遇之时异也。孔子曰「《武》尽美矣，未尽善也」，此之谓也。
　　臣闻制度文采玄黄之饰，所以明尊卑，异贵贱，而劝有德也。故《春秋》受命所先制者，改正朔，易服色，所以应天也。然则宫室旌旗之制，有法而然者也。故孔子曰：「奢则不逊，俭则固」。俭非圣人之中制也。臣闻良玉不彖，资质润美，不待刻彖，此亡异於达巷党人不学而自知也。然则常玉不彖，不成文章；君子不学，不成其德。
　　臣闻圣王之治天下也，少则习之学，长则材诸位，爵禄以养其德，刑罚以威其恶，故民晓於礼谊而耻犯其上。武王行大谊，平残贼，周公作礼乐以文之，至於成康之隆，囹圄空虚四十馀年，此亦教化之渐而仁谊之流，非独伤肌肤之效也。至秦则不然。师申商之法，行韩非之说，憎帝王之道，以贪狼为俗，非有文德以教训於天下也。诛名而不察实，为善者不必免，而犯恶者未必刑也。是以百官皆饰虚辞而不顾实，外有事君之礼，内有背上之心，造伪饰诈，趣利无耻；又好用よ酷之吏，赋敛亡度，竭民财力，百姓散亡，不得从耕织之业，群盗并起。是以刑者甚众，死者相望，而奸不息，俗化使然也。故孔子曰「导之以政，齐之以刑，民免而无耻」，此之谓也。
　　今陛下并有天下，海内莫不率服，广览兼听，极群下之知，尽天下之美，至德昭然，施於方外。夜郎、康居，殊方万里，说德归谊，此太平之致也。然而功不加於百姓者，殆王心未加焉。曾子曰：「尊其所闻，则高明矣；行其所知，则光大矣。高明光大，不在於它，在乎加之意而已。」愿陛下因用所闻，设诚於内而致行之，则三王何异哉！
　　陛下亲耕藉田以为农先，夙寤晨兴，忧劳万民，思惟往古，而务以求贤，此亦尧舜之用心也，然而未云获者，士素不厉也。夫不素养士而欲求贤，譬犹不琢玉而求文采也。故养士之大者，莫大太学；太学者，贤士之所关也，教化之本原也。今以一郡一国之众，对亡应书者，是王道往往而绝也。臣愿陛下兴太学，置明师，以养天下之士，数考问以尽其材，则英俊宜可得矣。今之郡守、县令，民之师帅，所使承流而宣化也；故师帅不贤，则主德不宣，恩泽不流。今吏既亡教训於下，或不承用主上之法，暴虐百姓，与奸为市，贫穷孤弱，冤苦失职，甚不称陛下之意。是以阴阳错缪，氛气充塞，群生寡遂，黎民未济，皆长吏不明，使至於此也。
　　夫长吏多出於郎中、中郎、吏二千石子弟选郎吏，又以富訾，未必贤也。且古所谓功者，以任官称职为差，非谓积日累久也。故小材虽累日，不离於小官；贤材虽未久，不害为辅佐。是以有司竭力尽知，务治其业而以赴功。今则不然。累日以取贵，积久以致官，是以廉耻贸乱，贤不肖浑淆，未得其真。臣愚以为使诸列侯、郡守、二千石各择其吏民之贤者，岁贡各二人以给宿卫，且以观大臣之能；所贡贤者有赏，所贡不肖者有罚。夫如是，诸侯、吏二千石皆尽心於求贤，天下之士可得而官使也。遍得天下之贤人，则三王之盛易为，而尧舜之名可及也。毋以日月为功，实试贤能为上，量材而授官，录德而定位，则廉耻殊路，贤不肖异处矣。陛下加惠，宽臣之罪，令勿牵制於文，使得切磋究之，臣敢不尽愚！（《汉书·董仲舒传》）
　　臣闻《论语》曰：「有始有卒者，其唯圣人！」今陛下幸加惠，留听於承学之臣，复下明册，以切其意，而究尽圣德，非愚臣之所能具也。前所上对，条贯靡竟，统纪不终，辞不别白，指不分明，此臣浅陋之罪也。
　　册曰：「善言天者必有征於人，善言古者必有验於今。」臣闻天者群物之祖也，故遍覆包函而无所殊，建日月风雨以和之，经阴阳寒暑以成之。故圣人法天而立道，亦溥爱而亡私，布德施仁以厚之，设谊立礼以导之。春者天之所以生也，仁者君之所以爱也；夏者天之所以长也，德者君之所以养也；霜者天之所以杀也，刑者君之所以罚也。繇此言之，天人之征，古今之道也。孔子作《春秋》，上揆之天道，下质诸人情，参之於古，考之於今，故《春秋》之所讥，灾害之所加也；《春秋》之所恶，怪异之所施也。书邦家之过，兼灾异之变，以此见人之所为，其美恶之极，乃与天地流通而往来相应，此亦言天之一端也。古者修教训之官，务以德善化民，民已大化之后，天下常亡一人之狱矣。今世废而不修，亡以化民，民以故弃行谊而死财利，是以犯法而罪多，一岁之狱以万千数。以此见古之不可不用也，故《春秋》变古则讥之。天令之谓命，命非圣人不行；质朴之谓性，性非教化不成；人欲之谓情，情非度制不节。是故王者上谨於承天意，以顺命也；下务明教化民，以成性也；正法度之宜，别上下之序，以防欲也：修此三者，而大本举矣。人受命於天，固超然异於群生，入有父子兄弟之亲，出有君臣上下之谊，会聚相遇，则有耆老长幼之施；粲然有文以相接，欢然有恩以相爱，此人之所以贵也。生五谷以食之，桑麻以衣之，六畜以养之，服牛乘马，圈豹槛虎，是其得天之灵，贵於物也。故孔子曰：「天地之性人为贵。」明於天性，知自贵於物；知自贵於物，然后知仁谊；知仁谊，然后重礼节；重礼节，然后安处善；安处善，然后乐循理；乐循理，然后谓之君子。故孔子曰「不知命，亡以为君子」，此之谓也。
　　册曰：「上嘉唐虞，下悼桀纣，浸微浸灭浸明浸昌之道，虚心以改。」臣闻众少成多，积小致巨，故圣人莫不以ㄙ致明，以微致显。是以尧发於诸侯，舜兴深山，非一日而显也，盖有渐以致之矣。言出於己，不可塞也；行发於身，不可掩也。言行，治之大者，君子之所以动天地也。故尽小者大，慎微者著。《诗》云：「惟此文王，小心翼翼。」故尧兢兢日行其道，而舜业业日致其孝，善积而名显，德章而身尊，此其浸明浸昌之道也。积善在身，犹长日加益，而人不知也；积恶在身，犹火之销膏，而人不见也。非明乎情性察乎流俗者，孰能知之？此唐虞之所以得令名，而桀纣之可为悼惧者也。夫善恶之相从，如景乡之应形声也。故桀纣暴谩，谗贼并进，贤知隐伏，恶日显，国日乱，晏然自以如日在天，终陵夷而大坏。夫暴逆不仁者，非一日而亡也，亦以渐至，故桀、纣虽亡道，然犹享国十馀年，此其浸微浸灭之道也。
　　册曰：「三王之教所祖不同，而皆有失，或谓久而不易者道也，意岂异哉？」臣闻夫乐而不乱复而不厌者谓之道；道者万世亡弊，弊者道之失也。先王之道必有偏而不起之处，故政有毛而不行，举其偏者以补其弊而已矣。三王之道所祖不同，非其相反，将以救溢扶衰，所遭之变然也。故孔子曰：「亡为而治者，其舜乎！」改正朔，易服色，以顺天命而已；其馀尽循尧道，何更为哉！故王者有改制之名，亡变道之实。然夏上忠，殷上敬，周上文者，所继之救，当用此也。孔子曰：「殷因於夏礼，所损益可知也；周因於殷礼，所损益可知也；其或继周者，虽百世可知也。」此言百王之用，以此三者矣。夏因於虞，而独不言所损益者，其道如一而所上同也。道之大原出於天，天不变，道亦不变，是以禹继舜，舜继尧，三圣相受而守一道，亡救弊之政也，故不言其所损益也。繇是观之，继治世者其道同，继乱世者其道变。今汉继大乱之后，若宜少损周之文致，用夏之忠者。
　　陛下有明德嘉道，愍世俗之靡薄，悼王道之不昭，故举贤良方正之士，论谊考问，将欲兴仁谊之休德，明帝王之法制，建太平之道也。臣愚不肖，述所闻，诵所学，道师之言，廑能勿失耳。若乃论政事之得失，察天下之息毛，此大臣辅佐之职，三公九卿之任，非臣仲舒所能及也。然而臣窃有怪者。夫古之天下亦今之天下，今之天下亦古之天下，共是天下，古亦大治，上下和睦，习俗美盛，不令而行，不禁而止，吏亡奸邪，民亡盗贼，囹圄空虚，德润草木，泽被四海，凤皇来集，麒麟来游，以古准今，壹何不相逮之远也！安所缪而陵夷若是？意者有所失於古之道与？有所诡於天之理与？试迹之古，返之於天，党可得见乎。
　　夫天亦有所分予，予之齿者去其角，傅其翼者两其足，是所受大者不得取小也。古之所予禄者，不食於力，不动於末，是亦受大者不得取小，与天同意者也。夫已受大，又取小，天不能足，而况人乎！此民之所以嚣嚣苦不足也。身宠而载高位，家温而食厚禄，因乘富贵之资力，以与民争利於下，民安能如之哉！是故众其奴婢，多其牛羊，广其田宅，博其产业，畜其积委，务此而亡已，以迫蹴民，民日削月，浸以大穷。富者奢侈羡溢，贫得穷急愁苦；穷急愁苦而上不救，则民不乐生；民不乐生，尚不避死，安能避罪！此刑罚之所以蕃而奸邪不可胜者也。故受禄之家，食禄而已，不与民争业，然后利可均布，而民可家足。此上天之理，而亦太古之道，天子之所宜法以为制，大夫之所当循以为行也。故公仪子相鲁，之其家见织帛，怒而出其妻，食於舍而茹葵，愠而拔其葵，曰：「吾已食禄，又夺园夫红女利乎！」古之贤人君子在列位者皆如是，是故下高其行而从其教，民化其廉而不贪鄙。及至周室之衰，其卿大夫缓於谊而急於利，亡推让之风而有争田之讼。故诗人疾而刺之，曰：「节彼南山，惟石岩岩。赫赫师尹，民具尔瞻。」尔好谊，则民乡仁而俗善；尔好利，则民好邪而俗败。由是观之，天子大夫者，下民之所视效，远方之所四面而内望也。近者视而放之，远者望而效之，岂可以居贤人之位而为庶人行哉！夫皇皇求财利常恐乏匮者，庶人之意也；皇皇求仁义常恐不能化民者，大夫之意也。《易》曰：「负且乘，致寇至。」乘车者君子之位也，负担者小人之事也，此言居君子之位而为庶人之行者，其患祸必至也。若居君子之位，当君子之行，则舍公仪休之相鲁，亡可为者矣。
　　《春秋》大一统者，天地之常经，古今之通谊也。今师异道，人异论，百家殊方，指意不同，是以上亡以持一统；法制数变，下不知所守。臣愚以为诸不在六艺之科孔子之术者，皆绝其道，勿使并进。邪辟之说灭息，然后统纪可一而法度可明，民知所从矣。（《汉书·董仲舒传》）
　　◇郊事对
　　廷尉臣汤昧死言：臣汤承制，以郊事问故胶西相仲舒。臣仲舒对曰：所闻古者天子之礼，莫重於郊。郊常以正月上辛日者，所以先百神而最居前。礼：三年丧，不祭其先，而不敢废郊。郊重於宗庙，天尊於人也。《王制》曰：「祭天地之牛角茧栗，宗庙之牛角握，宾客之牛角尺。」此言德滋美而牲滋微也。《春秋》曰：「鲁祭周公，用白牲。」色白贵纯也，帝牲在涤三月，牲贵肥洁而不贪其大也。凡养牲之道，务在肥洁而已。驹犊未能胜刍秩之食，莫如令食其母便。臣汤谨问仲舒：「鲁祀周公用白牲，非礼也？」臣仲舒对曰：「礼也。」臣汤问：「周天子用も，群公不毛。周公，诸公也，何以得用纯牲？」臣仲舒对曰：「武王崩，成王幼，而在襁褓之中，周公继文武之业，成二圣之功，德渐天地，泽被四海，故成王贤而贵之。诗曰：『无德不报。』故成王使祭周公以白牡，上不得与天子同色，下有异於诸侯。臣仲舒愚以为报德之礼。」臣汤问仲舒：「天子祭天地，诸侯祭土，鲁何缘以祭郊？」臣仲舒对曰：「周公传成王，成王遂及圣，功莫大於此。周公圣人也，有祭於天道，成王令鲁郊也。」臣汤问仲舒：「鲁祭周公用白牲，其郊何用？」臣仲舒对曰：「鲁郊用纯も刚，周色尚赤，鲁以天子命郊，故以も。」臣汤问仲舒：「祠宗庙或以鹜当凫，鹜非凫，可用否？」臣仲舒对曰：「鹜非凫，凫非鹜也，臣闻孔子入太庙，每事问，慎之至也。陛下祭，躬亲斋戒沐浴，以承宗庙，甚敬谨，奈何以凫当鹜，鹜当凫？名实不相应，以承太庙，不亦不称乎？臣仲舒愚以为不可。臣犬马齿衰，赐骸骨，伏陋巷。陛下乃幸使九卿问臣以朝廷之事，臣愚陋，曾不足以承明诏奉大对，臣仲舒冒死以闻。」（《古文苑》。案：此对见《春秋繁露》十五。）


卷二十四
◎董仲舒（二）
　　◇说武帝使关中民种麦
　　《春秋》它谷不书，至於麦禾不成则书之，以此见圣人於五谷，最重麦与禾也。今关中俗不好种麦，是岁失《春秋》之所重，而损生民之具也。愿陛下幸诏大司农，使关中民益种宿麦，令毋后时。（《汉书·食货志》）
　　◇又言限民名田
　　古者税民不过什一，其求易共；使民不过三日，其力易足。民财，内足以养老尽孝，外足以事上共税，下足以畜妻子极爱，故民说从上。至秦则不然，用商鞅之法，改帝王之制，除井田，民得卖买，富者田连仟伯，贫者亡立锥之地。又颛川泽之利，管山林之饶，荒淫越制，逾侈以相高；邑有人君之尊，里有公侯之富，小民安得不困？又加月为更卒，已复为正，一岁屯戍，一岁力役，三十倍於古；田租口赋，盐铁之利，二十倍於古。或耕豪民之田，见税什五。故贫民常衣牛马之衣，而食犬彘之食。重以贪暴之吏，刑戮妄加，民愁亡聊，亡逃山林，转为盗贼，赭衣半道，断狱岁以千万数。汉兴，循而未改，古井田法虽难卒行，宜少近古，限民名田，以澹不足，塞并兼之路。盐铁皆归於民。去奴婢，除专杀之威。薄赋敛，省繇役，以宽民力，然后可善治也。（《汉书·食货志》）
　　◇庙殿火灾对
　　《春秋》之道，举往以明来，是故天下有物，视《春秋》所举与同比者，精微眇以存其意，通伦类以贯其理，天地之变，国家之事，粲然皆见，亡所疑矣。按《春秋》，鲁定公、哀公时，季氏之恶已孰，而孔子之圣方盛。夫以盛圣而易孰恶，季孙虽重，鲁君虽轻，其势可成也。故定公二年五月，两观灾。两观，僭礼之物，天灾之者，若曰，僭礼之臣可以去。已见罪征，而后告可去，此天意也。定公不知省。至哀公三年五月，桓宫、厘宫灾。二者同事，所为一也，若曰燔贵而去不义云尔。哀公未能见，故四年六月，亳社灾。两观、桓、庙、亳社，四者皆不当立，天皆燔其不当立者，以示鲁，欲其去乱臣而用圣人也。季氏亡道久矣，前是天不见灾者，鲁未有贤圣臣，虽欲去季孙，其力不能，昭公是也。至定、哀乃见之，其时可也。不时不见，天之道也。今高庙不当居辽东，高园殿不当居陵旁，於礼亦不当立，与鲁所灾同。其不当立久矣，至於陛下时，天乃灾之者，殆亦其时可也。昔秦受亡周之敝，而亡以化之；汉受亡秦之敝，又亡以化之。夫继二敝之后，承其下流，兼受其猥，难治甚矣。又多兄弟亲戚骨肉之连，骄扬奢侈恣睢者众，所谓重难之时者也。陛下正当大敝之后，又遭重难之时，甚可忧也。故天灾若语陛下：「当今之世，虽敝而重难，非以太平至公，不能治也。视亲戚贵属在诸侯远正最甚者，忍而诛之，如吾燔辽东高庙乃可；视近臣在国中处旁仄及贵而不正者，忍而诛之，如吾燔高园殿乃可」云尔。在外而不正者，虽贵如高庙，犹灾燔之，况诸侯乎！在内不正者，虽贵如高园殿，犹燔灾之，况大臣乎！此天意也。罪在外者天灾外，罪在内者天灾内，燔盛罪当重，燔简罪当轻，承天意之道也。（《汉书·五行志》上：武帝建元六年六月，辽东高庙灾，四月，高园便殿火，董仲舒对。）
　　◇雨雹对
　　元光元年七月，京师雨雹，鲍敞问董仲舒曰：「雹何物也，何气而生之？」仲舒曰：「阴气胁阳气，天地之气，阴阳相半，和气周回，朝夕不息。阳德用事，则和气皆阳，建巳之月是也。故谓之正阳之月。阴德用事，则和气皆阴，建亥之月是也。故谓之正阴之月。十月阴虽用事，而阴不孤立，此月纯阴。疑於无阳，故谓之阳月。诗人所谓『日月阳止』者也。四月阳虽用事，而阳不独存，此月纯阳，疑於无阴，故亦谓之阴月。自十月以后，阳气始生於地下，渐冉流散，故言息也。阴气转收，故言消也。日夜滋生，遂至四月纯阳用事。自四月以后，阴气始生於天下，渐冉流散，故云息也。阳气转收，故言消也。日夜滋生，遂至十月纯阴用事。二月八月，阴阳正等，无多少也。以此推移，无有差慝，运动抑扬，更相动薄，则熏蒿蒸，而风雨云雾，雷电雪雹生焉。气上薄为雨，不薄为雾，风其噫也，云其气也。雷其相击之声也，电其相击之光也。二气之初蒸也，若有若无，若实若虚，若方若圆，攒聚相合，其体稍重，故雨乘虚而坠。风多则合速，故雨大而疏。风少则合迟，故雨细而密。其寒月则雨凝於上，体尚轻微，而因风相袭，故成雪焉。寒有高下，上暖下寒，则上合为大雨，下凝为冰，霰雪是也。雹霰之至也，阴气暴上，雨则凝结成雹焉。太平之世，则风不鸣条，开甲散萌而已。雨不破块，润叶津茎而已。雷不惊人，号令启发而已。电不眩目，宣示光耀而已。雾不塞望，浸淫被洎而已。雪不封条，凌殄毒害而已。雪则五色而为庆，三色而成。露则结味而成甘，结润而成膏。此圣人之在上，则阴阳和风雨时也。政多纰缪，则阴阳不调，风发屋，雨溢河，雪至牛目，雹杀驴马。此皆阴阳相荡而为之妖也。」
　　敞曰：「四月无阴，十月无阳，何以明阴不孤立，阳不独存邪？」仲舒曰：「阴阳虽异，而所资一气也。阳用事，此则气为阳；阴用事，此则气为阴。阴阳之时虽异，而二体常存，犹如一鼎之水，而未加火，纯阴也。加火极热，纯阳也。纯阳则无阴，息火水寒，则更阴矣。纯阴则无阳，加火水热，则更阳矣。然则建巳之月为纯阳，不容都无复阴也。但是阳家用事，阳气之极耳。荠麦枯，由阴杀也。建亥之月为纯阴，不容都无复阳也。但是阴家用事，阴气之极耳。荠麦始生，由阳升也。其著者，葶苈死於盛夏，款冬华於严寒，水极阴而有温泉，火至阳而有凉焰，故知阴不得无阳，阳不容都无阴也。」
　　敞曰：「冬雨必暖，夏雨必凉，何也？」曰：「冬气多寒，阳气自上跻，故人得其暖，而上蒸成雪矣。夏气多暖，阴气自下升，故人得其凉，而上蒸成雨矣。」敞曰：「雨既阴阳相蒸，四月纯阳，十月纯阴，斯则无二气相薄，则不雨乎？」曰：「然，纯阳纯阴，虽在四月十月，但月中之一日耳。」敞曰：「月中何日？」曰：「纯阳用事，未夏至一日。纯阴用事，未冬至一日。朔旦夏至冬至，其正气也。」敞曰：「然则未至一日，其不雨乎？」曰：「然，颇有之，则妖也。和气之中，自生灾，能使阴阳改节，暖凉失度。」敞曰：「灾之气，其常存邪？」曰：「无也，时生耳。犹乎人四支五脏，中也有时。及其病也，四支五脏皆病也。」敞迁延负墙，俯揖而退。（《古文苑》）
　　◇粤有三仁对
　　江都王问仲舒曰：「粤王句践与大夫泄庸、种、蠡谋伐吴，遂灭之。孔子称殷有三仁，寡人亦以为粤有三仁。桓公决疑於管仲，寡人决疑於君。」仲舒对曰：「臣愚不足以奉大对。闻昔者鲁君问柳下惠『吾欲伐齐，何如？』柳下惠曰：『不可』。归而有忧色，曰：『吾闻伐国不问仁人，此言何为至於我哉！』徒见问耳，犹且羞之，况设诈以伐吴乎？繇此言之，粤本无一仁。夫仁人者，正其谊，不谋其利，明其道，不计其功，是以仲尼之门，五尺之童羞称五伯，为其先诈力而后仁谊也。苟为诈而已，故不足称於大君子之门也。五伯比於他诸侯为贤，其比三王，犹武夫之与美玉也。」（《汉书·董仲舒传》。案：此对见《春秋繁露》卷九。）
　　◇奏江都王求雨
　　求雨之方，损阳益阴，愿大王无收广陵女子为人祝者一月租，赐诸巫者。诸巫母大小皆相聚於郭门，为小坛，以脯酒祭。女独择宽大便处移市，市使无内丈夫。丈夫无得相从饮食，令吏妻各往视其夫，皆到即起，雨注而已。（《续汉书·礼仪志》中注补引仲舒奏江都王）
　　◇请雨书
　　秋以桐鱼九枚。（《御览》九百五十六）
　　◇诣丞相公孙弘记室书
　　江都相董仲舒叩头死罪，再拜上言：君侯以周召自然休质，擢升三公，统理海内，总缉非僚，未有半言之教，郡国翕然望风，更思改新，以助致治。群众所占，必有成功，仲舒叩头死罪。
　　仲舒愚戆，素无治名，大汉之检式，数蒙君侯哀怜之恩，误被非任，无以称职。仲舒窃见宰职任天下之重，群心所归，惟须贤佐，以成圣公。愿君侯大开萧相国求贤之路，广选举之门。既得其人，接以周公下士之意，即奇伟隐世异伦之人，各思竭愚，归往圣德，英俊满朝，百能备具。即君侯大立，则道德弘通，公流四极。仲舒愚陋，经术浅薄，所识褊陋，不能赞扬万分，君侯所弃捐。窃闻《春秋》曰：「贤圣博观，以章其名，择善者从之，无所不听。」又曰：「近而不言为谄，远而不言为怨。故辄披心陈诚，仲舒叩头死罪死罪。
　　夫尧舜三王之业，皆繇仁义为本，仁者所以理人伦也，故圣王以为治首。或曰：发号出令，利天下之民者，谓之仁政；疾天下之害於人者，谓之仁心。二者备矣，然后海内应以诚，惟君侯深观往古，思本仁义至诚而已。方今关东五谷咸贵，家有饥饿，其死伤者半，盗贼并起，发亡不止，良民被害，为圣主忧咎，皆由仲舒等典职防禁无素，当先坐。仲舒叩头死罪死罪。
　　仲舒至愚，以为扶衰止奸，本在吏耳。宜一考察天下领民之吏，留心署置，以明消灭邪枉之迹，使百姓各安其产业，无有寇盗之患，以蠲主忧。仲舒叩头死罪，谨奉《春秋》署置术，再拜君侯足下。（《古文苑》）
　　◇论御匈奴
　　义动君子，利动贪人，如匈奴者，非可以仁义说也，独可说以厚利，结之於天耳。故与之厚利，以没其意；与盟於天，以坚其约；质其爱子，以累其心。匈奴虽欲展转，奈失重利何，奈欺上天何，奈杀爱子何。夫赋敛行赂，不足以当三军之费，城郭之固，无以异於贞士之约，而使边城守境之民，父兄缓带，稚子咽哺，胡马不窥於长城，而羽檄不行於中国，不亦便於天下乎！（《汉书·匈奴传赞》）
　　◇山川颂
　　山则あだ山崔，山椎嵬山罪巍，久不崩也，似夫仁人志士。孔子曰：「山川神祗立，宝藏殖器用资，曲直合，大者可以为宫室台榭，小者可以为舟舆浮滠。大者无不中，小者无不入。持斧则斫，折镰则艾。生人立，禽兽伏。死人入，多其功而不言，是以君子取辟也。且积土成山，无损也。成其高，无害也。成其大，无亏也。小其上，泰其下，久长安，后世无有去就，俨然独处，唯山之意。《诗》云：「节彼南山，惟石岩岩。赫赫师尹，民具尔瞻。」此之谓也。水则源泉，混混，昼夜不竭，既似力者。盈科后行，既似持平者。循微赴下，不遗小间，既似察者。循溪谷不迷，或奏万里而必至，既似知者。鄣防山而能清净，既似知命者。不清而入，洁清而出，既似善化者。赴千仞之壑而不疑，既似勇者。物皆困於火，而水独胜之，既似武者。咸得之而生，失之而死，既似有德者。孔子在川上曰，「逝者如斯夫，不舍昼夜。」此之谓也。（《古文苑》。案：此颂见《春秋繁露》十六。）
　　◇救日食祝
　　大明，氵灭无光。奈何以阴侵阳，以卑侵尊。（《周礼·宗伯太祝》注。）
　　◇请雨祝
　　昊天生五谷以养人。今五谷病旱恐不成，敬进清酒膊脯，再拜请雨，雨幸大澍。（《春秋繁露》十六，又见《续汉·礼仪志》中注补。）
　　◇止雨祝
　　诺，天生五谷以养人。今淫雨太多，五谷不和，敬进肥牲清酒，以请社灵，幸为止雨，除民所苦。无使阴灭阳，阴灭阳，不顺於天。天之常意，在於利人。人愿止雨，敢告於社。（《春秋繁露》十六）
　　◇李少君家录
　　少君有不死之方，而家贫，无以市其药物，故出於汉。以假途求其财，道成而去。（《抱朴子·内篇·论仙》引董仲舒所撰《李少君家录》）
　　◎田分
　　分，长陵人，景帝王皇后之异父同母弟。初为郎，累迁太中大夫。武帝即位，封武安侯。建元初为太尉，免，寻代许昌为丞相。
　　◇上言勿塞决河
　　江河之决，皆天事，未易以人力为强塞，塞之未必应天。（《史记·河渠书》：元光中河决於瓠子，分奉邑食俞阝，河决而南，则俞阝无水灾，邑收多。分言於上。又见《汉书·沟洫志》。）
　　◎郑当时
　　当时字庄，陈人。景帝时为太子舍人。武帝即位，累迁鲁中尉、济南太守、江都相。至右内史，以议田分窦婴事贬秩为詹事，迁大司农。有罪赎为庶人，寻守丞相长史，迁汝南太守。
　　◇上言引渭穿渠
　　异时关东漕粟，从渭中上，度六月而罢，而渭水道九百馀里。时有难处，引渭穿渠，起长安，并南山下，至河三百馀里，径易漕，度可令三月而罢，而渠下民田万馀顷，又可得以溉田。此损漕省卒，而益肥关中之地，得谷。（《史记·河渠书》、《汉书·沟洫志》）
　　◎王恢
　　恢，燕人，数为边吏。建元中为大行。元光初，坐首为马邑事无功自杀。（后二十馀年，别有中郎将王恢，捕得车师王，元封四年封浩侯，非即此。）
　　◇匈奴和亲议
　　汉与匈奴和亲，率不过数岁，即复倍约，不如勿许，兴兵击之。（《史记·韩安国传》：建元六年，匈奴来请和亲，天子下其议，大行王恢议。）
　　◎公孙弘
　　弘字季，一云字次卿，川薛人。少为薛狱吏，有罪，免。武帝即位，以贤良征为博士，时年六十。移病免归。元光中复徵贤良，对策第一，拜博士，累迁左内史。元朔中为御史大夫，代薛泽为丞相，封平津侯。元狩二年卒，年八十。
　　◇元光五年举贤良对策
　　臣闻上古尧舜之时，不贵爵赏而民劝善，不重刑罚而民不犯，躬率以正，而遇民信也；末世贵爵厚赏而民不劝，深刑重罚而奸不止，其上不正，遇民不信也。夫厚赏重刑，未足以劝善而禁非，必信而已矣。是故因能任官，则分职治；去无用之言，则事情得；不作无用之器，则赋敛省；不夺民时，不妨民力，则百姓富；有德者进，无德者退，则朝廷尊；有功者上，无功者下，则群臣逡；罚当罪，则奸邪止；赏当贤，则臣下劝：凡此八者，治民之本也。故民者，业之即不争，理得则不怨，有礼则不暴，爱之则亲上，此有天下之急者也。故法不远义，则民服而不离；和不远礼，则民亲而不暴。故法之所罚，义之所去也；和之所赏，礼之所取也。礼义者，民之所服也，而赏罚顺之，则民不犯禁矣。故画衣冠，异章服，而民不犯者，此道素行也。
　　臣闻之，气同则从，声比则应。今人主和德於上，百姓和合於下，故心和则气和，气和则形和，形和则声和，声和则天地之和应矣。故阴阳和，风雨时，甘露降，五谷登，六畜蕃，嘉禾兴，朱草生，山不童，泽不涸，此和之至也。故形和则无疾，无疾则不夭，故父不丧子，兄不哭弟。德配天地，明并日月，则麟凤至，龟龙在郊，河出图，洛出书，远方之君，莫不说义，奉币而来朝，此和之极也。
　　臣闻之，仁者爱也，义者宜也，礼者所履也，智者术之原也。致利除害，兼爱无私，谓之仁；明是非，立可否，谓之义；进退有度，尊卑有分，谓之礼；擅杀生之柄，通壅塞之途，权轻重之数，论得失之道，使远近情伪，必见於上，谓之术：凡此四者，治之本，道之用也，皆当设施，不可废也。得其要，则天下安乐，法设而不用；不得其术，则主蔽於上，官乱於下。此事之情，属统垂业之本也。
　　臣闻尧遭洪水，使禹治之，未闻禹之有水也。若汤之旱，则桀之馀烈也。桀、纣行恶，受天之罚；禹、汤积德，以王天下。因此观之，天德无私亲，顺之和起，逆之害生。此天文地理人事之纪。臣弘愚戆，不足以奉大对。（《汉书·公孙弘传》）
　　◇上疏言治道
　　陛下有先圣之位，而无先圣之名，有先圣之名，而无先圣之吏，是以势同而治异。先世之吏正，故其民笃；今世之吏邪，故其民薄。政弊而不行，令倦而不听。夫使邪吏行弊政，用倦令治薄民，民不可得而化，此治之所以异也。臣闻周公旦治天下，期年而变，三年而化，五年而定。唯陛下之所志。（《汉书·公孙弘传》）
　　◇圣册书问治道
　　愚臣浅薄，安敢比材於周公！虽然，愚心晓然，见治道之可以然也。夫虎豹马牛，禽兽之不可制者也，及其教驯服习之，至可牵持驾服，唯人之从。臣闻揉曲木者不累日，销金石者不累月，夫人之於利害好恶，岂比禽兽木石之类哉？期年而变，臣弘尚窃迟之。（《汉书·公孙弘传》）
　　◇上书乞骸骨
　　臣闻天下通道五，所以行之者三。君臣、父子、夫妇、长幼、朋友之交五者，天下之通道也。仁、知、勇三者，所以行之也。故曰：好问近乎知，力行近乎仁，知耻近乎勇。知此三者，知所以自治，知所以自治；然后知所以治人。未有不能自治而能治人者也。陛下躬孝弟，监三王，建周道，兼文武，招徕四方之士，任贤序位，量能授官，将以厉百姓劝贤材也。今臣愚驽，无汗马之劳。陛下过意，擢臣弘卒伍之中，封为列侯，致位三公。臣弘行能不足以称，加有负薪之疾，恐先狗马填沟壑，终无以报德塞责。愿归侯乞骸骨，避贤者路。（《史记·公孙弘传》、《汉书·公孙弘传》）
　　◇上言徙汲黯为右内史
　　右内史界部中多贵人宗室，难治。非素重臣不能任，请徙黯为右内史。
　　◇奏禁民挟弓弩
　　民不得挟弓弩，十贼广弩，百吏不敢前，盗贼不辄伏辜，免脱者众，害寡而利多，此盗贼所以蕃也。禁民不得挟弓弩，则盗贼执短兵，短兵接，则众者胜。以众吏捕寡贼，其势必得。盗贼有害无利，则莫犯法，刑错之道也。臣愚以为禁民毋得挟弓弩便。（《汉书·吾丘寿王传》）
　　◇郭解罪议
　　解布衣为任侠，行权，以睚眦杀人，解不知，此罪甚於解知。杀之，当大逆无道。（《汉书·郭解传》：解客杀轵儒生，断舌，吏以责解。解实不知杀者，杀者亦竟莫知为谁。吏奏解无罪，御史大夫公孙弘议云云，遂族解。）
　　◇请为博士置弟子员议
　　丞相、御史言，制曰：「盖闻导民以礼，风之以乐。婚姻者，居室之大伦也。今礼废乐崩，朕甚愍焉。故详延天下方正博闻之士，咸登诸朝。其令礼官劝学，讲议洽闻，举遗兴礼以为天下先。太常议，与博士弟子崇乡里之化，以厉贤材焉。」谨与太常臧、博士平等议曰：闻三代之道，乡里有教，夏曰校，殷曰庠，周曰序。其劝善也，显之朝廷；其惩恶也，加之刑罚。故教化之行也，建首善自京师始，繇内及外。今陛下昭至德，开大明，配天地，本人伦，劝学修礼，崇化厉贤，以风四方，太平之原也。古者政教未洽，不备其礼，请因旧官而兴焉。为博士官置弟子五十人，复其身。太常择民年十八以上仪状端正者，补博士弟子。郡国县道邑有好文学，敬长上，肃政教，顺乡里，出入不悖所闻者，令相长丞上属所二千石，二千石谨察可者，当与计偕诣太常，得受业如弟子。一岁皆辄试，能通一艺以上，补文学掌故缺；其高第可以为郎中者，太常籍奏。即有秀才异等，辄以名闻。其不事学若下材及不能通一艺，辄罢之，而请诸不称者罚。臣谨按诏书律令下者，明天人分际，通古今之义，文章尔雅，训辞深厚，恩施甚美。小吏浅闻，不能究宣，无以明布谕下，治礼次治掌故，以文学礼义为官，迁留滞，请选择其秩比二百石以上，及吏百石通一艺以上，补左右内史、大行卒史。比百石以下补郡太守卒史。皆各二人，边郡一人。先用诵多者，若不足，乃择掌故补中二千石属，文学掌故补郡属备员，请著功令，佗如律令。（《史记·儒林传序》：弘为学官，悼道之郁滞，乃请云云。制曰可。又见《汉书·儒林传序》。）
　　◇答东方朔书
　　譬犹龙之未升，与鱼鳖为伍，及其升天，鳞不可睹。（《艺文类聚》九十六。）
  </div>
  <div class="pagination">
   <a href="全上古三代秦汉三国六朝文_page50.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page46.html">
    46
   </a>
   <a href="全上古三代秦汉三国六朝文_page47.html">
    47
   </a>
   <a href="全上古三代秦汉三国六朝文_page48.html">
    48
   </a>
   <a href="全上古三代秦汉三国六朝文_page49.html">
    49
   </a>
   <a href="全上古三代秦汉三国六朝文_page50.html">
    50
   </a>
   <span class="current-page">
    51
   </span>
   <a href="全上古三代秦汉三国六朝文_page52.html">
    52
   </a>
   <a href="全上古三代秦汉三国六朝文_page53.html">
    53
   </a>
   <a href="全上古三代秦汉三国六朝文_page54.html">
    54
   </a>
   <a href="全上古三代秦汉三国六朝文_page55.html">
    55
   </a>
   <a href="全上古三代秦汉三国六朝文_page56.html">
    56
   </a>
   <span>
    ...
   </span>
   <a href="全上古三代秦汉三国六朝文_page52.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
