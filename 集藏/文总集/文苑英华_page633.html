<!DOCTYPE html>
<html>
<head>
    <meta charset="UTF-8">
    <title>文苑英华 - 第 633 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 633 页/共 634 页</h1>
    <div class="content">　　赛龙幡山神文　　　　　　前　人
　　年月日赛于【集作于】龙幡山之神惟神降治山川济【集作流】思县道龙幡鳯盖克懋于灵司蚁穴鹊巢式于利泽至诚有逹昭报无亏神威【集作其】叱咤飞亷鞭驱屏翳向【集作尚是】令吾土屡有丰年不无行潦之羞以请油云之惠
　　赛阳朔县名山文　　　　　前　人
　　年月日赛于【集作于】阳朔县名山之神惟神受命上奠兹南服云台日观逺譲于高标蓬岛昆邱遐通于爽气峻若藏刀之岭荣如倚劒之门是冝铨管隂司拘囚异物为神仙之下府开龙虎之神庭属岁之【集无之字】不宁旱既太甚驰诚叠嶂托意通波果闻雷出地中电济【集作流】岩下既兹霑足敢荐香【集作声】芬愿终如响之灵无怠【集作失】孔明之鍳尚飨
　　赛海阳神文　　　　　　　前　人
　　年月日赛于【集作于】海阳之神顷伤多稼将困骄阳未逄玉女之披衣空见土龙之矫首式祈嘉霔果降明辉神其享彼兰羞挹兹桂酒辅成于多黍多稌助施【集作调】于好雨好风庶厉业官以酬泽
　　赛尧山庙文　　　　　　　前　人
　　年月日赛于【集作于】尧山之庙伏以帝廵遐徼天作高山既比敬于轩台亦分功于农井是留遗庙以慰斯民昨者时雨忽秋阳稍亢永言嘉霔实自恩大驱蟠泽之龙尽发潜泉之介【集作蜧】仓箱兴咏将庆于农夫灌浸呈功不愆于竪【集作壮】子敢兹昭报冀降明灵
　　赛古防神文　　　　　　　前　人
　　年月日赛于【集作于】古防之神惟神爰因硕果遂启灵祠美邵平且传旧志李标朱仲亦茂前经昨者瘴暑为灾油云不起式存心祷虑作神羞神能感气蜧泉传祥鹳垤使宋生抒赋始恱于雄风高氏读书忽惊于雨化太甚旱为大有年将见助于欢康敢忘懐于昭赛
　　赛兰麻神文　　　　　　　前　人
　　年月日赛于【集作于】兰麻之神顷者杲日威融风扇禾乃尽偃人何以堪神能倐忽应时逡廵布润云旗直集不资秦地之决渠雨阵斜飞更甚成都之救火永懐灵祐敢荐嘉肴神其与蕙同芳为蓬扶直茍【集作勿】虗嘉号以累丰年

　　文苑英华巻九百九十七
　　钦定四库全书
　　文苑英华巻九百九十八　宋　李昉等　编祭古圣贤
　　谒舜庙文一首　　　　谒禹庙文一首
　　谒夫子庙文一首　　　祭关龙逄文一首
　　祭巢许文一首　　　　祭杜康新庙文一首祭司马相如文一首　　祭王子乔文一首祭殷仲堪羊叔子文一首祭伏波神文一首祭田横墓文一首　　　酹王景略墓文一首
　　谒舜庙文　　　　　　　　吕　温
　　唐贞元十一年岁次乙亥十一月一日东平吕温敢盥沐斋防敬谒于舜帝之神恭惟至仁无方大孝不匮德馨升闻允厘百揆以圣授圣犹言歴试择人之君良不可易圣功无全相待而宣雷驱四防云起八元大冶【蜀本作火治】陶土【集作世】璿玑转天垂衣岩庙万物浩然是称至理是曰帝者混成雍熈永锡大嘏乃眷南顾苍梧之野归尧鸿名付禹天下茫茫推迁邈万斯年三代之后谁为圣贤政如頺波俗若坏山韶乐犹在薰风不还于戯道有通变事有同异官帝家王随时之义揖譲而禅固非力致所以识者存而不议若辅相之冝财成之规焕乎文章百代可知九官惟旧七政有彛道在人太平无时如何后王曽莫是思其易甚简舍而弗为歴山岿然河水东注唐虞日逺杨墨谁拒瞻彼歴山【集作清庙】薄言往诉庶几精诚必我依据假我以灵【集作俾跃清源】俾飞层云行神之道以致吾君不然归来鸟兽为羣敢竭防志托于【集作于】明神
　　祭禹庙文　　　　　　　　宋之问
　　维大唐景龙三年歳次甲子月日越州长史宋之问谨以清酌之奠敢昭告于【集作于】夏后之灵昔者巨浸横流下民【集作人】交防惟后得流星贯昴之夣受括地治【集作理】水之符底定九州弼成五服遂类上帝乃延群公自有生灵树之【集作以】司牧大灾【三字集作御水灾】莫逾于尧日勤人【集作隠字】不越于夏君【集作时】向防随山奠川之功苍生为鱼至今二千九百年矣肇为父子始生君臣兴用天之道广分地之利者呜呼皆后之功也之问移班会府出佐计乡遂得载践遗尘逺探名穴朝玉帛于斯地声存而处亡精灵于此山至诚而响发悲夫井家相连于今几年当其塟也上不通臭下不及泉棺绞葛兮増【集作坟】收壤鸟耘荒兮象耕田先王为心享是明德后之从政忌此奸慝酌镜水而励清援竹箭以自直谒上帝之休祐期下人之苏息日之吉神之歆激楚舞奏越吟芳爼溢醇罍深遗羞猒于鱼鸟余沥醉于山林忽云摇兮鳯举空夀堂兮隂隂
　　谒夫子庙文【此篇已见三百七十三巻】　　李　观
　　祭关龙逄文　　　　　　　王　勣【集作绩】
　　岁月日谨以清酌之奠敬祭夏忠臣关生之灵曰圣贵逹节贤贵识时兴亡有运用舍有期慿河虎前哲所身灭主防如何忽思我因行役歴于荒祠壮山河之旧壌叹坟隧之余基松枯栢悴【集作老】草宻苔滋托深悲于薄醑魂有灵而飨之
　　登箕山祭巢许文　　　　　前　人
　　懐二子之髙烈背嵩岳而来逰挹千载之遐轨登箕峯之【集作而】少留昔时慷慨神轻九州今来寂寞【集作絶】魂辞一丘英踪落而犹在精诚防而遂幽【集作休】山荒庙僻地古松秋吾【集作余】鄙懐之有素仰前哲之清猷同声同【集作必】感异代相求如志【集作至】诚之见接庶苹蘩之可羞伏惟尚飨
　　祭杜康新庙文　　　　　　前　人
　　岁月日敢以清酌之奠敬祭先生之灵曰两仪判辟万象森罗都邑未建鸟兽独多茹毛饮血巢居穴窠天地不交人灵未和智哉先生爰作甘醴上配百牢下主五齐以宴以祷为樽为洗万神以降三献成礼法成必文盛则华奚仲斵轮焉知覆车桀纣亡国羲和防家周公作诰廼防厥邪我闻古时王道正直贤人君子澡身浴徳降及中世昏主作式刑罚不中谗淫罔极吁嗟世道一至于此逹人大观贵和其礼与制于物宁在于已乘流则逝遇坎则止眷兹酒徳可以全身杜明塞智防垢受尘阮籍遂性刘伶保真此避其世于今几人我瞻前说功髙受赏嗟嗟先生其义可想肇基麴蘖光开祀飨大礼斯备羣贤就养敢依河曲建尔灵祠前临极岸却就长矶茅茨不翦采椽不治扫地而祭神其享之
　　祭司马相如文　　　　　　陈子良
　　维大唐贞观元年岁次丁亥五月壬子朔十六日丁卯相如县令陈子良谨遣主簿谯恱齐【疑作斋】桂醑兰殽之奠敬祭故文园令司马公之灵惟君夙敏雅调雍容含章挺生慕蔺斯在题桥去蜀杖防入关终倦梁园之逰还恱临卭之客杨意为之延誉王孙以之开筵弹琴而感文君诵赋而惊汉主【一作武帝】金门侍制深嗟武骑之轻长门赐金方验雕龙之重及乎茂陵谢病逰岱无归空留封禅之书遂感宸衷之悼是知声名籍甚絶后光前厥迹犹存余芳无泯予忝宰兹邑似觌遗尘抚事懐贤实劳寤寐夫游九原者慕随防而増悲望魏都者伫侯嬴而顾歩仰惟往彦差拟其伦缅彼风猷载深长想至于苹蘩可荐黍稷非馨庶降明灵幸垂嘉祐神其如在希能飨之
　　为兖州司马祭王子乔文　　　宋之问
　　维大唐神龙二年岁次甲子月日前中【中字集作太中】大夫行兖州都督府司马王某谨以清酌之奠敢昭告于【集作于】仙居之灵夫惟仙君神化寥廓昔为叶宰莅此郛郭谒帝乘鳬賔天控鹤玉以为棺言降楚乡土自成垅人知东冈靡靡行迈邑过诸梁实感我先顾墓増伤载驰载奔于陵于谷廼披蔓草式敬乔木孰不懐古谁非彼昆灵胄日衰遐心莫存逮及仙伯复兹道门小子实幸忝惟枝孙华阳旧里缑氏【集作山】新宅二君爰剏百代不易岂无沃土永守遗迹有鸟有鸟归来何斯【集作可期】缅惟此地登真之基愿考狭室树兹丰碑有志未就灵其祐之尚飨
　　祭殷仲堪羊叔子文　　　　张　説
　　荆州府城中西北隅旧有殷仲堪祠説到官广其堂立羊叔子庙像成而祭之
　　维开元六年岁次戊午正月日荆州大都督长史燕国公范阳张君【集作某】谨遣功曹参军吴兴沈从训敢昭告于殷羊二荆州之神我闻立人之道曰仁与义仁者孝之先义者忠之主也殷公惟孝子羊公惟忠臣行植国徳施荆人不孤其美是建为隣防风虽旧二庙维新凡百君子高山仰止馨香以时肃【集作敬】恭明祀尚飨
　　凖制祭伏波神文　　　　　李　翺
　　呜呼伏波之生好兵自喜防有壮节腾声出仕定册归汉漠俞帝防筭无失画功伐可纪破斩徴侧实平交趾来征【集作往】蛮溪未卒而死小人赤口曷本于理薏苡南还明珠譛起乃收侯印爵不及子遗【蜀本作唯】德不忘爱留社里筑庙以祭人敬【集作敬畏】其鬼乆而若新千岁不毁谗口易白成缁孔子义失勋华不慈曽氏杀人母投于【集作于】机居窃厥嫂陈平不疑申生寘堇有骊姬【蜀本有是以二字】无极巧诋【集作舌】伍奢诛【集作族】夷孟子伤谗萋兮作诗公失其所梁松实为何独将军自昔如斯故士有歴万代而不防者常被讪于当时苟窥心而不怍虽弃置兮【集无兮】其奚悲赫赫圣帝嘉贤命祠酒斚既列【一本作设】神乎降斯【集作思】尚飨
　　祭全义县伏波庙文　　　　李商隠
　　年月日观察处置使兼御史中丞郑某谨遣全义县令韦必复以酒牢之奠昭赛于汉伏波将军新息侯马公越城旧疆汉将遗庙一湘水万重楚山比颍川袁氏之台悲同异日方汝水周公之渡感极当时呜呼昔也投隙建功因时立志隗将军坐谈西北弃去无归梁伯松【集作孙梁松字伯孙】自降王姬虽来不起以若画之眉宇开聚米之山川扶风里中讵守钱而为虏德阳【本传作宣德】殿下宁相马以推工怅望关西趋驰陇首事嫂冠带诫侄书成龙伯高之故人其言有所公孙述之刺客相待何轻鸢跕启行蛮溪请往铜留铸柱革誓裹尸男児已立边功壮士犹羞病死漓湘之浒祠宇依然岂独文宣之陵不生刺草更若武侯之垅仍有深松向我来思停车展敬一樽有典【集作奠】五马忘归及申望岁之祈又辱有秋之泽云兴柱础电绕墙藩何烦玉女之投壶方闻天笑不待樵人之取箭已见风廻敢忘黍稷之馨用报京坻之赐属以时非行县不获躬诣灵坛词托烟波意传天壌既谢三时之泽兼论千载之交勿负至诚以孤契
　　祭田横墓文　　　　　　　韩　愈
　　贞元十一年九月愈如东京道出田横墓下感横高义能得士因取酒以祭为文而吊之其词曰事有旷百世而相感者予不自知其何心非今世之所稀孰为使予歔欷而不可禁予既博观乎天下曷有庶几乎夫子之所为死者不复生嗟予去此其从谁当秦氏之败乱得一士而可王何五百人之扰扰而不能脱夫子于劒铓抑所宝之非贤亦天命之有常昔阙里之多士孔圣亦云其遑遑苟予行之不迷虽颠沛其何伤自古死者非一夫子至今有耿光跽陈辞以荐酒魂髣髴兮来享
　　华山酹王景畧墓文　　　　吕　温
　　唐贞元十二年十一月六日河东男子吕温敬酹于符秦丞相王公景畧之墓昔马氏暴兴世不及三枝根河洛遗枿东南锯牙霆声争逐婪婪天下为血犹清谈帝命景畧被兹文武秉心无亲用则为主惟秦悼世求我草莾振衣投畚乃作雷雨雨莫不润雷莫不震吸凉吞燕嚼魏含海荡风扫天临岳镇功存生人是曰大顺武功成矣文理定矣晏开太平垂及三纪子也无夀秦其不祀日沉天昏水竭龙死时更运改道歴消长屹彼壮骨沉为朽壌烈气犹在英风可想云开华山若见精爽乐毅佐燕功负其名汉犹求后宠号华成曷如夫子翊运而行廓定八州泽流羣生歴代王者迨我圣明盛德未闻荒坟欲平我行于东税驾酾酒才何敢望数亦未偶终期自致窥子户牖灵魂若存死为冥友














　　文苑英华巻九百九十八
　　钦定四库全书
　　文苑英华巻九百九十九　　宋　李昉等　编哀吊上
　　大同哀辞一首　　　　悲周子桑文一首哀吾丘子文一首　　　杨氏子承之哀辞一首哭张俊余文一首　　　欧阳詹哀辞一首独孤申叔哀辞一首　　吊塞上翁文一首
　　吊纪信文一首　　　　吊陈司马书一首
　　吊国殇文二首　　　　哀二良文一首
　　大同哀辞【并序】　　　　　　梁简文帝
　　大同字仁洽予之第十九子也生于仲秋殒于冬末悲夫潜恸结于心愁眉惨于外夕坐于是申旦当食以之不甘客有谓予曰死生常也夭夀命也陈蕃所憇之家乆传纪录【艺文类聚作乆记录】之岁华歆所闻之语已定北陵之期上圣所以忘情贤者所以逹节将何戚焉予对之曰观其明眸丰下玉色和声岂不登髫岁而拟触藩及纨袴而知【类聚作仰】折李灵心摧于毫末慧识挫于趾歩庶方悟于来途遂穷魂于短日岂不伤哉乃为辞曰含精郁抑叹嗟何极云谁之悲悲予弱息实天道之偏颇观赋命之殊舛彼神祭之灵长获万春之悠缅有舜华之照灼寄一朝之浮命【类聚作浅】始夣熊而兆吉遂设弧而表庆验天兰之所受知地井之可映爱萱草之有微欣赤芾之在咏信叹慰之未几悼夭零之云及乃变乐而为悲遂改笑而成泣昔珠褓之交舒又金香之相袭籍绮茵于弱饥【疑作肌】隐孩笑于罗帷今独亲于壌亦何痛其如之忆余态而心楚想媚质而廻膓药尚残而染地衣犹襞而在牀巻金屏之四叶开银函之九羊忽徘徊而想象曽何时而不伤于是风景暮钟气严晩候叶蔌蔌而走堦水涓涓而鸣漏月半镜而开河云罗柱【疑】而下岫灯发熖而吐花火含光而成就金鹿之恨涕沾衣金瓠之哀还掩扉犹兹紫山明玉碎譬彼西都芳草腓终无逐浪鳬舡反何时复闻龙种归
　　悲周子桑文【集作悲汝南子桑文】　　　皇甫湜
　　汝南周子桑理书【集作治书】通春秋非仁义不动止年二十三贞元十九年如京师将举五经秋及陜见无举诏冬还【二字集作东还冬】及宋而病闰月丁亥将【集作而】死时天大寒雨雪火不星前纩不铢身寒之声与将死之声黎然其书在乎侧【五字集作其具书存乎侧其所行存乎侧】友人安定皇甫湜【集作常字】至见之而哀之为文悲之曰【蜀本无曰字】
　　浑沌无端谁开辟之善恶未形谁分白之善其福耶【集作之】恶其祸耶【集作之】谓善之福夷死何饥【集作骈】谓恶之祸跖死何肥何阖闾之死金玉其墓何黔娄之死手足不覆孰主张其事而颠倒其数天视【一作且】高地视【一作且】辽鬼神之形幽敢问何数【集作故】巫咸招曰来吾语汝天有至【集作正】理地有坦途精者常不足麄者常有余有余常丰不足常枯子乃惑之一何愚人事着矣请指物以明覈之问子【集作复问】圣者何千嵗一【集有作字】而愚者其麻鳯凰不下而鸡满家何草不芝尽野而莎何虫不龙尽水而鰕何【集作非】精者理少而麄者理多耶兰萎何先葹死何难玉何为而脆石何为【集作故】而顽衣冠何蹇戎狄何繁【集作蕃】何麟而死【集作恠】何鹤而轩彼人事皆然推于物亦然是为自然巫咸毕歌歌已而去之曰父耶母耶天乎人乎【集作天兮人兮】已焉哉谓之柰何【集作何哉】
　　哀吾丘子文　　　　　　　李　观
　　古之道穷者接舆则歌吾丘子则哭哭者年志俱谢怨不容于歌歌者声迹可晦不欲取【仁字集作趋】当世之讥【集作机】也然吾丘子古之穷人也哀莫至焉仲尼方适于营丘遇于途衣无裙冠无缕不言于人人亦不自言吐梗茹酸号于莽苍【集作草莽】之间涕交于頥随而成渊【集作泉】声薄于巍巍一断一连【集作聮】鸟为之相鸣云为之不能【集无能字】为飞负者息游者感仲尼亦停【集作倚】盖为之【二字集作而】心恻顾门人之辨者往讯而唁之吾丘子挥【集作撒】涕而言之曰太古之先有不宰者聚五行之秀气以为人镂五行【集作常】之大端以为心人者所谓【集作所以】灵于万物者也其【集作故】生必有依心者所谓【集作以】履于百行者也其【集作故】立必有从生必有依者亲立必有从者君君亲之间必有交游非其亲孝无所宣非其君忠无所称非有交游不能【集作无所】成其身三者人皆遂之则鲁曽参卫史鱼齐管仲夷吾皆其遂者也子独负之夫身【二字集作天】年复衰是故哭而哀然哀【集作哭】之中有三杀焉始者至于四方希有一朝之荣以为父母昆弟之懽逰罢乃还【集作旋】而父母之坟已干今思而哭之与不养之子同中事【二字集作仕】诸侯之朝君无德而兵侵今思而哭之与亡国之臣同复忠孝之间不闻天下【集作天下不闻】之【集作其】臣子予耻而【集后有字】交今思而哭之与言无所信同夫忠本孝而生信载义而行三者既亏于生非生行何【集作可】行也汨然自沉与波而东流不穷至今凄【集作于悲】风言于黔娄栁下惠必为之感激言于伯阳齧缺必谓之不通【集作亦未必为通】观所以作哀吾丘子之文务朂人之中庸
　　杨氏子承之哀辞【并序】　　　　栁宗元
　　杨氏子承之既冠有成人之道其明年四月不幸而夭其外姻觧人【永本有栁字】宗元为之恸且出涕噫是子也气淳以愿志专以强【集作勤】确焉【集作然】而直方吾未知其止也作辞赋书论其言甚韪予方爱之谓可以为噐者故不知恸且出涕况其亲戚者乎凡天之生物也不类精麄纷厐【永本作厐乱】贤愚混同或逺而合或亲而踈【集作殊】然则虽人之亲戚亦将有不克知其美者若杨氏子者其亲戚皆贤咸得知之者也使之【集无之字】知之徒以増其愁悲怨号之声无益【集作为】也用是为之辞以致其哀焉葆醇熈兮承贞则懿文章兮好循【集作脩】直诚耿介兮又绰寛学之勤兮行弥专质珪璋兮文虎豹超凌厉兮驰圣道力未具兮志求通道之逺兮足先穷有母噭噭兮有弟哀号世父孔悲兮湘水滔滔去昭旷兮沉幽漠魂冥冥兮竟谁托死者静兮生者愁子之淑兮徒増忧志甚良兮命甚蹙子之生兮又何欲悲吾耳【永本作子身】兮动吾神谁使子兮淑且仁呜呼已兮【集作乎】不可追终怨苦兮徒何为
　　哭张俊余辞【并序】　　　　　　前人
　　俊余常山张氏孝其家忠其友为经术甚邃而文少予七年颇弟畜之与之居终日冲然忘其有人与之言铿尔而厉辨而归乎中凡人有道而不显于世则曰非其世也道而得乎世然而【集作犹】不显则曰命命之微不可知知而索乎外者曰性与貌俊余之性可谓良矣其貌可谓温【集作肃】矣博实宏裕宜为大官耉老求其所以夭贱无可得焉既得进士明年疽发髀卒俊余之死人咸痛之曰天之祐善人而杀是子何也激者曰天之杀恒在善人而祐不肖庄周之説以为人之君子天之小人张君岂天所谓小人者耶是二者又非论之适也吾谓善与恶夭与夀贵与贱异道而出者也无取喜怒于其中道之出者多其合焉者固少是以君子之难贵且夀也俊余母老而防良子东西行者助之哭焉况其知者耶然俊余不与謟冒者同贵不与悖乱者同夀归防乎身闻道而死虽勿哭焉可也呜呼向使其闻道而且贵且夀则其显庸也逺矣又乌能勿痛乎遂哭之以辞云嗟嗟张君善不必夀惟道之闻一日为老人皆反是百稔犹防子之优游是亦黄耉嗟嗟张君宠不必贵尊严为仁早服高位淫防【集作謏】肆欲银艾沦弃子之崇高无媿三事吾见皤皤而童赫赫而辱进袴于几杖负泥涂于冕服已虽有余人视不足子之迹不混乎其间者幸也宜贺而吊宜歌而哭吾其过乎与其宠而加贵善而加夀道施于人庆及其母从容邦家乐我朋友岂不光裕显大欤而不克也则吊而哭者其无过乎呜呼欧阳詹【集本文粹作生】哀词【并序】　　　韩　愈
　　欧阳詹世居闽越自詹已上皆为闽越官至州佐县令者累累有焉闽越地肥衍有山泉禽鱼之乐虽有长材秀民通文书吏事与上国齿者未尝肯出仕今上初故宰相常衮为福建诸州观察使治其地衮以文辞进县乡下【集本文粹作小】民有能诵书作文词者衮故宰相有名于时又作大官临涖其民【集作衮字】亲与之为客主人【原本无人宇】之礼观逰宴享必召与【集作预】之时未几皆仕【集作化】翕然詹于时独秀出衮加爱敬诸生皆推服闽越之人举进士繇詹始建中贞元间予就食江南未接人事往往闻詹名闾巷间詹之称于江南也乆【集有矣字】贞元三年予【集有年十九三字】始至京师举进士则闻詹名尤甚八年春遂与詹文词同考试登第始相识自后詹归闽中予或在京师他处不见詹乆者唯詹归闽中时为然其他时与詹离率不歴嵗移时则必合合必两忘其所趋乆然后去故予与詹相知为深詹事父母尽孝道仁于妻子于朋友义以诚气醇以方容貌嶷嶷然其燕私善谑以和其文章切深喜往复善自道读其书知其于慈孝最隆也十五年冬予以徐州从事朝正于【集粹作于】京师詹为国子监四门助教将率其徒伏阙下举予为博士防监【集注作詹】有狱不果上观其心有益于予将忘其身之贱而为之也呜呼詹今其死矣詹闽越人也父母老疾舍朝夕之养以来京师其心将以有得于是而归焉【集粹无此字】为父母荣也虽其父母之心亦皆然詹在侧虽无离忧其志不乐也詹在京师虽有离忧其志乐也若詹者所谓以志【文粹作忠】养志者欤詹虽未得位其名声流于人人其德行信于朋友【文粹作友朋】虽詹与其父母皆可无憾也詹之事业文章李翺既为之志【集粹作传又作说】予【文粹无予字】故作哀辞以舒予哀以传于【集粹作于】后以遗其父母以【集粹作而】觧其悲哀【文粹作衰悲】以卒詹【集粹作其】志云
　　求仕与友兮逺离【集粹作违】其乡父母之命兮子奉以行友则既获兮禄实不丰以志为养兮何有牛羊事实既脩兮名誉又光父母欣欣兮常若在旁命虽云短兮其存者长终要必死兮愿不永伤友朋视疾兮药物甚良饭食孔【集作既】时兮所欲无妨受命不齐【文粹作高】兮人道之常在侧与逺兮非有不同山川阻深兮魂魄流行祀祭则【集注作之】及兮勿谓不通哭泣无救【集作益】兮抑哀自强推生知死兮以慰孝诚呜呼哀哉【集粹有兮字】是亦难忘
　　独孤申叔哀辞　　　　　　前　人
　　众万之生谁非天耶明昭昏防谁使然耶行何为而怨【集作怒】耶居何故而怜耶胡喜厚其所薄而恒不足于贤耶将下民之所好恶与彼苍悬兮抑苍茫无端而暂寓于其间耶死者无知吾为子恸而已矣如有知也子其自知之矣濯濯其英晔晔其光如闻其声如见其容【集作如处其旁】呜呼逺矣何日而忘
　　吊塞上翁文　　　　　　　前　人
　　居延【蜀本作近】海南四余百里有南骍戍【集作有古城焉】土人云是塞上翁城今为戍其基扄趾迹盖数千年也丙戌之嵗兮我征匈奴恭闻此叟兮托国此都弟尚于【集作尚于子】叟日月遐迈予【集作及】今来思实获心契欣闻于叟何徳其愚【旴本作何徳之愚】僻居幽汉浩与世殊忘情逸马胡寜而知福谢于隣人何逹而不淑丁男既存君子知复人以为极也伊懐兹土既板且筑扄禁天崇墉隍云矗今则芜【集作荒】秽世亦不毓其何故【集作故何】哉贤叟之德登叟之堂天道何其【集无其字】逺而兹理茫茫人代日【集作世自】故兮丘郭日荒防魄何家不归其乡【蜀本作防魄何为不归故乡旴本作防魄何家独不归其故乡】叟乎叟乎我心之伤
　　吊纪信文　　　　　　　　卢藏用
　　维年月日某官名防吊汉忠臣将军纪信公曰皇纲絶兮帝维頺王风悲兮覇道衰天运促兮周以覇秦德弃兮汉叶【疑作业】开何项王屭屃作驱除于云雷岂渊海之飞荡资防山之伟才于是左契归楚羣雄奉职皇矣汉祖独负其直矧荥阳之围城兮既孤而逼伟将军之天诱兮矫夺其识彼见危而授命兮亦各有时考振古以为观兮罔恢帝基感将军之发愤兮壮大义之在兹仰前脩以砥节兮顾车廻而马迟呜呼身既焚兮业既昌楚歌絶兮汉道光君不旌兮史不功不录兮殁不伤奄孤坟以载塟【集作】抑千祀而为荒皇周敷训兮泽及枯胔伊予寡徳兮沗宰兹地奉宣嘉猷兮惧尸厥位将军兮允忠且义托神交于万古兮实获心志乃斵石于他山兮式幽坟以昭贲词曰摄提贞岁兮奉仁风防渉草莽兮词吊纪公善彼勇兮杀身为忠九原不作兮予将焉同金石刻名兮千万岁魂魄光烈兮为鬼雄
　　吊陈司马书　　　　　　　张　説
　　正月癸亥孤子范阳张君【集作説】顿首顿首陈君之灵顷伏苫庐【集作盖】逺辱慰疏执对号恸次于展泄来使未还传君遇祸尽哀寝外伤心痛骨明府兄毓德南邦飞声中夏急人之急忧人之忧勇于履危果于从政入使天阙有专对之美按俗交州见澄清之节故投衣衡管割锦闽乡越嶂旧风人俗【集作防】轻剽捩之以淳俗革之以华章矫枉过中斯害也已齿由刚折膏为明销呜呼陈君婞直而殒皇天辅德问之何故畴昔炎海契濶周旋义则朋友恩结兄弟方期岁暮韡韡【集作】相荣发未华何图零落山涛犹在嵇绍不孤逝者有知当昭是意今返防关力轨【集作报是】前书幽明虽异交友无改悲言下笔涕泗从之并往千岁俾陈奠酹欷万里哀哉柰何説顿首再拜
　　吊国殇文　　　　　　　　前　人
　　北伐兮东方邈辽阳兮孤竹偏师兮覆众在崇山兮峡谷露芃芃兮蔓草风蓁蓁兮拱木见马血兮夜然闻殇魂兮雨哭惟王按金鼓而气愤抚珠钤而泪滋横万里兮抽恨吊羣山而冩悲怼防将兮我辱悼勇夫之被【集本文粹作秋】累彼殷【集粹作前】监兮未逺何后来兮【集作者】不追对死地兮出阵临儒【集粹作伤】门兮用师军夺帅兮虹蚀垒车脱辐兮火焚旗有栾黡兮愎矣无范宣兮媿之命穷追【集作迩文粹作迮】兮短兵错肤迎【集粹作防】刃兮血染锷旋残溃兮弃组练山犹号兮谷余战殪原野兮奈何违君亲兮不见于戯何天命之奄忽俾仁义之理【文粹作治】兵为异域之俘骨鬷六校之飞将间【文粹作镇】五营之劲卒吾见出兮不归竟【集作噫】名存兮身没
　　同前　　　　　　　　　　陈子昻
　　丁酉岁三月庚辰前将军尚书王孝杰败王师于榆关峡口吾哀之作此文【三字集作故有此作】
　　天来悔祸兮炽此山戎虐老昏防兮人罹其穷帝用震怒兮言剪其防出金虎兮曜天锋扫宇宙之甲驰燕苏之冲何士马之沸渭若云海之汹汹荆河【集作吴】少年韩魏劲卒戈矛如林白羽若月但【集作旦】欲蹈乌丸之垒刈赤山之旗聫青丘之缴【集作檄非】封黄龙之尸冦兵猖獗奸险是慿蛇伏泥滓蚁鬭丘陵哀哉【集作我】将之仡勇兮无筭畧以是膺陷天井之死地属云骑以相胜短兵既接长防亦合星流飚驰树离山谷智无所施其巧勇无【集作不】能制其怯顿金鼓之雄威沦舆尸之败叶【集作业】呜呼哀哉矢石既尽白日頺生【集作主】将已死士卒哀徒手奋乎谁救哉含愤抗怒志未廻杀气凝兮苍云暮虎豹栗兮殇魂惧殇魂惧兮可奈何恨非其死兮弃山阿流血【集作血流】骨渍【集作积】殪荒楚思归道逺不得语降不戮兮背【集作此】不诛殁不赏兮功不图岂士力【集作力士】之未殉诚师律之见孤重曰壮士虽死精魂用凶丑尔雠不可纵我闻强死能厉灾古有结草抗杜回茍前失之未逺傥冥雠之在哉呜呼魂兮念归来
　　哀二良文　　　　　　　　白居易
　　承相陇西公出镇于【文粹作于】汴州军司马御史大夫陆长源实左右之三【集本文粹作二】年而军用宁司空南阳公作藩于【集作于】徐州军副使祠部员外郎郑通诚实先后之十【集作三】年而民用康暨十五年春陇西薨浃辰而师乱大夫以直道及祸十六年夏南阳薨翌日而难作员外以危行受【集粹作遇】害惜乎大夫人之望也员外国之良也咸克防于【集粹作于下同】身俭于家勤于邦又申之以言行文学智谋政事故其歴要官参剧务如刀劒发硎割而无滞如钟鼓【集粹作磬】在悬动而有声识者以为异时登天子股肱耳目之任必能经德秉哲绍复陇西南阳之事业以藩辅王家呜呼善人冝将钟奕叶之庆而不免及身之祸天乎报施之朕何其昧欤昔诗人有黄鸟之章以哀三良不得其死今斯文亦以哀二良命其篇云
　　伊大化之无形兮浩浩而茫茫中有祸牙【集作身】兮若机之张梁之乱兮陆受其毒徐之难兮郑罹其殃惟善人兮邦之纪纲邦之瘁兮而【浙本有正字】人先亡谓天之恶下民兮胡为【文粹有乎字】生此忠良谓天之爱下民兮胡为【文粹有乎字】生此豺狼我欲阶冥冥问苍苍苍苍之不可问兮俾我心之防伤悲夫而今而后吾知夫天难忱而命靡常【文粹有耶字】






</div>
    <div class="pagination">
<a href="文苑英华_page632.html">上一页</a><span>...</span><a href="文苑英华_page628.html">628</a><a href="文苑英华_page629.html">629</a><a href="文苑英华_page630.html">630</a><a href="文苑英华_page631.html">631</a><a href="文苑英华_page632.html">632</a><span class="current-page">633</span><a href="文苑英华_page634.html">634</a><a href="文苑英华_page634.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
