<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 131 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 131 页/共 134 页
  </h1>
  <div class="content">
   明文海卷四百七十一
　　钦定四库全书
　　明文海卷四百七十二　　　余姚黄宗羲编墓文四十四
　　杂类
　　张鸿胪墓铭【归有光】
　　嘉定之南有地曰南翔张氏世雄其土迨适耕翁力田积居家至不赀翁长子早卒次生君少学进士业入太学一试秋闱不利然翁家既饶以赀奉其子游京师君又才隽诸公贵人皆乐与之交以选为四译馆译字生除鸿胪寺序班鸿胪所选用其属绮纨子弟君于其间偘偘自将寺中号为阁老序班每朝防胪句传多举不如仪者辄引去治罪久之乃陞为司賔署丞奉使至边犒军厯太原云中雁门兵官皆戎服执櫜键负弩矢迎导从士数百人仪卫甚盛以登五台山观清凉寺人以君为荣既竣事南还丁外艰服除赴官逾月又以内艰还时海上有倭奴之警君家最边海上数跳身遁常以天子仁圣稽古右文制礼作乐殆厯三纪天下和洽四裔向风日月之所照莫不賔贡竒琛玮宝呈表怪丽络绎于馆候无嵗无之君时在司賔亲见其盛矣一旦穷岛小丑悬度大海来为侵盗使江淮千里之间靡然骚动毎言及常愤邑数为大帅运筹防帅亦竒君数从君问计防君亦巳服除贼势稍解将治装北上寻病不起时嘉靖三十四年九月二十四日也年止五十六君之奉使也以二亲老在京师殆逾十年因晨夜驰归省之巳而连丁内外艰中间一至京师坐不及安比服除京师贵人数以书促之竟不能至而卒人以是惜之君讳梓字子道曽祖某祖某父某是为适耕翁以君贵封鸿胪寺序班母某氏封孺人子男一人善鸣女二人长适严治次适丘权皆某孺人出也侧出子一人二元尚防张氏先未有显者自君始登朝着而从父弟懋最后乃登进士焉善鸣以其年十二月十二日葬于某原来请铭铭曰
　　吁嗟张君志高骞执法殿陛何肩肩象胥之职尝优闲从容日见王防篇归来沧海波涛连毁瘠苫凷厯二艰永矣长逝无北辕用之不尽彼苍天留其余者遗后贤我为铭诗刻其元
　　赵汝渊墓铭【归有光】
　　宋熈陵九王子其八为周恭肃王元俨恭肃王生定王元良定王生安康郡王宗绎安康郡王生南阳侯仲鑛南阳侯生处州兵马钤辖士翮士翮始迁严陵士翮生保义郎不玷又自严陵徙浦江不玷生三观使武经郎善迎善迎生武翼郎汝□汝□生崇傒自定王以后至崇傒始失其官为士庶崇傒生必俊必俊生良仁始自浦江徙吴今长洲之金荘也良仁生友端友端生季永季永生同芳同芳生瓛瓛生四子濓潜深滨潜者汝渊讳也汝渊于兄弟次在二授室于昆山真义里朱氏汝渊年六十有六卒嘉靖四十二年十二月某日朱孺人年五十五卒嘉靖三十八年正月某日生子男一人世贞孙男四人和平和顺和徳和某皆夭最后生和敬孙女一人其葬以隆庆二年十二月某日墓在长洲之某乡宋自青城之难王子三千余人尽为北俘其散处四方仅仅有存者若周王之后以诗书世其家故谱系颇可考其在长洲同鲁其贤者也同鲁于汝渊为再从父汝渊夫妇孝敬修士人之行世贞方将以进士起其家世贞于予先妻魏氏内外兄弟也故属余铭铭曰宋失维城宗沦于北哀哉重昏鼎折覆餗不仁之殃逮其九族存者孑遗逃窦而延恭惟肃王当世称贤宜其孙子百叶以传宜君宜王今为士类亦修于家鱼菽以祭曷以铭之不愧其世
　　从叔父墓表【归有光】
　　归氏世着于吴自唐天宝迄于同光百八十年以文学科名为公卿侍从有至令仆封王者吴人至今纪之宋咸淳间湖州判官罕仁居昆山之太仓顶脊泾洪武初徙今附城须浦上六世之坟墓在焉叔度逃难走夜郎邛筰间有神人来迎将之宜兴徐文靖公为之作传叔度再世为我高祖讳璿承事郎生我曽祖讳鳯城武县知县城武公三子长我祖讳绅仲叔祖讳绶季叔祖讳绮府君仲之子也讳格后更讳于徳字民从治间曽祖父母与叔祖一嵗中俱亡府君少孤吾祖教之后常依季叔祖以居恩勤抚育二父之功为多其后吾归氏之在海虞白茒浦者兄弟皆修学延致府君府君遂尽室以行白茒濒江海府君筑居田野中四望寥旷每秋风落木慨然首丘之感然去归市隠隠莽苍间归市诸兄弟家也时时相过从防集府君是以喜曰吾居此殆不乏跫然之音也府君虽在海虞界与宗叔谏犹籍昆山博士弟子嵗皆有米廪之养谏复推其半与之盖白茒诸父兄弟三十余年睦友任恤之义可尚焉然性旷达髙简独以宗门相依他无所屈也尝与人友善后其人贵显终身不见其面有所得饮酒辄尽以是不能为家而少有异禀读书过目辄成诵能日冩经义百篇人见其无所事学而艺甚习数试不第防督学御史牒至府君当贡博士有所私持两端上请御史堕其计遂以府君为次还至扬子江大风雨连日不得渡忽感疾腹胀泄痢府君母龚氏青县教谕绂之女山东左布政使清惠先生理孙也家世科名府君少随诸舅计偕北上至是叹曰吾少从舅氏观都邑之盛宫阙官署街术至今厯厯记之天子致治中兴建明大典数事及备御外国吾方壮年不得有所试今老矣且将一望阙廷而竟不得徃命也夫府君卒于嘉靖三十八年某日年六十有五娶张氏修武县知县谦之孙卒于嘉靖三十年某日年六十有三生男四人有恒有伦有守有征孙男四人士士毅士和士达城武公墓在须浦上先祖妣及仲叔祖父母祔左先妣先姑祔右先姑以下无余地故为新茔海虞万嵗泾之隂南去白茒浦百武礼公子始来在他国者后世为祖谓之别子明有始也又曰去国三世爵禄有列于朝出入有诏于国若兄弟宗族犹存则反告于宗后明不絶也呜呼宗门衰落吾叔父竟羁穷以死能不为之悲恸哉其葬也叔祖昙以下皆自昆山徃哭之同学诸生上其行于有司友人陈敬纯敛赙赠而弟学顔助葬事尤尽其力云
　　吴文墓表【唐顺之】
　　文字之变于今世极矣古者秉是非之公以荣辱其人故史与铭相并而行其异者史则美恶兼载铭则称美而不称恶美恶兼载则以善善为予以恶恶为夺予与夺并故其为教也章称美而不称恶则以得铭为予以不得铭为夺夺因予显故其为教也微义主于兼载则虽家人里巷之碎事可以广异闻者亦或采焉故其为体也不嫌于详义主于称美则非劳臣烈士之殊迹可以系世风者率不列焉故其为体也不嫌于简是铭较之史犹严也后世史与铭皆非古矣而铭之滥且诬也尤甚汉蔡郎中以一代史才自负至其所为碑文则自以为多愧辞岂中郎知严于史而不知严于铭耶然则铭之不足据以轻重也在汉而已然今又何恠余两为史官皆以不称罢而姻戚闾里以其尝职史故徃徃以铭辞见属呜呼试防检前后所为铭其如中郎之愧辞者有之乎无也余进而位于朝不能信予夺于其史退而处于乡不能信予夺于其铭是予罪也虽然予夺非予之所敢也是以欲絶笔于铭焉其或牵于一二亲故之请有不尽絶者则谨书其姓名里宦系世卒葬月日此外则不敢轻置一言虽不尽应古铭法亦庶几从简近古之意焉墓有铭有表表亦铭也今予所为表者是维按察司照磨吴君之墓据君之族孙进士祯所为状君讳文字从周号鲠斋世为无锡之闾江人大父讳某云云君少读书为邑诸生后援例入太学凢两试不中第已而选福宁州幕官陞山东按察使照磨不赴任遂乞致仕家居凢几年病脾一嵗卒嘉靖某年月日也年七十有五墓在闾江第二湾祖茔之次葬以卒之又明年某月某日将葬君之二子忞慰诣余请文而君族弟从夏实为之先二子且致君遗言曰吾死汝必于唐太史乞言焉从夏为吾母任宜人后母之弟其人恬静有守余雅重之故其为君请不可辞而余尝两防君于京师其气温然谦厚人也始改官而乞身贤乎冐竞不知返者君之遗言又如此呜呼君岂以余不能为愧辞也乎故余叙所以不敢轻为铭之説及所以铭君之故而谨书君之姓名里宦系世卒葬月日为文而授之忞慰使镵诸墓上







　　明文海巻四百七十二
　　钦定四库全书
　　明文海巻四百七十三　　　余姚黄宗羲编哀文一
　　汪尚书哀辞【汪仲鲁】
　　至正十六年乙未八月丁丑长鎗畔将锁南班防宣城前嘉议大夫礼部尚书汪公死之或谓公告老闲居为日已乆可以无死呜呼是岂知公者哉忠诚之存靡间今昔不死则辱在在皆是况宣之城守得完数歳无遗者臬司守将惟公是咨迨城防而公执义就死非邪是邪顷见老成数辈与公同升于朝名望夙着一旦临患难隠忍幸生俯伏周旋勲名委地莫顾人指笑则公之死是邪非邪仲鲁与公同出唐兵马使都虞候公尝归源率宗族祭扫武口大田先茔过乡里不以仲鲁贫窭而外焉兹已二十有余歳公之行义卓卓载史册惟公之死闗乎世教不可以无言也遂为之辞以哀之其辞曰天幽幽以杳然兮日黯淡而无辉海氛腾而防蜃舞兮河横溃而漰驰悲夫人有生兮委草木而同随孰笃信而秉义兮伟英杰之猷为惟松柏之孤植兮糅羣芳匪异姿霜雪而交坠兮色贞毅而靡亏嗟哉夫子兮夫岂异兹闲居日已乆兮忠荩犹一日也民皆君之赤子兮城闉亦君之庐室也忧君之忧而靡忘兮天穆穆犹咫尺邦民惟吾视瞻兮吾舍是而安适城之存吾与存兮城既隳而吾将安匿死义以酬君兮杀身以成仁中庭危坐兮曷有其身骂贼声不絶兮惟志之伸呜呼哀哉掲日月以为明兮昭天地之常经彼偷生以全躯兮类禽犊之防防防羞被耻不顾虑兮反议先生以不必死世岂昧夫公论兮锡文节之嘉諡敬亭兮清秋双溪水兮夹镜流惟先生之髙风兮邈山川之悠悠些吾文以敬吊兮日西坠而云愁
　　余左丞哀辞【汪仲鲁】
　　武威余忠宣公名阙字廷心曩以色目第一人登第内任翰林太常外官州郡省宪文章政事昭昭在人耳目退处金斗之青阳读书一旦被命为左丞守安庆方危急之秋即日就道抚其疲民羸卒百战抗贼誓与城存亡凡几越歳终以节义昭史册其传即今翰林宋濂所撰昔公佥宪浙东时见仲鲁送戴璩教谕三诗数见问故待制郑玉还自金华俾仲鲁徃见之殊防许与且言易之一经尝求得古书考索积思有年遂得见易中一句尽出河圗洛书自秦汉以来人未之见今幸偶得之方将注述成书以贻后世然未敢轻也仲鲁再三举一二疑难叩问但言子且用工此经五七年后相见当以吾之所得者相告非有隐也子必用工日乆而我之所见者端确然后可以面商订尔不二三年而兵革动海内不相闻壬寅春上同安询知有王无霸者专为公誊録所注易书因求王生询之无一字存亦不能识其一语向尝见公答郑待制及与江西友人书其语与昔之言无异防痛哉故率诸友生理其茔墓而致祭焉为辞以哀其辞曰大江西来兮波千里而东驰皖山峻极兮镵云汉之巍巍嗟夫子之真烈兮掲日月与争辉岌岌同安孤城兮抗巨贼越歳年兵食絶而援寡兮民之死而靡迁唐睢阳之张许兮论孰为之后先昔公之志于学兮夙忠贞以自许文魁先其匪议兮非古人吾谁与政事随以昭兮辞翰恒誉处易深探乎化原兮妙达乎象辞之根谓经之字字句句兮或出乎河洛圗书之文自秦汉以迄今兮人莫之见而独吾有闻惜述注之良苦兮冺焉未有传也岂天之防斯文兮抑神之秘而弗吾宣也怅金华之凉宵兮那忘乎恳欵之言也遡江流而西上兮羌徘徊乎古舒吊遗迹而询故老兮酣百战于城隅拭残碑而洒涕兮大节堂之渠渠城之南峩塜兮羞芹藻而荐芳风萧萧而蓬偃兮日黯澹而无光跪敛袵而载奠兮慨今昔而靡忘
　　郑待制哀辞【汪仲鲁】
　　师山郑先生名玉字子美隠居讲学善为古文或以黄犊驾小车人或笑之识者竒之尝搆精舍于里之师山其堂曰三乐踞冈为轩曰极髙明集诸朋游讨论春秋笔削之防为之注释曰春秋阙疑至正甲午朝廷用大臣荐遣使以翰林待制召先生起而拜命束书就道道中疾作遂还山适大军驻吾新安遭谤捕入郡不屈而死卒以节义显名列史传仲鲁辱先生之爱者毎过山下仰睇羣峯遗趾如昔草树凄迷岂胜悲慨抽辞哀些敬酹一觞其辞曰遡练溪之寒濑兮睇师山之崇崇仰三乐堂之遗趾兮森莽莽之荒丛念昔松篁茂欝兮奂堂搆之方新友朋纷其来集兮济冠佩之如云繄先生之刚直兮惧师道之莫立也申义利之辨兮谓圣贤可企而及也春秋述而阙疑兮易经传而有成钓岑山之深峻兮牧西畴而耦耕方逰息而玩乐兮声闻逹于明廷诏倐降九重兮征待制于翰林宜弭乱之有防兮阐治教于来今遏半途而遽疾兮还乎吾故乡岂终不能以有达兮孰若遂初心之遁藏慨浮云之万变兮亶不可测也名匪为身累兮义之归乃吾责也情沈欝而靡申兮蔽而莫之白也从容就死兮吾心安而理得也吁嗟先生既徃兮节义昭犹日星名存史册而不忘兮粤千古而弥馨徘徊兹山兮糅草木之羣荣酹清觞而洒涕兮恻林鸟之悲鸣
　　陈状元哀辞【汪仲鲁】
　　浚仪陈状元名祖仁字子山壬午科以汉南第一人登第廷对防忠厚恳切天下传诵谓有汉意繇翰林编修迁太常博士以忧还京口辛卯春来新安以葛元哲髙则诚二进士书邀赵汸子常与仲鲁偕逰黄山孜孜讲学不少辍论诗法甚详别后数书相规勉期望殊切且言天下将多事惟绍兴风俗淳厚薪米易得约同迁于是以待天下宁宴更以兵阻不相闻近观史传方知其在朝议奏折奸扶危忠君爱国辞气端确昭如日星终死于义是故追悼之以辞曰瞻黄山之崒兮三十六之竒峯念昔陈子山兮来蹑仙子之遐踪招予与同逰兮驾天风而戾止朝浴乎丹砂之泉兮夕揽乎玉莲之芳蘂凌天都之峻絶兮以周观乎八纮慨生民之庶富兮化殆渐乎四溟何风涛之蹴天兮乃予违而逰乎蓬岛羣仙躭夫燕逸兮至于君岂同造舟颠覆而将伯助兮终莫究其摧隳大厦势己倾壊兮夫岂一木之能支九庙弃弗顾兮舆翠钿以自随君徬徨将安适兮当奉主而北驰成败讵能计兮矢吾心而靡渝恭执事兮登载车排国门而出兮死生与俱竟杀身兮委骨丘墟皇天鉴厥精诚兮魂昭陟乎帝之居曽日月之几何兮丹青着其名誉披史传而长太息兮悼徃昔之无巳轩辕峰犹万仭兮倚寒空而遥峙哀见君而不再得兮飒秋风之夕起
　　程礼部哀辞【汪仲鲁】
　　前礼部员外郎程公名文字以文号黟南生吾邑人也孝友纯至奬励后进不倦蚤逰燕文章行义为诸阁老所推许然安分恬退不务进取中歳始为郡博士任懐庆满考来京师适贺相当国人有荐公于贺者乃求公文余廷心贡泰甫就公索之坚拒不与二人索之朋友得数篇以进贺相焚香拱读称叹不己遂有翰林编修之命选除御史转任礼部赍赏天台方氏还寓防稽之钱清僧舍道阻不克归一日张氏遣使迨绍兴路官以厚礼来馈公坚卧不顾既而兵四集乃徃杭主贡泰甫晨谒丞相达实特穆尔还卧疾张氏之为平章者就谒公拥衾面内卧不囘视遂移卧西山僧寺一日疾果笃召泰甫而谕之曰吾以累子埋我兹土勿为塜可也泰甫为主其防葬后大军至墓皆被发惟公葬所以不塜免丁未夏鲁与邑人汪炯之杭徃西山求公墓弗得还西湖书院求所刻文集读之不胜悲恸遂哀之以辞曰萃材兮栋梁美轮奂兮庙堂翚飞采绚兮跂翼而鸾翔公之文擅一代兮诸阁老谁与颉颃进不竞荣宠兮退焉与心修藏贺相喜文繇我知兮划乃征吾文章岂沟中之防弃兮尚可取而青黄郡博士嗟乆淹兮一旦致身乎玉堂峩豸冠兮马行桓桓官礼部兮仰依日月之清光倐航海而南兮老将旋予之故乡天台险絶兮留防稽而徜徉病少驻乎钱清兮张胡为乎承筐有将卧不面顾兮励贞节吾何敢忘兵革四集兮遁西北其孔良舆疾遄徃兮吾愿瘗骨乎此阬贡公素相友善兮托之敛以襄悠悠天地兮吾终焉其允藏呜呼陟呉山兮逰鳯凰江山如昔兮苏堤夕阳求先生之墓而敬吊兮萋露草之荒荒反湖西而容与兮披雄文于頖庠奉读而长太息兮浩海涛而飞霜
　　王进士哀辞【汪仲鲁】
　　王进士名铣字伯恂吾婺源之范溪人宋奉使昺之裔也才思俊逸人夙推服甲申领江浙乡荐丁内艰戊子春试春官拟置魁选或以帝车赋黜之既而自悔其误交相咎责访问谢过荐为翰林编修辞以亲老而归壬辰蕲黄冦防饶徽癸巳夏举义设防应官兵以复郡邑退则讲学于乡里乙未冬冦复至乃应枢密院判哈密之招徃徳兴见之还喻巨室胡伯振从义冦觉之临难不屈死之伯振亦遇害呜呼如伯恂之俊发超迈人固罕及而终死于义其可冺邪仲鲁既不揆而铭其墓复为辞以哀之其辞曰氷洁兮日辉古鉴悬兮絶纎翳才华天造兮人力曷施清波芙蓉兮匪雕饰乎声诗文不加防兮夫岂让乎衡为才美信若是兮行义亏又何贵学与文尚有逮兮孰知先生之死义雪惨裂兮草枯而风利原隰求而敛殡兮有同宗之诸昆季堂封深固兮树森郁乎阬臯浥湛露而重省兮凄猿鸟之悲号空山木叶兮声萧骚灵爽英发兮惘怆薫蒿墓铭有碑兮将镌置乎岩防徘徊而不能去兮我心忉忉日荒荒而云暝暝兮激松风之怒涛
　　朱县尹哀辞【汪仲鲁】
　　遂安县尹朱倬字孟章歳辛已领江西乡荐登壬午第授某州同知以忧家居服阕授文林郎遂安县尹庚寅同考江浙乡试既出院防于椽郎葛元哲之坐因询仲鲁诗经无封靡于尔邦义作如何破题答曰己在孙山之外夫复何言元哲曰此友非特义髙赋尤髙一破自当首荐因诵之曰崇徳报功之典赏延于后世修道全德之化法本乎前王咏叹之至者感慨之深也孟章愕然曰此篇己録全文在巻中诸公同拟作本经魁竟寻赋防未见移文誊録弥封所亦对字号不同谁不惜之且索甪端赋元哲曽録之出与之观三复击节称叹元哲又曰此公志存乎古人之学得失不挂念由是孟章相与游情义甚至且与李亷诸公皆来相见因约来春过遂安明年春仲鲁徃留一月尝自叹曰倬登科十年未霑寸禄其命也夫仲鲁应曰不患无位患所以立故君子行己立身惟安义命不以外至者动其心也孟章殊服此言壬辰秋冦繇开化趋遂安吏卒逃散孟章大书于坐曰生为大元臣死为大元祸患从天来不死复何以乃坐公所以待尽冦以邑虚无人而焚之火逮廨舍乃赴火死后竟无传其事者可哀也哉追以辞其辞曰疾风兮草萎劲节兮靡移繄遂安之贤尹兮厉真操其匪邑小而荒僻兮氓其蚩蚩令初下车兮即兴学而诵诗夙夜孔勤兮化洽而民熈一朝冦忽临兮靡兵备其孰御民骇而卒逃兮谁与独处冦豕突兹邑墟兮划烟烬其栋宇予执死不二兮天明明其吾与夙披简册兮矢致身乎忠良况琼林之燕集兮尧舜君民之有望忆武林之嘉防兮岂徒事彼文章行与义之有在兮望圣谟之洋洋歳忽忽其巳逺兮心耿耿其莫忘川悠悠而波逝兮山霭霭而云骧思贤令之不可见兮长向风而哀伤姱修之不可渝兮发斯文之耿光乱曰学端以粹质之纯兮显擢甲科名誉臻兮十年未禄笑命之屯兮牛刀小试弦歌陈兮变故莫测奚卫我民兮之死靡忒惟志之伸兮是谓杀身以成仁兮
　　哀志士辞【宋濓】
　　竒俊之士无世不生特时人弗识之或识之而弗能用或用之而弗能尽其才所以声光不流于当时事业不白于后世予窃悲之庚寅之夏因览元好问所録金之诸儒自辛愿而下凡五人见其气节刚方言论磊落实所谓竒俊之士者也虽其行事或未能无过终非龌龊陈腐恹恹不振者所可冀其万一然恨其有志而不能遂也因拟其大畧于各人之下又从而哀之以辞辛愿敬之福昌人年二十五始知读书音义有不通者搜访百至必通而后己由是博极羣书且善于文辞尤以是非黒白自任毎读人诗必为探源委发凡例解脉络审音节辨清浊权轻重片善不掩防纇必指如老吏断狱文峻网密丝毫不相贷虽贻人怒骂不恤也性踈宕不修威仪贵人延客愿麻衣草屦足胫赤露坦然于其间剧谈豪饮旁若无人家甚贫众雏嗷嗷张口待哺负高气又不能从容俯仰其枯槁憔悴流离顿踣一假诗以鸣虽百沮之余其耿耿自信者不少变元光初李献能元好问在孟津愿徃见之献能为设美馔愿放箸叹曰平生饱食有数毎见吾二弟必得嘉食明日道路中又当与老饥相抗去矣防有一日辛老子偃仆栁泉韩城之间以天地为棺椁日月为含襚狐狸亦可蝼蚁亦可耳闻者悲之辞曰天生尔才胡不汝骋麻衣如墨下不掩胫下不掩胫不过寒我我食无所我生其可水岂无藻山岂无薇茍非吾有我敢采之市魁屠伯彼岂无食我腹虽虚我腰肯折抱节而终我则奚憾乌鸢蝼蚁上下何辨尔贫固甚尔守则多不义而富其如尔何李汾字长源平晋人旷达不羁好以竒节自许避乱入闗闗中无一人敢与相轩轾者元光末用荐书得从事史馆从事职名谓之书冩特抄书小史耳汾素髙亢不肯屈世乃今以斗食故人以府史畜之殊不自聊馆中诸人又多新进小生史家凡例或未能尽知就其所长有不满汾一笑故刋修之际汾在傍则蓄缩惨沮握笔不能下汾正襟危坐诵左丘明司马迁文数百言音吐甚洪畅诵毕顾四坐曰看秉笔诸人积不平乃以嫚骂官长讼于有司证左相半逾年不能决右丞师中遣东漕掾置酒和解之寻入闗驱马来京师日以马价佐欢道逢怨家则画地大数而去防恒山公武仙在邓汾徃説之署行尚书省讲议官既而防知政事思烈与仙相异同惧汾言论遂害之汾孝友亷介过人者甚多宁寒饥而死终不作寒乞声向人又善为诗清壮磊落有幽并豪侠慷慨之气人以是称焉辞曰奎星光光今何其昏大河东流遑恤无人金匮石室藏我册书岂伊羣児所堪秽之我言弗信弗信从汝丘明虽其文不死既不我嘉覆谓我僣我视我觚有泪如霰黄雾四塞黒白谁分彩鳯无华山貍有文悠悠苍天曷其有常自古莫不然尔又何伤刘昻霄字景元一字委房陵川人聪敏絶人或戏取市家日厯鳞杂米盐者令读之一过无脱遗以故其学无所不窥六经百氏外世谱官制与兵家成败为最详为人细瘦似不能胜衣好横防兀坐掉头吟讽幅巾大袖谈辞如云四筵耸听噤不得语遇其饮酒眼花耳热后其锋愈不可当不知去古谈士为逺近余子不论也尝用门资叙调庆阳军器库使不就诸公方荐试宏辞未几卒辞曰陋儒拘拘以简为常目视环堵不知有四方狂澜既倒谁复回之气葢一世独尔能之上自黄虞下逮五季一隙必烛何有幽邃或触其机谈辞如云谁非男子有舌无声我岂夸多我岂鬭靡一物不知吾儒所耻独立千古上遡寥絶尔身虽穷尔名岂灭雷渊字希顔别字季黙浑源人崇庆二年进士授泾州録事不赴改东平府録事以劳绩遥领东阿县令东平河朔重兵处也骄将悍卒不可制渊出入军中偃然不为屈不数月家有渊画像虽大将亦不敢以书生遇之调徐州观察判官召为荆王府文学兼记室叅军转应奉翰林文字同知制诰兼史院编修官拜监察御史巡行河南搒掠赃吏风采凛凛蔡下一兵与权贵人有连时以药毒民家牛马以小直胁取之渊捕得数以前后罪杖杀之老防聚观交口称快然亦坐是失官寻用宰相侯莘卿荐除太学博士再迁应奉终于翰林修撰累官大中大夫先是正大间元兵突入倒回谷势甚张平章芮公逆撃之突骑退走填压谷溪中不可胜筭诸将议不定释之勿追渊请急殱之主兵者不能用后闻北兵狼狈而西马多不暇入御始悔不从渊言渊学甚博文甚竒为人躯干雄伟髯张口哆顔渥丹眼如望洋遇不平则疾恶之气见于顔间或嚼齿大骂不休虽痛自摧抑卒亦不能变也食兼三四人饮至数斗不乱生平慕孔融田畴陈元龙之为人虽其文章号一代不数人在渊仍为余事耳渊之友髙廷玉李纯甫亦以竒节自负人号之为三杰云辞曰尔心之劲尔气之刚嫉恶如仇不问暴强将指出巡面冷如鐡霜简所加邪蒿即折才岂止斯兵筭又长眼见千里孰曰不明志不获伸多士短气其书徒存九原能起埃风四来式脂式韦有髯如防妾妇之为我俗之昏谁复继君茫茫九州敢谓无人雷琯字伯威坊州人志英迈博学能文以荐书从事史馆调八作司使初并州李汾与琯同在馆中以高蹇得罪琯徃送之信陵携酒酹魏公子坟握手痛饮后去客阳夏以鞭击酒壶作楚声歌自言去国十年甲兵满天地短兵疋马来自西北将起楚汉间竒才剑客与游而不可得当是时金巳迁汴大河以东北尽山东西抵闗辅大军长驱徙少壮数万人杀之居庸关外自黄河洛阳三门析津至丕之源雀镇凡二千余里潼关一带西南边山大小关隘亦一千余里各分地界统以总帅夜则传令坐守冬则燃草敲氷兼以闗辅大饥秦民死者相枕藉琯皆悲之作商歌十章冩其情曰秦予父母国也而一至此乎竟泪下不能食乃出竒防白宰相宰相不能听琯去不知所之辞曰北风泱泱海水为竭俯视神京不隔一发举鞭击壶声愈苦来自西北短衣疋马我泪既尽以血继之天门九重曽莫闻知孰秉国钧我将自荐反谓我狂斥去如箭商顔有芝丰蔚葳蕤可以葆神可以乐饥长徃不返谁甘幽深赤日在天亷明我心
　　祭胡仲申文【方孝孺】
　　上下百载四方万里心所敬者数人而巳惟数人中少达多穷或困其始或艰其终谓天使然天实何故贤者奚为为天所恶谓为偶尔智力可圗孰云君子不及鄙夫人之所重天之所轻其所至靳宜与祸并汲水于隣终世不怒试攘珠玉挺剑相顾造化之机变怪诡竒恒以示物使物莫窥儒者多言抉发幽秘陵轹神讥切天地人之至情忌人揣摩矧造化者寕不谴呵是以贤哲多困不逢百无所能乃宜公卿富贵一时电灭沤起有以自立百世不死较其所获多寡可量肯舍八珍而取糟糠嗟若先生其又何悲不竞斯须千载是贻命不荣身禄不逮嗣人以为报道不在此其中所蓄月朗日温着为文章追配古人风云之变江海之深元酒太羮粹璧精金惟所欲言无不如意声名赫奕昭灼当世旷视宇宙奚古奚今有尽者身无穷者心凡人所难深探独得余复何嗟为天下惜斯道不振文质凋环目顾之一何寥寥兹巳可憾闻者叹咨况在不肖尝辱见知违濶几何墓草巳宿音容仪度宛在耳目后先相禅若昼夜然敢谓寡陋不圗其传已死而生逾逺弥燿叙奠矢辞如己是报
　　哀唐衢辞【王达】
　　唐衢韩公退之同时人也性耿介落落有大志不妄与人交人亦莫知其所负衢于学发愤研究不少自废然累举不中人咸笑之衢则不以为意也衢能诗诗多悲思激烈而感创读之使人慨然有动于中衢徃徃见人文章有伤激者必大哭涕泗滂沱而弗能已毎与人言论既别发声一号竒韵呜切闻者莫不为之酸鼻人皆以衢善哭而不知其所以哭也独退之识其人赠以诗曰虎有爪兮牛有角虎可搏兮牛可触柰何君独抱竒才手把锄犁饿空谷当今天子急贤良匦函朝出开明光胡不上书自荐达坐令四海如虞唐退之之意讵非以衢之才回出一世而反不逮乎琐琐者邪乐天亦有诗曰贾谊哭时事阮籍悲路岐唐生今亦哭异代而同悲而乐天以谊之才方衢矣旧史附衢于退之传后新史则又削之何君子命薄者有若是之不偶哉吁有人负竒才如贾谊当世既莫知之后世又莫知之不既深可悲乎俾无退之乐天则天地间空生此材矣是以君子贵成人焉天防道者读退之乐天二诗深叹衢之不偶作哀辞于千载之下炷香杯酒酹衢于千载之上仰天大恸衢其知邪凄风西来吾知衢不能不知我心也辞曰兰生于幽谷兮为众秽之所翳玉产于昆岗兮以碔砆为同类匪良玉之靡良兮寡不能敌众嫮之聫势众势之聫兮固己密比而难攻此芳馨之润洁兮幸不掩于匠目之与春风衢乎衢乎尔材虽竒兮何造物之靡通但千载之下识衢之濶兮赖乐天之与韩公世之媕婀谗嫉挤人于极地者读二公之诗兮乌知其不额泚而心懜

　　明文海巻四百七十三
　　钦定四库全书
　　明文海巻四百七十四　　　余姚黄宗羲编哀文二
　　祭刘忠台文【成器】
　　于乎先生龙逄为行兮比干为心纾忠竭志兮日月照临慨前代任阉竖之失德痛当今复因循而蹈袭伏阙抗防太息掩泣帝曰汝嘉实感睿衷惟彼羣奸切齿相从幽之锦衣肆其鞫凶龙逄防祸兮比干菹醢云霏霏其承宇兮天髙髙而莫予宰顾虀粉之是甘兮羌时事之可慨予防稽之后生兮颇忠义之是懐鉴徃事犹感慨兮肠一日而九回侧闻先生之死兮又奚啻乎七哀扣帝阍其无路兮徒烦寃而陨涕楚些而招防兮吊汨罗以为计于是割鸡酾酒望风奠祭惧防于家登彼龙崖石齿齿兮竹松闲闲去天日其咫尺兮将英防之可攀恭载拜以长恸兮跽敷袵以陈告惟蹇蹇以自完兮得死所其奚悼顾弃德而崇奸兮尾日大而不能掉彼阉竖其何诛兮痛庙堂之具臣曷其不扑灭于早兮旤滔天而无津乃首鼠以自保兮独先生之奋身使举朝皆抗扼兮何猖狂之余腐也嗟刚中而无应兮适以快其怒也矻砥柱于洪波兮聊以示此度也视媕婀之流辈兮直惊鸿与脱也生无益于时兮贵且富其何数也吁嗟先生之死兮实知名于孺妇也器谨志以法像兮中心好而非浮慕也或縁此以贾祸兮吾不惕以改其素也
　　祭丁提学玉夫文【邵实】
　　维治十有六年歳次癸亥十月某朔十七日某甲子江西按察副使友生无锡邵某谨遣南昌府学训导董遵以醴脯之奠致祭于故广东按察副使吾友补斋丁先生玉夫之灵而哭且言曰呜呼溺者古之所不吊也玉夫乃死于溺溺其身甚矣举家溺焉而仅遗其一子水哉水哉何太滥于玉夫也哉吾尝观玉夫之平生譬之于水其濒于溺者葢屡矣吾畧言之而玉夫听焉昔在成化乙巳玉夫以进士官中书尝因星变防陈十事先是见素林公以论建寺张后府兼素以救见素先后下狱玉夫危言继之众谓或有濡首之凶赖先帝明圣玉夫得无罪此其濒溺而免者一也玉夫谪普安不便其水土众谓玉夫濡尾之虞纵不在近亦必在乆既而今上即阼移判广信此其濒溺而免者二也玉夫在广信若干年转知兴国又若干年方其劳于州郡吏陵民梗中遭两丧贫病忧辱百患备极衣袽之戒盖兢兢焉而玉夫无恙此其濒溺而免者三也及今一歳两转视学岭南盖出险脱厄而超于困君子曰三年大国之赏庶其在是而乃真死于溺乌乎哀哉向也玉夫溺于世途则王三原援之倪文毅援之非为玉夫为天下也今溺于水亡其身以及其家乃无一援之者或谓世途险于山川岂其然哉虽然玉夫之心固不溺也耿耿者存将托神江湖以指天下之迷乎将假泽星汉以润天下之枯乎抑将树灵砥柱以镇天下之流乎玉夫有知当感于吾言矣西望长江东临太湖天下之水一也坛位其间玉夫其不夷犹中洲扬灵来即耶彭蠡清波吾聊挹之敬酹玉夫于途耳惠泉一勺倾我心曲尚伺他日也呜乎哀哉尚享
　　祭石翁文【李承箕】
　　先生膺聘成化壬寅之秋予省叔父官长安窃自喜必得洒扫左右既而此南彼北相左于徐先生至京师予弟荩卿旦暮谒见先生曰衡有两端道德声利孰轻孰重且问而兄盖知予兄弟倾仰之诚自成化己丑叔父膺官广藩而子弟不得辄出入属州展转数十年之懐也其后壬寅之七年予始得拜先生白沙既而毎有请益惟欲一啓其扃不深其奥待予自得焉而己朝食夕飡寒衣暑服饮酒举杯投壶拥矢一一曲有唱有和不一而足近舍圗新逺或玉台殆七逾月予亦告归性命道徳形气神虚有诗有序指我正途既又四年予致寿具于太夫人风来不薫筑台处之命曰楚云我独静居水月为隣翁适佳景度桥呼云而我三两北径南村交防荣木扶影清濵一日夕而三四见也又三年太夫人没予来赴吊先生滂沱涕泗若不胜丧创祠堂修数世先阡各有记志并属余笔既而得语澁疾两旬始平乃曰我于家事亦云毕矣祥禫之后与子衡山而终老焉岂料不酬此约而至此也又三年客一之以先生疾报至予兄茂卿曰先生厌处烦嚣欲栖烟霞殆示疾欤弟须徃省予一见之始知疾亟非托言焉者先生泣数行下吾亦泣数行下既数日又连与投壶饮酒又窃自喜先生疾自此或愈乎衡山之约不负乎中风之疾世有淹留八九年者有十六七年者未必遽尔也苟诚知其然于防亟之际吾必执其手足以待倐然长逝矣岂料其遽尔邪先生门士请益请业各有知闻发越弛张俨有门户予独戅愚村朴而翁一视之无先后焉岂其得于天机之内者而不可欺以人耀之外哉笔未临纸情巳塞胸不自知其言之乱也
　　瘗旅文【王守仁】
　　维正德四年秋八月三日有吏目云自京来者不知其名氏携一子一仆将之任过龙场投宿土苖家予从篱落间望见之隂雨昏黒欲就问讯北来事不果明早遣人觇之已行矣薄午有人自蜈蚣坡来云一老人死坡下傍两人哭之哀予曰此必吏目死矣伤哉薄暮复有人来云坡下死者二人傍一人坐叹询其状则其子又死矣明早复有人来云见坡下积尸三焉则其仆又死矣呜呼伤哉念其暴骨无主将二童子持畚锸徃瘗之二童子有难色然予曰嘻吾与尔犹彼也二童悯然涕下请徃就其傍山麓为三坎埋之又以只鸡饭三盂嗟吁涕洟而告之曰呜呼伤哉繄何人吾龙场驿丞余姚王守仁也吾与尔皆中土之产吾不知尔郡邑尔乌为乎来为兹山之乎古者重去其乡逰宦不逾千里吾以窜逐而来此宜也尔亦何辜乎闻尔官吏目耳俸不能五斗尔率妻子躬耕可有也乌为乎以五斗而易尔七尺之躯又不足而益以尔子与仆乎呜呼伤哉尔诚恋兹五斗而来则宜忻然就道胡为乎吾昨望见尔容蹙然盖不任其忧者夫冲冐雾露扳援崖壁行万峯之顶饥渇劳顿筋骨疲惫而又瘴疠侵其外忧郁攻其中其能以无死乎吾固知尔之必死然不谓若是其速又不谓尔子尔仆亦遽尔奄忽也皆尔自取谓之何哉吾念尔三骨之无依而来瘗尔乃使吾有无穷之怆也呜呼伤哉纵不尔瘗幽崖之狐成羣隂壑之虺如车轮亦必能葬尔于腹不致乆暴露尔尔既己无知然吾何能为心乎自吾去父母乡国而来此二年矣歴瘴毒而茍能自全以吾未尝一日之戚戚也今悲伤若此是吾为尔者重而自为者轻也吾不宜复为尔悲矣吾为尔歌尔听之曰连峯际天兮飞鸟不通逰子懐乡兮莫知西东莫知西东兮维天则同异域殊方兮环海之中达观随寓兮奚必予宫防兮防兮无悲以痌又以慰之曰吾与尔皆乡土之离兮蛮之人言语不相知兮性命不可期吾苟死于兹兮率尔子仆来从余兮吾与尔遨以嬉兮骖紫彪而乗文螭兮登望故乡而嘘唏兮吾苟获生归兮尔子尔仆尚尔随兮无以无侣悲兮道傍之冢累累兮多中土之流离兮相与呼啸而徘徊兮飱风饮露无尔饥兮朝逰麋鹿暮猿与栖兮尔安尔居兮无为厉于兹墟兮
　　祭王舜卿文【杨慎】
　　古语有之同病相怜同忧相救嗟君我之形踪何斯言之相副忆嘉靖之甲申当金商之辛候昧一鸣以斥仗同三进而及霤嗤防梏之未脱冒瞽言之难奏纷巧言之易如惭面甲之益厚违天顔于咫尺褫龙章于阙右落孤影于清浔下承明于紫宙予孑孑以无依子防防而在疚聫艛于潞水朅啽艺而相叩赴严督以南征怅非狂而东走交呻吟于蓬席忘饘粥于昏昼苦吊影于罔两甘生涯于鼪鼬君违秦而巴僝我去蜀而滇僽哽题绅以分袂各扶伤而携幼恨天隅之一柱望月之几彀捧戎檄以予归喜少城之君逅讶埀白之如新命重碧以话旧嗙喻以无解语聊浪而失读听南音于西林主北道于东阜发孤笑于羣忧伸眉颦于面皱吟江鸿之夜度赋车之晨雊杂懽悲于须臾类栩梦之一宿汨甲鼂以吾行牉兹防之难又望朔风而开襟怪嗣音之不复竟庚子之日斜忽辰巳之相凑丧资斧于旅巢嘅河清于人寿感徒系于匏瓜恻不食于井甃涕却留而己零杯欲奠而先覆呜呼盈万物于两间恒接搆而心鬭何淑贶之罕临而良辰之希遘巾柴车以碧纷防驽骀以未就既贫尼而富虎且芝焚而菼茂岂黔嬴之混施兼造物之垢瞀屈天问其焉陈栁天对兮焉咎惟珵美之莫藏树令名其不仆匊芳声于皎日等尘刼于刻漏慰夫君兮九原庶斯语之不谬声己吞兮何言防来归兮兹侑
　　祭张南园文【杨慎】
　　呜呼九龄起于岭峤公府生于爱州异人必出乎间世竒才岂限于遐陬鸣一时而声百代峻泰岳而光斗牛非文光之衣被笔端之冥搜邪文于宋至今而极析理则若先生之语録举子之讲习叙事则若官府之青簿邮亭之赤厯万口同辞千章共律公痛其思拯其溺乃培以周孔之根柢断以荀孟之斧斤饰以扬马之藻帨揖以班范之光尘岂惜俗士之喋喋宁随学子之宾宾乎是以崇经宗古存乎文演雅正情存乎诗氷释理顺条入叶贯存乎博排奡妥帖幽秀古艶存乎竒当德之间人文之盛有先秦之风格驾西汉之鸿辞者实公为之摧防廓清嘘枯吹痍着先鞭列前也呜呼公发迹文部则昌黎曽官之地卿职輶轩则子云所访之司回翔三事之署婆娑九列之仪乃思北海之巻懐追东野之不施咏薖轴于千涧赋轮辐于清漪使霖雨经济韫椟于不试丹青神化韬锷于无为葢英华盛者鲜实硕果盛者披枝造物之所靳而乗除之所宜自古文人同出一轨而于我公乎何咨然而鲐背五福逾乎八龄蝉嫣三世见乎云仍松茂柏承日至川増则又自古文人所享之未曽也呜呼著述富于班马期耋希乎乔松眼中全福谁如我公乎公与先人通家三世同朝衣冠异姓兄弟慎自冲齓拜公丈筵抚顶检镜加膝赏甄朂以六书之学授以正始之篇纳交冢嗣同业共传晨夕亟见寒暑匪迁世讲之懿海内无先自公归田违公廿年朅来罪谪在滇之堙升堂谒公实获愿言问先子之启处拜父执如曩前除以安馆示以新编牛腰束于巻帙蝇头盈于简端解防发覆暴湿熈寒叹先哲之风烈订后进之愚顽喜公之矍铄服公之精专余力尚缀于虞初九百戱頴且及于防三千方拟寿于天鹿忽承讣于笮马奔吊阻于临棺酹奠隔于执斚悬旌过驷之隙蜚翰见龙之野有窀者穸有台者夜公行归矣何羡乎白云帝乡青霞仙厦邪望风悲思揆日缄辞上以为海内斯文悼而下哭吾通家后进之私呜呼我公尚其飨兹
　　祭李黙庵文【何景明】
　　正德十年四月中书舍人何景明闻黙庵先生李公之丧哭之逾旬乃束币为文附其使还告于公之灵曰呜呼古人言感恩易耳知己难也景明于公所以恸悼吁涕不能自巳者匪徒感恩重知巳之难也夫景明昔寓于公是时有毛夫人也公执诗书毛夫人执灯烛昼夜课景明诵读居也视衣食还也馈车马此岂不有父母恩邪是时景明幼孺非有能知也公以成人礼之又日察其言动中善者称于人其所望见又皆可以施之天下百世者不以时世富幸荣慕也公尝盛衣冠入召景明语毛夫人在傍公谓曰汝视予贵耶它日是子贵奚翅予邪然我所重望者匪为能贵巳也呜呼古人谓知己有若此耶白首握手终日语心而不知者何可胜道邪古人曰无徳不报又曰为知己者死今公逝矣毛夫人又先亡矣景明虽欲报而死也无日矣他日纵有能施于汝佐诸子然二尊人又安能知耶矧汝佐诸子又能自大予又安能有施也虽然公所望见予者岂在报耶在望见景明之自能就立耳今虽能取一第为一官使公及见然所自就立者已弗若公所望见者也即它日又有能自就立公又安能知耶矧景明寡昧弗达所自就立欲大于徃日如公所望见者又安能有也呜呼己矣何以酬公之徳而副公之知邪山川伊阻不能弃官赴公丧执纼道轭我懐之悲惟公有灵鉴之已矣呜呼哀哉
　　祭杨五文【杨继盛】
　　呜呼论友于三代之上当取诸缙绅休采之列论友于三代之下当求诸山林草泽农圃工贾之间盖君子小人之迭为隠见毎随时势之盛衰而正人君子之相与惟取其义气孚固要不当必以区区之势位拘也自予登第除南铨始识西泉于贺客中然时犹以为特豁达磊落人耳及予以諌阻马市被罚逺谪虽骨肉至亲亦恶其后于家而拙于官乐其死而幸其不归也西泉乃慰嘉礼送之意反殷于初则其相与之情巳出寻常万万去年春予以狂直排奸被杖系狱其际诚危矣平昔指天论心者惧祸之及己则逺絶之不暇同时交逰者疾名之胜已则非毁之惟恐其不足而素以义气着闻豪杰自负者恨言之侵已且售计投石要功泄愤于权奸之门其孰与我乎西泉乃三视狱中通问不絶其徬徨拯恤之意又殷于初虽龊龊庸赖辈惕以重祸不恤也则与人交游之善视世之以势位相与者其情之厚薄为何如哉西泉之行谊在乡曲闻望在遐迩固难以尽述然即此一节则其立心制行当于三代以上人物中求之矣视世之缙绅贵显随时异情者其人之贤不肖为何如哉二月初载携乃郎慇懃视问握手交语倾倒肺肝相别无几讣音顿至噫不弃我于患难如西泉者几人而又夺之俾孤我于患难之中呜呼痛哉西泉之正人君子使见用于世必能纠合善类不相背负可以同心共道克济时艰纵厄于无位使假之以年必能表励乡邑寛鄙敦薄其挽时俗而跻之三代之上可几也乃竟突然而逝老天何戕善人之酷如是耶世之生理巳絶宜速死而幸免何限乃滥及正人君子如西泉者老天何福善旤淫之不公如是耶毋乃西泉命啬适遭或然之数尔耶抑西泉古直不善媚天尔耶凡此数者皆不可晓狂直粗性甚为不平恨欲飞步太虚亲问老天死果错谬乞使生还更举宜速死而幸免者代之庶可为作善作恶者劝且警也
　　祭武功伯文【并防　史明古】
　　呜呼丙子丁丑之际天理葢几乎熄矣然公不顾杀身灭族之祸起而救之然后君臣父子兄弟之伦一返乎正此盖天生我公以相皇明无疆之祚也功髙受谤逺窜南服乃天下之不幸岂独公之不幸也哉窃尝论之自有生民以来拨乱反正之功惟唐之狄梁与公而己然狄保其身公罹其祸此特出于身存身亡之异耳非智有浅深功有大小也使狄在当时与五王俱存其能免于三思之杀否耶悠悠之谈论人巳然之迹以为监国病笃不日当薨神器自有攸属何必公以生事邀功哉群议附和如出一口呜呼为此説者其亦不仁矣夫大寳不可以乆虚奸雄之人常利国有衅当此之时歴月不朝中外危疑咸惧生变万一有乱臣贼子窥其间则生民之祸未有涯也故公独决大防翊戴先帝宗社危而复安彛伦斁而复正四海乱而复治三光晦而复明此所谓万世之功也而谈者反有以病之其亦不仁矣且唐之武氏年己八十旦莫入地中宗已正位东宫民无异望彼易之昌宗辈直狐鼠耳非有絶伦之材过人之力也张崔之流胡不待其自毙而奉之顾乃旦夕聚谋称兵宫禁汲汲以迎复为哉葢其所虑有与公同也唐之诸臣既不见非于后世则公岂宜得罪于天朝哉今天不佑善竟夺公寿某等荷公之知痛公之殁用敢论公之大节侑此一奠灵其鉴之
　　或谓鉴曰子为此文子将得罪矣且国家授受自有常典徐公岂当预哉盖公假迎复之功以为富贵之资尔呜呼是诚何言哉夫君臣大节根于天性苟利社稷当死生以之岂有见其危难而顾利害以为身谋也顾利害以为身谋此乃妾妇也非大臣也当此之际衅隙既成三宫之情不通中外危疑人心汹汹咸不自保而二三用事大臣以预飬立太子之防咸惧得罪于先帝其无推戴之意审矣故有选立皇储圗为自立之计者不一而止一时羣有司百执事之人方将仰承俯就之不遑尚敢措异议于其间哉而先皇帝在幽闭之中至穴墙以通饮食势同狴牢于时外之君臣惟惧垣墙之不髙扃鐍之不固方日夜密谋而外求君簒弑之祸将日寻矣然幸而奸谋之不遂者宗社之灵故耳然自古臣弑其君子弑其父者皆以身处危疑而然彼乱臣贼子岂忍为是恶逆者哉特以偪于事势不得不为此以絶人望耳攷诸史册班班可见故华督之弑宋殇子翚之弑鲁隠髙渠弥之弑郑昭南宫万之弑宋闵庆父之弑子般商臣之弑楚成李兊之弑主父刘劭之弑义隆皆以得罪畏诛姑欲脱死于一时也然则先帝当此之时岂不谓之至危而极殆乎而公奋不顾身决此一防翊卫先帝出险难之中尊居九五君临天下以安宗社其功可谓伟矣但以震主之威易生谗谤此正李泌所谓杀身者五不可耳岂公之罪也哉彼妨功害能之臣惟以成败论人而不揆诸理吹毛求疵诬谤百端呜乎惜哉昔宋光宗以疾不能主其父孝宗之丧宰相留正请立皇子嘉王为太子因内批有甚好及退闲之防枢使赵汝愚请太皇太后代行防礼遂拥立嘉王即帝位于重华宫是为寜宗初不请命于其父也然当时不以为邀位后世不以为生事良以安社稷之功大也虽汝愚为权奸所忌诬以谋为不轨挤之以死然不乆复其官爵史册书之以为美谈葢是非之定不于其生前而于其身后也且光宗君父也寜宗臣子也先帝君也兄也景皇臣也弟也以此方之孰重孰轻孰顺孰戾则是非之辨将不待讲説而自明矣鉴之于公虽忝乡郡人品既殊事功亦异何苦而与众説迕哉况国家之典固非庶人所敢议葢痛公之忠诚不白于世不胜其耿耿而有此将以竢夫后世之知留赵二公者尔虽以此得罪不悔也
　　祭少保公文【徐渭】
　　于乎痛哉公之律已也则当思己之过而人之免乱也则当思公之功今而两不思也遂以罹于凶于乎痛哉公之生也渭既不敢以律己者而奉公于始今其殁也渭又安敢以思功者而望人于终盖其防且贱之若此是以两抱志而无从惟感恩于一盼潜掩涕于蒿蓬
　　祭张太仆文【徐渭】
　　太仆公将以万厯二年十二月之二日内于幽其末交某以十一月之十有二日割羽牲一从以果羞黄流而告之曰嗟乎公之活我也其务合羣喙而为之鸣若齐桓将存江黄温之小国而屡盟鲁宋陈蔡于春秋也其同心戮力而不贰其长公尧夫既遗人以麦矣而文正乐之不问其倾舟也其拳拳于斯事之未了而竟先以徃意其心若放翁志宋土之复已不得见而冀闻于家祭之告一念与一息而俱留也夫以公德于某者若此即使公在某且不知所以自处而公今殁矣将何以为酬也嗟乎此某虽不言而寸心之恒终千古以悠悠也
　　祭少颠文【徐渭】
　　计子与予游适三十年淡如也而独笃于今下狱之七年子其几于反炎凉者耶残于疡而牀且杖十年矣顾饮不废而竟饯徃于酒子其几于忘生死者耶即吾求交于世得此亦难而顾得之方之外耶向来十余日而不死我一送药于子子一问法于我而竟断徃来信耶凡此者皆可痛也而吾日衰矣其尚能痛以泪耶当浇之以酒耶而吾窘囚耶其能外楮与香而别办耶吾待死人耶即死当饮子于地下傥不死而能浇子于塔尖上借如意而击以耶又何如以为情耶子方外士耶又反炎凉者耶忘死生者耶使有知而闻予之言耶其亦悲也耶其不悲也耶












　　明文海巻四百七十四
　　钦定四库全书
　　明文海巻四百七十五　　　余姚黄宗羲编哀文三
　　祭甘泉先生文【何迁】
　　道本无穷谁其尸之必生先知以觉后知乾坤不毁其寄在兹慨自洙泗迹熄濓洛继兴千载邃防旷代可希而再传以徃复蹈支离无以究性命之防夫崇见闻遵途辙依傍门户若足以闲尺度然黙而识之由仁义行见天则而知化育则或辨以毫厘故夫道之不明也儒者何遗论焉奚只窃奥义而助老佛者之为足嗤宋贤既没逾数百载而后先生出先生之学受自江门曰以自然为宗实其渊源乃廓而着之阐密统以诏来世先生固力任焉亦以明觉我者之能开先夫见闻途辙彼所沿习者苐世守乎前言尔先生出而后知此学惟在此心见闻途辙适足以益支离之纠纒先生之言体认天理天理者天所为故曰自然怵惕孺子与物为体孰安排之此我命根茍由前言反身而识之其识以天是之谓黙此机生生仁义时出不离体认而宰万化之原斯于前言乃为蓄德而非以伤烦窃闻先生天质完粹一见江门托以坠绪始也物感不交文义皆废黙坐以观端倪在睇既而疑之放乎随处请于江门曰学如是忘助两忘贞明如立与化周流一致百虑以此复乎自然庶几师传不贰遂奉母命与时变迁委身行义敷教作士必使一物不违六经亲见斯足以明道而悟焚檄以居者之非事天讲筵陈善辟雍育贤机务即戎邦礼明禋虽魁柄不持犹阻于名世之遇合而赞王明膺简任风动乎朝列亦已罄乎力之所得捐爰自立朝至老而及乎天关无一时不讲业无一夫不与善所过必有馆谷有训语周览于燕齐呉越闽楚之区及门而游者三千九百余人而先生畜持不倦年逾耋耄犹走数千里再倚杖于祝融之巅所谓不知老至今见其人彼骇习见愕竒踪以谓只此可以称仙是恶足以窥先生之拳拳盖先生清明如神万縁不染独闻帝则出入游衍终日流通乎昊天明旦羣动隠显之间扶圆景而昭河汉摭英华于百氏析防辞于坟典抽毫涌泉冲口琬琰于凡载籍以来格言大义揆方祛伪注脚悉驱亦以大明乎先王之撰由是以观虽其藏密皜皜不可度思乃发自然于诣极通天地万物而不遗此学复明将使世之学者即心印古不为训诂格式所沈锢明兴以来自先生始岂其防哉至是而后知先生乡也严于静专者立大本而出经纶而其刋落文义将以缉完经而翼徃圣彼以枯寂拟者既失其精神以勲庸病者亦蔀于时防而以泛爱立言为赘抑以知先生所存不徒在是执是以求亦足以依形声而卜底止仅得其似而巳迁方弱冠沈酣传注读先生书未及终篇辄争同异比卒业于成均因摛文以待试先生呀然置先多士乃语周子道通蒋子卿实相属日集顾迁胶执旧闻疑信交臆已而进觌德容退覩行事饮睟盎而气平被仪刑而神醉乃始喟然而起悟言説无闗乎性灵愧口耳靡端于学力倘察见本心以騐合否信沿习之多左盭时引宗防以防同遂忘言而若契于是俯仰今昔自谓得师抠衣牀下昕夕指挥由静基动合一为期有事无事长随之侍席半载稍歴阶梯先生北上迁亦西归再见京邸指劈偲偲虽未能遽达乎语上之境然返支离而闻邃者先生实开之亦坦然其有步趋窃辟防野同方共励辗转歳时何云继志迁乃深省指天自誓惟严顾諟翕放在我虽绪论师説不留胸臆俨跃如于眉端欲罢之而莫去日用糺纷我若无与然后证诸古训若皆陈吾所有而导吾所至故自居深山官二都毎列蠡测禀教罗浮妄意宗防离否有无先生颔之毎报书曰不泥吾説斯乃吾徒间与卿实班驳咨诹先生谕之防雪红炉迁益自信竭才可圗迁在豫章愿闻训语亭铭生生堂记黙识提耳发防手泽可挹曰此吾无穷之托吾将再入武夷见汝川裔迁拜稽首南望下泣驰使逢迎剖中以俟盖先生梦奠之前歳也讵意龙蛇之辰先生永弃俄而逾春讣音乃及嗟乎悲哉造膝几何吟弄是冀岂道不可传抑教难其继纬繣一时摧煎五内谁欤废兴为此乖戾嗟哉悲哉乗化全归先生何心山頺木壊我辈奚亲念真诠之中格渺后死其畴任怅粤山交海以陨涕遡心丧筑室以含情缄哀一奠函丈如临倘英爽兮不昧将谓迁智足以知而学不足承亦或有慨于斯文
　　防葬膳部陈伯符先生哀辞【孙祖】
　　夫死生者造化之期窀穸者神灵之宅先生行矣庶其宅矣顾先生劲气顿于下位壮圗屈于短晷遐名痛于无嗣浸而一棺戢身浸而曽泉闭骨悲感逖迩恸兴戚故况余因縁接事知巳之恩有情同喻冯棺而吊景响难寻望墓而哀松楸堪断犹庶几束刍揽涕叙生平之懐也其辞曰伊夫子之典型值末流之昌披禀百錬以不化抚千丈而无枝固弱志而彊骨岂色厉而腹夷羌翩翩其羽翮冶都士而贞仪披瑞锦以懐香擢水镜于洛漪既珪璋之文府亦桃李之芳蹊排金瓯之阙纪泣玉堦以申规苟择利与近名何荃宰之莫比虽在官其日短实大雅之在兹临龙阪之峻邈载仙舸之渺弥嗟余躬之落拓被夫子之渥私晨奉履而絶倒夕前席而相吹章世寳之髙价昭有道之絶期叹常儿之作遇痛国士之数竒【先生与余书足下素衷蔚藻望之知为世寳与家世父书谈文説理磊磊伟器若布素俭质居然有道也与家尊书兄有佳儿雄文力学固其余事惟是识趋卓立服食清素愿勿以常児目之】虽牙生之非耦顾钟子其曷差指绛帷而有请悬空陇以何为【余尝欲北面称弟子而先生卒捐馆舍因从门人后治丧】怳青简之尚映悲宿草之浸夷羊叩扉于西路阮恸辙于穷岐殆白日而欲寝将没世不可期彼大造之不冯故人事之多诒嗟松摧而鹤捐慜兰湮而芝萎鲜百年之遐龄靡一旦其孑遗吊乐安之壁立惜南阳之幕垂夫谁人而不死先生死乎谁归灵輀蜿其临路灵裯袭而空迟反而真乎潜肂毕天命乎茔斯閟寒泉兮不晓黯荧燎兮何时风飒飒而低扫猿噭噭而傍洏埋弥天以朽壤冀绵神于天逵固蒙亡而粲夭亦式奔而楚思信国家之可惜转风流之相悲搴桃花于水上聊执兰以招之茍盛灵之孔降我税驾而同归
　　哀乞者文【戴洵】
　　嘉靖丁巳年四月作时家新被燬破屋一间风雨不庇衣食荡然得麦饭甚喜乃闻乞声感而哀之云耳
　　伊大钧之播气维众灵之流形均父母乎乾坤胡荣辱之殊名逮形势之反覆奋智力以相并故有贵而且富兮又或贱而且贫彼安居而美食此行乞而零丁于是色如槁灰形若枯枿瓠鉢悬腰鹑结蔽膝或手当其目或杖代其足无地不到何门不入依酣而流涎闻犴号而屏息其求之也凄悲其得之也秒忽葢赢余之无望而聊夤縁以度日呜呼何为其然哉若乃祖积宗累燕翼贻谋自少及长有喜无忧覩陈红而燕溺朋曳白以效尤口不离盏斚耳不离讴身不离楼馆足不及田畴一朝罄尽四顾悠悠任妻孥之离散背乡井而藏羞怅旧欢之己邈托生计于哀求及夫偷儿博徒官私商玩法恣己习以为常阳施隂取自夸彊梁智穷数尽置身圜墙资储籍没配斥逺方纵心计其安施徒望屋而徬徨至若辽右开边闾左兴役掩泪辞家誓心报国奋一矢以加遗衣三属而纒束方主客之纷挐警尘沙之蔽目力创痛以潜逃脱锋刃于交触始畏死而求生终功亏而名辱念故里之尚遥顾行囊之无粟茍道路之得前何嗟来之弗足复有台妙响舞榭纎腰流蘓夜暖香雾晨娇手不知织身不习劳忽顔色之消歇嗟沦落其无聊縁庭除而顾盼维仰首而长号是知事出万端理惟一绪虽命运之不常总骄荒之所致口盈寸而躯六尺兮何冻馁之莫措傥慎持乎初心兮岂颠迷于末路豫子漆身于赵市兮至今有耿光非自罹之故兮虽辱己其何伤何羞恶之尽丧兮甘嘑蹴于膏粱君子寕守正以俟死兮岂偷活于草间呜呼尔则不淑兮尤不尔尤笑奴顔婢膝者之相悦兮反自以为良谋曽富贵之几何兮乃逐逐而不休宁取譬于墦间之齐人兮又奚独于尔而为羞我闻古昔兮稷契伊周一夫不获兮以为己忧四海同春兮民咸嬉以游安得斯人布列于朝廷兮庶无负吾之同胞
　　祭万古斋文【唐顺之】
　　庚寅之歳余客阳羡公来顾余实始识面识面之初遂以知心朱弦白雪相与赏音惟公老成行方志古余也何人自知踈卤岂足禆公辱公节取过则相规善则相许一日过余奉币以告余有二子烦君教诏佛庐仙洞水曲山防携壶担盒与余相邀花木玲珑禽鸟啾啁流目倾耳永日逰遨或时闭门对坐一室竒文共赏疑义与析清言不足或继以奕晨食相逢忽焉日昳余有所徃不告于僮僮来相寻知必在公公命家人为具客食家人不问知余为客绸缪徃复逾四五年曽无一日旷不周旋公训桐庐余赴宫寮心岂不迩其地则遥逮公解官余亦屏居握手一笑欢言如初通家之谊婚媾自此公有女孙以字吾子朋友或言师生之拘公曰何妨古有蔡朱尚期白首赖公劘砺公不我留忽焉厌世属纩以前神气清皛顾谓二子事岂有了荆溪山水昔陪公游余今复来怆公其休死生常理抑又何怪不敢负公恃此心在与公二子敢忘切磋尊闻行知矢言勿磨窀穸在兹举我觞奠叙徃怅命公其我鉴
  </div>
  <div class="pagination">
   <a href="明文海_page130.html">
    上一页
   </a>
   <span>
    ...
   </span>
   <a href="明文海_page126.html">
    126
   </a>
   <a href="明文海_page127.html">
    127
   </a>
   <a href="明文海_page128.html">
    128
   </a>
   <a href="明文海_page129.html">
    129
   </a>
   <a href="明文海_page130.html">
    130
   </a>
   <span class="current-page">
    131
   </span>
   <a href="明文海_page132.html">
    132
   </a>
   <a href="明文海_page133.html">
    133
   </a>
   <a href="明文海_page134.html">
    134
   </a>
   <a href="明文海_page132.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
