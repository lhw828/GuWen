<!DOCTYPE html>
<html>
<head>
    <meta charset="UTF-8">
    <title>文苑英华 - 第 601 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 601 页/共 634 页</h1>
    <div class="content">　　上即位五年正月丞相左仆射太原王公以癸已【一作未】发疾其明日遂薨于位天子震悼慜恻命内谒者诣其室索其所以饮食寝作之端既详其无他状遂赠【一作赙】布帛菽粟率用峻等旣又不塞痛轸之意加内府之绢千疋以赐之为之罢朝三日命兵部侍郎一人持节驾驷马【一无马字】箫皷出自正殿直抵柩前册公为太尉塟有日官给秘噐及就途遣王人亟临视之命羽葆旂常辂车之餙皆及墓俟其返虞鼓声四节于里第而还示不与常制等也其子镇以宗闵晩陪公于相位之末稍窥公之行请铭其烈以垂其后且不宜拒遂铺其荦荦所能言者于金石云于公讳播字明太原人周灵王太子晋之后以歴世爲王因而受氏髙祖满汾州长史生大璡嘉州司马给事中司马生升【一作升非】咸阳县令太子少师少师生恕扬州仓曹叅军尚书左仆射公仆射元子也忠敬而本仁寛明而有制内而敏外肃而和贞元十年举进士第是嵗防贤良以直言校书于集贤殿其言平戎经国之术粲然可举调尉厔防狱首出御史中丞李汶爱之奏为监察御史【阙】云阳丞源咸季以赃免用疑文不冝调而调因谒于台遂捕劾之追奸胥穷律防奏流咸季刑曹郎【一作部】罢所居官给事中以省诏非是夺俸縁而坐罪者甚众自是风声不可遏矣为侍【一无侍字】御史时京兆李实文皇宠【一作所】委能祸福卿士凡其荣衰系所附背举朝迎避其锋公在途而实来揖公移文诋之其词可羞实遂奏公为三原令求其不足于礼以持之公至尹署洎群吏之舘还其邑敬府之礼无不具实旣出其筭反加畏焉县之编于戸者多中贵人前令率不能自爲其政施【一作驰】张牵之公悉召所谓贵人入坐堂中【一当作其】拜曰敬桑梓宜如是也邑人大骇从其所指爲长安令朝廷方恩于頔而以帝女嫁其子民有与于氏苍头同盗人马者前令捕民而纵其苍头公始至县即立取其奴与民均其法知御史杂事京师饥糓起价京西诸侯相率闭粟公移之简书征秦晋泛舟之説西镇惴惴收去条令粟流于秦元和四年为御史中丞嵗中知京兆尹六年为刑部侍郎充塩鉄转运使上言流人防赦而归独丰【一作配】囚爲隔遂无还者请率以七嵗爲竟至今用之寻加福部尚书益以御史大夫又以戸部尚书节度西蜀长庆初觐穆宗言中外之事遂留为刑部尚书复干塩鐡冬拜中书侍郎平章事仍其职匡维激发始以进贤为急上方有意河朔以财赋始出于下【一作方】十一二年公用相印为淮南节度使以其职随之四年言事者谓塩运之设宜留京师用制方上加检校司空去其使未几上念公成法又以使属公加司徒今上践祚急诏征公至即拜左仆射同中书门下平章事仍其使寻兼太清宫使累进爵至太原郡开国公食邑二千戸进阶至金紫光禄大夫年七十二而薨公入官三十二政逮事六帝出綂楚蜀之师入极台宰之尊前后三惣塩铁旣出【一作去】又复几二十年天之所覆地之所载寕有独私于公耶必有以当其然也一署吏苟不犯无能夺其任者嵗时奏课至于荣太史胥次迁亦如之故人用安其为善莫有欺公者虽逺至海裔若惣辔笞捶穷年不死一吏贬一职而羣务自济凡朝廷平淮取郓屠汴下沧景干戈不息者十五六年馈饷资费随其缓急而立办沛然若神给其间沟琵琶导頴河以漕轻舟师人坐受其饱防三门挽沉石以济巨舻关中遂亡其饥荐皇甫鏄之强敏而鏄反短公于上公犹不知上谓其长者论景忠信矫制释【一无此字】逗挠之将期必抵于罪时服其敢深渉徐境导龃龉而为忠槩人曰真宰相噐也权征之外有杂緍率贡内帑号爲羡进贞元中嵗不过十二万緍及公嵗贡百万緍凡国有大征伐不虑其费之有无洎丞相晋公专征讨之事兵食悉出于公公方【一无方字】从容以賛其成及沧景平公有叶力之助自御中丞京兆尹惣赋秉政未尝书笏为记善于啓奏天子不能自守其喜怒公以专志持务宻匡于上行已寡徒不喜伐露由是数帝任遇多被恩泽权利去晋如在诸已人多意公能诡合于时及公持相印与晋国洎一二公同辅于上趋向甚直雅符于道苟所举公是公必扶之即非是公遂嘿嘿不和由是上知公厚重而同列亦耸待之乃见公之所为与向之不知者期公盖甚戾也公旣屈于名而伸于富贵岂非盛德君子神明之所祐耶故夫人清河崔氏给事中锐之女嗣子镇【一作式】前【一前无字】秘书丞砥服名教不以丞相子自居其身次曰冰始叅【一作授】京兆府叅军事其噐甚逺【一作宏噐度逺】公之仲弟曰炎季弟曰起与公三人俱用文学奋于江左西逰长安七中甲乙时议伟之公向【一无向字】殁不防日而起以戸部尚书司国之计门闼之士交【一作咸】来哭贺群吏之执籍繁伙一如公之时其亦于世难求也其从事故相国程公异今荆州相国叚公文昌其他分居中外罗于【一作诸】台阁者不啻三十人铭曰在嵗太和惟帝圣神图任旧台【一作臣】乃相太原维是太原福禄其奔再持化权枢揆聮聮两綂剧藩楚淮蜀坤始自元和公秉货泉歴宪穆敬【一作宪穆敬文】洎【一作顷】兹圣君四帝财征去公孰亲惟煑惟铸惟范惟聚【或作惟聚惟挽】东扫北殄上之所怒带甲百万唯【一作糇】食唯巨俾公尸之不劳而具变通以时物无滞遗【一作阻】纲条一施莫越其规御众以仁中控其机信行恩驰罔有诈欺公之惟扬漕务其将公之留庭职与公并首尾贯聮已二十年相府使符随其兴殂公之敏智显爵自至不纷其外姑真【一作直】其里始承其风畏公之防及与之同泳公之义【一作易】仁人之迹殁而乃炽掲于兹碑不仆不倚
　　故丞相太子少师赠太尉牛公神道碑
　　李　珏
　　天球河图有国之大寳麒麟凤凰王者之嘉瑞方于贤彦即又次焉天佑我唐才杰间出辅时兴化代有其人公讳僧孺字思黯陇西狄道人本子姓汉有牛崇为陇西主簿因家焉代为西州豪族八代祖仕隋为吏部尚书封竒章公佐佑文帝有重名于时高祖鳯及【一无及字】中宗时为春官侍郎掌国史曽祖休克集州刺史赠给事中祖父绍太常博士赠太尉父幼闻华州郑县尉赠太保公七嵗而孤依倚外族周氏岳岳卓卓有老成之风以防礼自处未尝戱弄年十五知先竒章公城南有隋室赐田数顷书千巻乃辞亲肄习孜孜矻矻不舍蚤夜洎【一作自】四五年业成举进士轩然有声时韦崖州【阙】网罗贤隽知公名愿与交公防文徃谒一见如旧由
　　是公卿籍甚名动京师得上第聮以贤良方正举又冠甲科防中盛言时事无有隠避持权者深忌之出为伊阙尉名府贤侯羔鴈继至封章屡荐每为中执事所阻皆不满秩从潞帅郗士羙简授管记三奏不得请竟除河南尉防有次对大寮因言事觧于上前迁监察御史丁太夫人忧服阕除本官转殿中公以文高气直累嵗堙屈问望所属推羙于台阁间入省拜礼部员外郎时孟尚书简有重望以地官贰卿兼领纲宪荐公知杂转都官员外兼侍御史免宪职授考功员外郎集贤学士穆宗即位宰相称其能迁库部郎中掌书命召对与语上德之面赐五品服未几迁中丞每对延英必移时盖言天下事有武将直臣为宿州刺史豪夺聚敛以货数百万厚结权贵公按之为有力者排防不免竟以词坚理直上意廻直臣乃得罪由是上以清直知又面赐金紫拜戸部侍郎时望允【一作允】塞中书令韩以财投分公拒而不受上因他事得【一作知】之愈贤公遂作相持重顾大体不言细事尝谓同列诸相曰致理之本流品为先彛伦攸叙盖谓此也每惜名噐力与同列争方镇以不亷闻【一作问】者輙奏贬以贿赂求进者必阻之先是李司徒逢吉与杜循州元頴同作相穆宗寝疾议建储贰与公不恊后元頴出镇井络逢吉衘之思有释憾于政事堂谓公曰西川前有废邱谋上熟知之来日延英发其事公不知慎勿沮议公曰王导有言吾虽不杀伯仁伯仁由我而死正近此耳又安得不言哉逢吉喑呜而止敬宗年少嗣位公雅善敷奏每言一事必本末陈之上甚倚爱同列挟中助力赫赫妬公之贤公亦思避其鎽三上防求外任上以武昌善地建节幢兼相印以授之旣至问人所病害咸言鄂土踈薄嵗一脩城役工诛茅人用咨怨公黙许心计埏泥范塼未及三年尽换旧制崇墉坚壁人到于今頼之文宗嗣位二年公入觐诏复相位上雅知公名一见恨得之晩防宋相申锡以亷介闻巨奸郑注挟北军势卜射取财货富侔于国忌宋之直隂画诡计诬与藩邸通因内臣而上其变造作似是众皆符防上惊闻激怒下法吏议其罪谏官伏阁争不得公入侍宻啓上意乃寛止于郡佐公实右力今李崖州镇劔南西川上言西蕃别屯以维州降带甲之士甚锐其地要害得之足以壮邉部徐图河湟此其渐也上疑不决下南宫议百执事皆是西川奏公独曰国家近与昆夷软血四镇晏然今若自亏大信犬戎恃众见诘渝盟彼直我曲未可量也上曰丞相之言是诏还维州初德裕承籍地势自负机术公介特素不与之交及是大不平遂成宿憾公与李尚书宗闵同辅政出入殿省进退有度上偏目公曰卿才类霍光异日可属大事公惧满辞位再陈封章宠加端寮出镇淮海不改相印再登将坛扬州当江淮之冲习偷薄之俗公清净简易化人易风俾及五年臻于【一作于】至理仓廪实礼义行刑措政成脱屣归洛优诏屡降雅志不囬拜检校司空东都留守文宗将有大制置大除授必降中使假于他方入皇城宣宻防献可替否如在君前其信重也如此俄以左仆射征王人就赐官告特明异礼公感恩虽厚退身愈坚一对而归不诣相第亦有中阻未谐人情又加相印出为汉南节度使制出上悔之追成命公固辞上曰且不与卿周嵗别出都门特赐清庙噐六事皆范金餙玉如古时制宣曰以卿精忠用以贶别宠待之礼当时无俦公到防州均井税薄地征人用胥悦咸歌来暮武宗初纉极聴信未一行险者乗时而起凶德参防倒置天下事清贤名被斥逐惟公位髙德重最难摇撼□龃龉防至二年属大水壊居人庐舍公以实上闻仇家得以逞志举两汉故事生灾异防免降授太子少师时议不平又还检校司徒兼太子太保俄又改太傅再临东郊刘从諌死刘祯自擅以招义军阻命天兵诛讨五年方尅上喜甚素忌公者媒孽鍜錬诬公与从諌交上怒下诏旬日三贬公至循州长史凿空指鹿四海之士咸寃之公推运逹命恬然如得好官时逾岭越险二年在海上无所苦今上即位大明善恶三迁至少保转少师牵复髙位分司东洛池台琴酒逍遥自娱贤士大夫尚其轨躅未半嵗遘疾薨于东都城南之别墅自婴疾至于捐舘谭笑语言寔居自若口占理命纎悉无遗上闻为之轸悼聮日不视政公卿相吊正人雪涕册赠太尉遣大僚吊祭公端明啇重忠厚诚慤平居私室如见【一作对】大賔不喜释老唯宗儒教早与韩吏部皇甫郎中为文章友其名相上下晩与白少傅刘尚书为诗酒侣其韵无髙卑前后作镇皆佩相印辟署多名难其【一作于】进而勇于退俭必中礼贵而不奢知命逹理保和居易三领大镇接防军以礼貎不至交欢再入中书待枢【一本有宻字】使以公平不容请托有恩必报有讐不校韦崖州于公恩也嫁二女归名士荐长子豋用行李崖州于公讐也恤窜谲之穷途厚供待于逆旅其厚德欤亦难能也夫人同郡辛氏赠仆射秘之女贤明懿淑称于族有子五人曰丛曰蔚能嗣其业皆擢进士第蔚监察御史丛使府恊律曰奉倩洛阳尉二人未知名公以大中戊辰嵗十二月二十九日薨以大中已已嵗五月十九日塟小子不佞早栖门墙考选第叨殊等之科开賔筵忝入幕之吏国士相遇笔札见知周旋欵眷垂三十载刋石表墓【一作德】分也难辞公歴官三十一政作相一十九年逮事六宗光辅四帝承主恩必由直道觧相印实无罪名自少及长不失色于人佐时理家无悖入之货持身斤斤【一作不挠】履道甚夷尝病在髙位者不知止足终日抗论尅期拜章竟不及年俾孤羙志铭曰公之生兮禀星辰公之道兮侔古人【一无此句】公之才兮浑而真公之性兮威且仁公之文兮班马隣公之艺兮游夏均公之俭兮自我身公之简兮无杂賔公之贞兮肃人伦公之愼兮质鬼神公之相兮平如均公为邦兮政如春公不幸兮罹数屯公无辜兮介于循天开日明兮尧舜为君举直措枉兮幽寃必伸牵复髙资兮言旋洛濵逍遥琴筑兮无异隐沦屈指悬车兮歉【一作】然十旬数懐未遂兮羙疹来臻悲纒冕旒兮哀恸缙绅宠赠加等兮冠于台臣有司軄防兮归塟咸秦观者叹息兮国人酸辛袁安余庆兮令嗣兟兟陈寔道广兮门生振振乃纉徽猷兮刻干贞珉碑【阙】　字兮名德长新













　　文苑英华巻八百八十八
　　钦定四库全书
　　文苑英华巻八百八十九　宋　李昉等　编将相七【赠官】
　　御史大夫赠右丞相程行谋神道碑
　　赠右仆射王光谦神道碑
　　赠太师崔倕神道碑
　　御史大夫赠右丞相程行谋神道碑
　　苏　颋
　　御史大夫维弼之副尚书丞相粤官之长若庭坚是勑山甫为式凝纉之【一作以】懋追荣末【一作未】极可也圣皇执象増天报功元老恊斯捧日畴贵将诏颂其羙称用命伯婴与之佐佑存赵立孤可也广平之杰出者公名则字行谋世以字行始终不易源彼二烈泉乎百代门闾当华岳之峯碑阙倚桃林之塞迁自吾祖定成我居作郑人矣曽祖讳庆隋长子令祖讳德淹隋太康令考讳药王皇秋浦令子男树声太崇于官阀令长传业夙振于台揆况一变从道三称靡风乎公神灵特应金火殊发含照灼而更幽蓄坚刚而转锐常谓处山者猛不采藜藿成蹊者芳不言桃李静安独行泛覧羣书以管晏之谋迪训贻典用申韩之法征竒撮要髙深广大尽在是矣志大好学首中甲科初补潞城尉转赵之平棘换虞乡主簿任非待贤居是适用婴酷而罢居防几防率由于至性每不胜哀礼阕入为鄠尉时吴郡顾琮秉铨调餗致公宻啓授万年尉寻迁左肃政台监察御史里行歴二尉【尉字一作殿字】左右肃政丞侍御史廻复防拜周旋五人悉心果孚履尾奚惧獖豕旣制【阙】　　于威弧之张神羊既立挫三思于止戈之武固亦霜驱隼劲露落鹏槯岂避憸言俄招毁议出为幽州司马都督薛讷以元帅综戎仗权公为在端寮设文备甲兵缮食【一作仓】廪绩絶漠以奔严城洞啓迁定州长史未诣軄入除金部郎中景龙六年鸣牝肆孽分宰京邑先屠戚党吏部人相狃狱市皆纷征拜公长安令丕弊不辜大安所属无何除将作少匠少府少监餙蓏【二字疑】爱费闭奢曽不无益而成有豋加七命食千戸俾侯于广平国转刑部侍郎兼检校送王府长史司冦持平以议罪君王好直而请由是用刑不颇为善最乐也明年王正月我后时迈翠华顺动苍驾廵逰幸朔方而经周汉陟河东而观舜禹命公爲蒲州刺史本道按察伟储峙之饶悦股肱之壮期至人于道路寔君子于云天然后抟击守宰澄清中理上因聴政顾侍臣曰江淮之间风气果锐吏诸尤者朕已得之又迁扬州大都督府长史公刈作奸鉏挠法万商利于舟檝三具贞于鼓铸皇念勤矣徴拜鸿胪卿即殿中监国开賔舘威懐柔服之序王列御府备物致用之殷则九卿不如六尚书也公力主财巨细锱铢定豊省翘天地之苏【三字疑】来自西极溢水衡之贯献于北宫擢拜御史大夫朝之纪也夫端以宪軄流为法家含则弊于僶俛竦踊则嫌于激许狂徒【一作徒任】失得且观【一作开】兴替公之度盖不然森貎寡词彼惮严而惴察悮【欵】幽【二字一作防】藏宻我易躁而安动庻物和矣群司晏如加尸益荣金紫宣命赉予虗伫丹青尹政呜呼方恒位事歘谢期頥享年八十有三以开元十四载春之孟庚寅綂日薨于洛阳之审政里第宸极悼焉行必驰组请不释服曷云多矣【一作也】一尚德二尚厚三尚齿四尚旧以革而问遗中使者鸿寳金相【一作医】望自阙逮凶则抚赠左【一作右】丞相衾常【疑】布帛尽萃其家防礼塟数迈超夷等伊我公蹈规悬觧临事黙识至初【疑】为心至公陈力薄骄奢之行卑乃崇髙重明哲之谋尊而夀考匪有伦有要知至知终何以符契于君臣宠灵于存殁古未之効也以贞为谥然与其年暮春壬寅十朋啓茔双表昭归厝于郑之少华原礼也一子镇之防爲尚舍直长禀义方之诲成干裕之能以杖扶后起柴毁孤立凡厥所嗟上之所陨直清而羙者则御史彭城刘彦囬同郡宋询并谓劳人祗服盍承报国闻荐府庭朝夕栋宇遇甚恩结悲盈涕濡相与开陈诏命甄用词藻爰备刋勒宜存妙好顾秩重黎之司日其正兮礼者其不佞乎粗言铭曰
　　程伯休父膺厥命兮我公之贞保氏姓兮我公之德宣歌咏兮至于天官翊明圣兮登以硕老资忠敬兮夀必待终名转盛兮卜而获兆典实令兮呜呼太史秉直少华南映望陪我京还即于郑
　　赠右仆射王光谦神道碑　　权德舆
　　天球白珩产于崇山扣之而清越格人庄士生于隤德用之而大其或含光而耀藏噐不发乃炽而昌是滋百祥蕴而为义方餙而为徽章故太原王公四筮仕而领通邑五追崇而登端右循政茂于官下湛恩集于身后有繇然也公讳光谦字某自东汉鴈门太守泽五代至晋中书令献之坦之葳蕤德名与吉祥【一作禄】侔盛自后魏龙骧将军长社穆侯慧龙五代至隋秘书少监邵以勲华文学复大其门秘书生隋扬州户曹叅军来【宰相世系表作杨州司马孝京】戸曹生皇青州司戸叅军子竒司戸生羙原丞赠太常卿庆贤三代沉晦迈其风训公即太常府君之长子也防而岐嶷长而淳懿絜矩愼独抱仁戴义闳深博辩之学稽古礼文之事炳然含章靡不通贯至若文舒之清脩亷实处冲之剖析防安期之恕懐祖之沉静合是家法而躬行之始以门防受署凡四徙官曰幽州三水潞州潞城二主簿绛州万泉县丞楚州淮隂县令所至之邦二千石必加礼慰荐而公牢譲勇退卑不可逾及为县令也务清净之理而去其烦苦推明诚之本而敎以亷隅一同熈熈生殖阜滋楚风丕变防至齐鲁因喟然曰彼天爵羙禄者在仁义与樽酒而已太邱彭泽岂多秩耶于是放懐于外啬神于内沉研象系之表盘礴天人之际其致知格物不可详已以开元二十九年春正月捐舘舍于淮隂年六十九其明年返塟于河南府偃师县北山之阳夫人博陵崔氏赠愽陵太夫人继夫人陇西李氏后夫人同郡武氏赠彭城郡太夫人餙终三加子贵故也公之才子五人长曰翊以博【一作文】雅典宪亮直方贞【集作直方贞厉】歴御史中丞在防骑常侍刑部吏部二侍郎御史大夫赠户部尚书谥曰忠惠次曰翺吏理详明官河南府翟阳县尉【集作丞】次曰翃循良恺悌勲德茂盛歴辰朗容三州刺史容管经畧使兼御史中丞河中少尹朔方节度留后汾州刺史单于副都防镇武军使徴拜京兆尹寻兼御史大夫再居大理寺卿爲福建观察使入爲太子賔客贞元十二年检校礼部尚书东都留守践履藩垣逾四十年阶至特进爵封本郡次曰向士行清脩为秦州上邽县尉幼曰翽文敏有干裕歴监察御史三原县令著作郎太子仆翺向皆不幸蚤夭翽亦命屈其志而忠惠公太原公惣集休祉为宗工荩臣初忠惠公与肃宗代宗从容言天下事甚众且曰文致太平在正名百軄危言悃愊痛诋【阙】　条防理道坦然章明沃心前席倚以为相者数矣虽位【阙】不致而其遗风直声暴乎天下太原公剖符赋政累刻金石防夷越剧贼开地靖人倅蒲也以沉防销急变防单于也以尺书柔犷俗中外官师淑声流闻保厘尹正式是东夏安危注意未始有极言代德者以公之保【集无保字】道未光而庆下钟惟其有之是以佀之之故也初以忠惠公扈銮辂于岷峨其勤匪懈赠公陇州刺史又以持节印册命专对于北方间关忠力再赠公秘书监后以太原公南服嘉庸三赠公为工部尚书以毂下肃清四赠公为太子少保以闽方报政五赠公为尚书右仆射噫嘻贤人教忠之业令嗣扬名之孝大君追逺之泽是三者可为至矣十七年太原公贞于筮得二月壬寅吉于是备八旒七章鷩冕佩玉之餙博陵彭城二郡太夫人以象服祔焉诏给卤簿官司防事庆灵集于一门光耀被于九原君子然后知积德丰报之不诬矣至若忠惠之子为守臣太原之壻居台司诸孙昌阜冠映圭组则列诸碑隂以备代家斵兹琬琰铭公德羙【集作善】其词曰
　　有匪【集作匪人】君子兮德行醇备蝉聮烜【集作咺】赫兮峻阀义【阙】　灵兮惧腊毒之厚味树风百里兮驰蒲宻之极挚慈和安靖兮阖境如春仲叔容仪兮与古为伦全才不耀兮流庆后昆忠惠旣没兮太原顕尊五加追命兮贲兹壌隼旟龙劔兮以至师长泽流根叶兮恩及漏泉夀堂拱木兮以【集无此字】横苍烟随武可作兮臧孙有后崇冈乐石兮昭晰攸乆吁嗟王公所为不朽
　　故朝防大夫检校尚书吏部郎中兼御史中丞赐紫金鱼袋清河县开国男赠太师崔倕【宰相世系表作倕】神道碑
　　太师名倕字某清河东武城人太公望旣封于营邱子伋嗣侯伋之孙曰穆伯食邑于崔遂以为氏后十四世至秦末东莱侯意如东莱侯之子伯基始居清河又十五叶生琰为魏名臣又九叶生休仕后魏为七兵尚书七兵之弟曰寅为乐安太守公即乐安八代孙始以门子补郑州叅军力行好学于子道以孝闻处伯仲间以友闻读易至编絶以精义闻至德中戎羯猾夏王师出征公少有竒志思因时以自奋乃作伐鲸鲵赋上献旣闻【集有尔矣二字】果噐之防弟五丞相以善言利得幸尽付利权始有塩铁使之目愼选僚属表公为介转临晋县丞处繁应卒铓刄不【集作无】顿府罢再迁至太子司议郎韩晋公时爲户部侍郎掌邦赋急于用材荐公为监察御史主河东租庸之务寻转侍御史充京东平籴使建中初德宗始亲万机储精治本有汉宣与我共治【集作理】之叹谓大臣求可当良二千石者遂以公带本官权知袁州刺史朞月有成诏书扬就加真秩益以金紫居无何韩晋公为丞相制国用思公前绩乃传召之抵京师授检校户部郎中兼侍御史干池塩于蒲脩牢盆谨衡石煎和旣精饴防乃盈商通而至吏惧而循法民不絓网而国用益饶嵗抄防其所入嬴羡什百诏下褒其能转吏部正郎兼御史中丞具加五等之爵方倚以重任天富其材而不遐其福享龄六十有五贞元七年某月某日遘疾终于治所上闻悼之因降愍册赠郑州刺史赉钱三百万以备餙终之礼明年某月某日还塟于成周之师从世墓也累赠至太师夫人陇西李氏汾州司仓叅军咸一之女生才子六人长曰邠及公终【集作卒】时已为左拾遗后至太常卿次曰鄷后至太府卿次曰郾至外台尚书次曰郇今为廷尉次曰鄯至执金吾季曰郸今为太常卿同中书门下平章事惟夫人姑藏冠族以苹蘩组紃辅佐君子为令妻积三十余年以慈俭忠厚训诫诸子为贤母二十有三年当永贞初顺宗践祚泽流自叶长子邠时为词臣草册书以文当进阶遂上防乞移荣于亲优诏允之特封清河郡太君士林耸慕皆自痛其不及邠为太常鄷为大农咸白髪贵绶以奉膳羞诸季各以簮给事左右愉愉然先意无违言世荣者举无与比以子贵累封赠至凉国太夫人元和八年三【集作二】月十六日捐舘舍夀七十有九是嵗某月某日合祔惟太常及尚书既今相国皆有中书舍人为礼部侍郎凡五贡贤能得士百四十有八人言兄弟者许为人瑞崔氏之门六人皆入文昌宫其间三人歴八侍郎统而论之三代卿两连率二翰林学士一执金吾言冠冕者许为世雄与姑臧李范阳卢世为婚媾入于姻党无第二流言阀门者许为时表太常二子亦以才能同入尚书璜为吏部郎为司勲郎其他支孙未登金闺籍者诜诜然鱼贯而进文采【集作业】甚似而孝谨不衰猗欤君子之泽其所从来逺而有光乎开成已未嵗七月甲辰相君受诏于明庭始操国柄仲冬奉常事于家礼成起慕悄然永懐曰古者卿大夫庙有鼎墓有碑皆铭之以纪先德也今备位宰相敢不前人之耿光乃俾家老条白事功咨于学古【集注作士】者征其词尚信也又命宗祝卜柔日告于庙尽诚也仪甚【集作其非】备而敬有余斯所谓逹礼之君子遂刋勒如式掲于道周铭曰奕奕四姓崔为之冠瞻其门墙倬若云汉善积家肥子孙多才如彼榱栋必生徂徕太公之后弥二千祀烱如贯珠焯见图史允太师丕承德基构于其堂亦旣塈茨生逢艰虞戎夏交师献赋伐叛忠存乎词兵兴事丛飞挽四驰歴践剧軄视屯如夷乃主平籴乃分行使治粟为邦其道一致蒲实近地塩为利使车来思刬弊立程吏亷商通嵗倍其赢奏课连最德音褒明就加执法好爵兼荣天赋之才不与夀并生树德本殁扬淑声上闻轸懐侑乐为停赠襚之礼侔于公卿万石贻训根于孝友太邱种德乃稔身后家有令子妻为夀母二十余年人伦之首六子来侍如龙如虎众妇来馈维筐及筥佩玉鸣环交飨庭户申申秩秩不逾矩昔为甲族今为兴门天爵人爵蔚然两尊【集作存】先德防之黙【集作黯】如重云孕和含【集作合】粹濯润本根景亳之源图书之川阳陵帝坛磅礴廽环世安其神世嗣其贤聆德风者拜于碑前


　　文苑英华巻八百八十九
　　钦定四库全书
　　文苑英华卷八百九十　　宋　李昉等　编王爵一【此下三卷英华所编失作者先后今正之】
　　周上柱国齐王宪碑一首
　　唐义阳王李琮碑一首
　　周上柱国齐王宪神道碑　　庾　信
　　昔者轩皇受姓十有四人周室先封十有五国自尔承基纂胄保姓受氏虽复千年一圣终是百世同宗故知昔之东京旣称大【一作炎】汉再受今之周历即是鄷都中兴公讳宪字毗贺突恒州武川人也晋太康之世【一作始】防有黄龙魏孝昌之初奄荒莵太祖以百二诸侯三分天下凾谷先登鸿沟大定功业如此人臣以终公含章天挺命世诞生降太一之神下文昌之宿珠角擅竒山庭表德仪范清冷风神轩举耸动廊庙光华城阙未逾龆齓已议论天下事人或曰是谓弱木一枝【十二字一作天下衣裘裳先能问曰是问谓若木一枝】旁防数国长河一直自然千里风飚欲逺光景将升后魏二年封涪城县开国公时年五嵗也虹蜺满野是废当途之髙鸑鷟鸣岐实始维新之命国家光宅受图钦明秉歴大风初巻长沙始封周元年进爵安城郡公食邑二千户仍授使持节骠骑大将军开府仪同三司开府同于马骏秩拟六卿骠骑等于刘苍位髙三事宗子维城彼多慙色武城二年授使持节大将军都督益夀寕【周书作益寕巴泸】等二十四州诸军事益州刺史改封齐国公食邑万户公时年十有六王武子以上将开府未满立年荀中郎为十用都督才逾弱冠方之于公已为老矣加复营邱负海齐桓公受脤之城岷山导江汉武帝求仙之地自非名陵孤竹声振沉黎岂得南至穆陵西登积石幸无白虎之患寕待黄龙之盟卭筰畏威防卢仰德生为立庙刻石颂功成都有文翁之祀非谓生前汉阳有诸葛之碑止论身后比之今日岂可同年而语哉保定四年与大司马蜀国公围金墉城师临洛浦则广武营奔兵上邙山则河桥路防八川风俗五方名利铁市铜街风飞尘起天和元年徴还行雍牧公以日月之明威神其政漆沮旣从荆岐即乂少阳用事路不喘牛仲秋以殷民无惊水二年拜大司马仍理【一作厘】小冡宰营室殿军噐太监天官以邦国为基是司六典夏官以兵戈为主专谋七德是以噐械填委旣包吴汉之功宫殿峥嵘弥状萧何之法时以白露凉风务闲农隙督兵三万出自宜阳防伏龙之城平姚苌之垒马陵削树魏将路穷平隂聴乌齐师其遁天子冡弟礼绝群公仁义所徃事资道德建德元年进爵为王仍拜大冡宰姫旦封于曲阜不废居中刘交国于彭阳无妨常从岂直周召二南并居师傅晋郑两国俱为卿士而已哉匈奴突于武川爟火通于灞上公述职廵御治兵朔方马邑星飞【一作廻】龙城月动挠犂【出汉书匈奴传一作□桃非】之酒经略不前失烟支之山下马而去东隣逆命反道败德囚箕子于寒库骂文王于玉门天子将有孟津之师召公独议公报以诞应天命克成厥勲昔者秦昭起师于蜀直问张仪晋武用兵于吴惟谋羊祐于是中军无帅佥曰有归五年拜上柱国元戎东讨给王鐡骑二万先袭太原【一作并州】斗建麾兵天离转战虎啸风腾云飞电掩林胡枣栗讵得充饥晋阳荻蒿何能拒防又加王精兵六万长围晋州然后六军星陈万骑雷动中权始及前茅已战自尔即为前锋横行入邺观彼车絓槐本马惊旋泞积甲髙昆阳之城尸封塞富平之水莫不如彼建瓴同斯破竹一朝指挥六合大定是用光昭下武翼亮中都足以摅祖宗之宿愤觧生民之怨黩【疑作雠】方当待彼石闾部斯玉鼓经纬天地光华日月旣而赤乌夹日黄熊入寝实沉无祀桑林不祭宣政元年六月二十八日薨春秋三十有四季友之亡鲁可知矣齐防子雅姜其危哉公噐【一作墙】宇淹旷风神透逺玑镜照林山河容纳置鐏待酌悬钟聴扣声动天下光照四邻武皇帝以介弟懿亲特垂爱友而宻谋竒防加礼敬焉常谓左右曰孔子云自吾有囬门人日亲其齐王之谓也用之作宰则万方恊和用之抚军则四表慑伏岂直臯繇为士国无不仁随防为卿民无群盗爱翫书籍敦崇礼乐【一作典】管入耳则溪谷俱调文雅沿心则烟霞并韵养由百发落鴈吟猨应奉五行绨缃缥帙雍容举止抑扬谈论当世以为楷模搢绅以为轨范则少有壮志颇校兵书水降灵糓城授防飞风长柳月角星眉莫不吟诵在心撰成于手所着兵法凡有五巻六韬九法【一作地】不用吴起旧书三令五申无劳孙武先诫可谓有忠孝焉有壮武焉不自骄矜兼【疑作谦】光下物宋人献玉不贪为宝百成子髙守仁为富不谓以信致欺为善非乐天年不享呜呼哀哉以某年月日塟于石安县洪渎川之里原隰凄怆埋于盛德防年邱陵摇落蕴于才良永矣乃为铭曰
　　悠哉朔方逖矣穷隂山连鸟道【一作羽】地尽林重黎业大伯翳功深胄其积德必有君临大祖拨乱防君有君【一作有功实君功非】廻地轴防动天文犹临赤水尚复黄云诸侯八百天下三分公之挺生寔惟天假翠防臣【疑作神】降文昌星下照于四国充于两社【左传作问于两社】舟檝江河栋梁华夏水通词锋风飞文雅纯深之性地【一作义】极天经忠贞之道事感百灵君亲惟一臣子惟寕忠泉出井孝笋生庭乃宰天官为国之辅是居上将为天之柱乃圣乃神惟文惟武防髙开辟威移云雨九宫神畧三术谟明天离转阵月德廽兵黎阳水骇官渡山惊冀州旣载东原底平溟波欲运弱木将危中峰岳防半海鹏垂凤沉丹穴龙亡黒陂临淄废市东武山移千龄万古英声在斯
　　唐赠陈州刺史义阳王神道碑　张　说
　　昔髙祖之起唐侯革隋命太宗之威四海正万邦作藩帝家用建王国二十一族尧之昭也十有一宗文之穆也王讳琮字某文帝之孙纪王之子龙种异品凤毛秀色仁义天啓德威日就学无不探艺无不防故齐王之以爵推恩周公之子以才分政惣角封义阳郡王弱冠拜归州刺史又守檀州又抚沂州若敖之旧荆人是惩单于之冲胡马自逺淮沂其乂邦国不空遭王运中防投于南海书称大去悯失土之诸侯礼不迯诛议无之王子某年月日遘六道酷吏薨于桂林之野春秋五十神龙之初兴废继絶追赠陈州刺史王生不得志殁受遗荣信乎才之短长不如命之豊约德之轻重不如艺之厚薄古【集作有】矣季子豫州刺史行休髫齓覊旅【集作孤】托身炎厉藐是余庆岿然独存泣血上请迎防逺裔开元四年二月至桂州王同气三人徃偕遇祸殡殓无主封树缺如嵗月茫茫尽为野草【阙】邻母而失处访樵童而莫识议者以为不可复得冝招防而改塟行休拊心苍昊誓不徒还乃扫亭舘设地席洁斋恳恻觊乎幽报遂频夜髣髴【集作象】曲示其端夣□【唐书无此字】王乗舟舟分为两旣而适野见东洲中防因忽悟焉隂隐防明率此类也又灵堂鎻茎一夕自屈管上有三指四迹一竒二并其旁鐡生文理布列成卦众骇其异使善易者张法蓍之曰屈者于文为尸出指者于义为指纵一竒二并三殡近阙【集作阔】若引涡上【集作山】揆之可以察先王之心矣考夣恊卜定处刻辰以某月二十八日于桂城东洲发见神柩举体咸备而一节阙焉行休甚痛惋若身【集作自】毁裂其夜又夣王告在南洛州【唐洛书作南洲】厥明直旧殡而南十有九歩沙洲痕下掘而得之安合如故他日北郭之外又【集无又字】并收二叔父焉于是乎验蓍之有征也孑孑三旐连轴归飞遥遥百越经途瞻叹零桂人士【集无士字】以为羙谈夫至孝潜通精魄昭应虚无之见推歩而有窈冥之体寻求而致虽前志所详未有幽感反覆若斯之昭晰矣以某年月日陪塟于昭陵栢城妃汝南周氏祔焉礼也妃考曰驸马都尉梁郡襄公妣曰临川大长公主宗周胄大君自出左右图史循环法度邦有好逑室无【集作先非】偕老以王之故薨于掖宫初永昌之难王下河南狱妃録司农寺唯有崔【集作方】氏女【集无女字】屝屦布衣徃来供馈徒行顇色伤动人伦中外咨嗟目爲勤孝王之【集无之字】二子配在嶲州及六道使之用刑也长曰行逺以冠就戮次曰行芳以童当舍芳啼号抱行逺乞代兄命旣不见聴固求同尽西南伤之称为死悌君子谓勤孝者仁之厚也死悌者友之难也感神者诚之至也此三者有以见义阳之义方贤妃之内训继体之崇德夫如是淳羙上归乎本朝盛烈延耀乎邦族安可阙而不餙碑版无文而已哉铭曰
　　髙邱白云维尧大理凾谷紫气维周柱史百代福流千龄运起冨有海内贵为天子圣帝才子于穆纪王贤王祚倬哉义阳慎徽九德九德有常允厘三郡三郡以康明夷于飞州崖之下梁木其壊桂林之野不识阡陌无存松槚于以求之人莫知者哀哀孝子眷眷灵夣语妙常閤文防甄仲南洛占从东洲亿中旧穸移偏新棺改赠旣克返亦附山陵卜去其吉神心允慿人非地是迹谢名称青青松栢不不承
　　文苑英华巻八百九十
　　钦定四库全书
　　文苑英华巻八百九十一　宋　李昉等　编王爵二
　　拨川郡王碑一首　　定襄王郭英乂碑一首常山郡王田绪碑一首
　　拨川郡王神道碑　　　　　张　説
　　珠玉无逺而登辇辂之餙寳也松栝无幽而入殿堂之搆材也物贵其用人亦如之拨川王论弓仁者源出于疋末城吐蕃賛普之王族也曾祖賛祖尊父陵代相蕃国号为东賛戎言谓宰曰论因而氏焉公有由余之深识日防之先见陋偏荒之韦毳慕上国之衣冠圣厯二年以所綂吐浑七千帐归于我是嵗吐蕃大下公勤兵境上纵谍招之其吐浑以论家世恩又曰仁人东矣从之者七千人朝家大勲授左玉钤卫将军封酒泉郡开国公食邑二千户国【集作周】语曰犬戎树敦【国语作惇】守终纯固今其俗犷而轻死其法折而不挠故前代无降人中国【集作土】无童仆自公之【集无之字】防身向化首变华风泽潞之间如【集作始】见我州矣若夫河南沙苑坰牧所利每歳氷合敌骑是虞中军必谋于元老亚将固选于时杰神龙三年以为朔方军前锋游奕使景云【集作龙】二年换右骁卫将军开元五年兼归德州都督使皆如故八年迁本卫大将军改朔方节度副大使公之理兵也坚三甲【集作革】利五刃偶拳勇齐足力信赏罚分甘苦六辔如手千夫一心接獯猃犹蚊蚋卧沙塞犹【集作如】袵席犹【疑作斿集作荐】居露食垂二十年雨毕而成师氷泮而休卒寒气入于肌骨夜霜入于须鬓人不堪其勤公不改其节韩公之建三城也公洗兵诺眞之水刷马草心之山以为外斥而叛徒安堵郑卿之和黙啜也公授馆李陵之防致饔光禄之塞以为内侯而賔至如归九姓之乱单于也公四月度碛过白柽林收火防部帐纳多眞种落弥川满野怀惠忘亡漠南诸军韪其计也降户之叛河曲也公千骑奋击万众奔走戡剪畧定师旅方旋而延陁【唐书作跌】复相啸聚上军败于青冈【冈字集作刚岭】元帅没于赤柳涧公越自新堡奔命冦塲嬴粮之徒不满五百凶丑四合众寡万倍公杀牛为垒噉敌为饷决命再宿冲溃重固【集作围】连兵蹑踵千里转战全薛公【集作合薛讷】于河外反知运于冦手朔方诸军壮其战矣研磨之奔也邀于【集作于】黒山口覆其精鋭布思【集作市惠】之背也追至红桃帐掩其辎重乳洎之防刜兰池之狂敌木盘之役【阙】方渠之逋冦凡前后大战数十小战数百筭无遗防兵有全声【集作胜】是以六部迯遁三垂乂宁声露于天下业光华于世【集作代】载信皇威之所加亦武臣之力也故锦衣寳玉允答戎功甲第良田丕承王命【集作丕承锡命】帝锡【二字集作语】其智効累其【集作未甚】优宠黄头黒齿比价齐名积战多疮累劳生疹恩命尚药驰徃诊之晋竪已深秦毉无及十一年四月十五日【集作四月五日】薨于【集作于】位享年六十有六【集无此二字】制赠为拨川王称故国本其志也【集作志其本也】太常议谥曰忠由旧典昭其行也长子云忠【二字集作卢】袭官封继事业次子旧乆特拜郎将十二年四月诏葬于京城之南怀逺人也太常鼓吹介士龙旂虎帐貂【集作□】裘封犛殉马吉凶之义举饰终之物备长安令揔徒以防事鸿胪卿士【集无士字】序賔以观礼哀荣之道着【集作极字】矣君臣之义厚矣有命国史立碑表墓吾尝同寮敢陈【集作昧】遗烈铭曰○黄河接天青海殊壤举世安【集作裕】防俗谁敢倬哉论侯利有攸徃奋飞横絶抟空直上以众欵塞因敌立勲吐浑【集作蕃】万户吟啸成羣精感天地气合风云既封酒泉乃为【集作位】将军朔方隂塞直秉【集作彼】獯猃帝命先锋阚为虓虎上北尸□【集作山北加电】汉南击鼓数年之间【集作十数年间】耀国威武我有师旅将军鞠之我有邉甿将军育之柳涧亡师一劒复之兰池叛国三战覆之武节方壮朝雾【集作露】不待王爵送终宿恩未改时来世往【集作去】人亡物在【集作人物如在】铭勲谥忠以告四海
　　故定襄王郭英乂神道碑　　　元　载
　　维永泰元年十有二月甲子开府仪同三司尚书左【一作右】仆射兼御史大夫劒南节度度支营田观察使成都尹定襄王薨于灵池兵故也夫懿文德者非谓礼君臣正上下其谓经纶大难乎铄武功者非谓鞠师旅威中外其谓翼中兴乎公名英乂字元武赠伊州刺史旰公之烈祖也陇右节度摄御史中丞赠太子太傅知运公之皇考也产云赤亭树勲青海世传良将载在国史公河岳之粹将相之器学劒轻短后缦缨读书重金版玉匮天寳二载方筮仕辕门累授左武卫大将军节度凉国公见之曰代吾节制者必此子也其后十年累代凉公为节度矣禄山之乱中原也二圣伪游三秦贼据汧岐重镇非公不可制授公秦州都督兼御史中丞陇右采访使未几贼将髙嵩长驱幽燕深入汧陇公外申郊劳内设庭宴飨未属厌兵已合围贼党数千应时剪防繇是虏镝不鸣于陇外皇舆始都于雍上至德二年诏公为凤翔太守转西平太守加陇右节度兼御史大夫吐蕃之逼西河也诸冦以坚甲乗城我以偏师遇敌胜在于【一作不】战利当用竒选骁骑以袭虚张疑兵以应鋭前冲未及于龙岛后劲已覆于枭巢邉防昼至敌围夜溃进封西河郡公思明之防成周也南入陈蔡诏公兼御史大夫綂淮南节钺东捍陜虢诏公兼陜州刺史主阙外旄【一作旌】麾寳应之嵗上乗龙跃之运宠虎臣之绩进户部尚书加开府仪同三司仍捴戎【一作旧】职朝义之走河北也公雷电勇畧风抟劲骑驱熊虎【一作罴】之师开龙虵之阵一战而水破再战而邙山防十年逋冦【一作诛】万里如扫朝廷壮之诏领东京留守又兼河南尹俄拜尚书右仆射封定襄王加实封三百户永泰元年兼集贤待制夏五月天子以劒门巨镇推择收难歴选朝廷惟公是授即日加成都尹东西两川节度兼御史大夫仆射如故是时也入承日月之光出拥风云之气以孙呉为老生以韩彭为儿戯千里为之震动百蛮为之慴畏秋七月西蕃犯境公戎马骤防军人擅还禆将惧诛乗间谋叛公擐甲击鼔单车入深引西山之数骑望东川之外救短兵未接追冦横及虽刃以通中而气犹激射疆吏乗遽闻乎京师上投袂而惊仍【一作弥】加悼惜有以见圣主之深仁重武臣之壮节不问舆尸之过爰旌折首之功以大厯三年正月二十七日诏葬于武功之先茔夫人郑国夫人厐氏礼归敬仲诚及伯宗生则六珈受宠殁则九原同袝嗣子将作少监嘉珍愤积尝胆哀纒泣血餙衬蜀门归魂秦陇【一作旬】力树祁连之冡思崇岘上之碣以载职在史臣业专文律琢石旌羙俾奋大猷其辞曰○否遘天地运钟云雷定襄与时而来躬赴兵难志清国灾推毂陇西士卒云屯拥旄陜东羣冦雷奔五开幕府七凿凶门以寡击众以亡易存六践栢防南宪是张再登八座右揆有光同盟锡土异姓封王勲崇业大位重名扬召对蓬莱作镇梁益秋霜发令春雨流泽望在股肱变生肘腋南围既合短兵未进单骑骤奔群凶兢振血殷朱轮首碎白刃魂归万里悲恸三军踈松蔽日孤冡参云身殁寃气名髙战勲常山郡王田绪神道碑　　　丘　降
　　维天以五星辨经纪维人以五常垂教化奉天者皇王牧民者侯伯故五星失次舍而天纲乖五常悖伦理而人纪壊非夫人神厌祸天地合德俾降英杰以静邦家则无以正纲纪成教化矣皇唐九叶今上驭厯之五载得佐命戡难之臣曰田公讳绪字某北平卢龙人也系自唐虞盛德载世祚于全齐醇仁酣和衰周鼎迁嬴璧返刘项角逐正者得之则齐王横去国陨身与义终始议郎畴立功逃赏兴让淳浇十数世家于北邉议郎即公之十五代祖也至皇郑州别驾璟生公大王父安东副都防赠户部尚书有遮敌防塞之勲而生不登贵位加之以齐王之秉节【一作义】议郎之遗荣濬源茂本故尚书克生太尉承嗣歴检校户部尚书兼御史大夫魏慱贝相沧德州节度度支【一作支度】营田观察处置等使尚书左仆射司空同中书门下平章事兼魏州大都督府长史封鴈门郡王殁赠太保累赠太傅复魏州大都督公太傅第六子也乘博厚之庆得坚刚之气君臣之大节理乱之形兆寔天赋不言而知侯王之姿见于童孺太傅朗识异而噐焉以诸侯之嫡拜京兆府叅军兼五领骑士深得将畧呜弓上马雄棱挺然无何太尉寝疾以或措置故事不归于公圣朝载懐辑绥永顾勲绩爰命从子俾侯于蕃既履四封乃迁六官【一有休字】付畀于天威惠在已主恩宠章赫赫煌煌孝未昭而忠隳正不悟而邪及志惟悖德动则无名是以河朔尘飞陇右雾塞青兖既叶幽冀未【一作不】同见多垒于魏郊发天兵于陇坻旷日持乆连年不平履危者若安处祸者皆乐然相视孰辨其非公断天下之疑逹天下之务以为君亲可报也世德不可坠也犯是二者生将何为于是欷歔涕流冀其感寤靡有虚日而无正言及京师变生翠华顺动人望愈惑坚不可离星【疑】辰之间戎帅薨谢师人将士退迫公理军公清望威名众所欣戴且曰吾先公太傅之冡子也仁而能断严不至残当去祸就福化危使安敢以死请期乎息肩公虽恳辞人实诚奉于是三军之禆将【一作师】列城之守宰及士吏卒伍大和防于旌门之外而聼命焉公乃陈其逆顺晓其利病西向稽颡如对天顔万人欢呼式忭且舞受公相誓如履夷逾【疑作途】曽不崇朝而献状行在于时黄屋南廵于邑濮元凶僣盗于镐京握兵者鳞差失节者踵武公挺身祸败防迹危难扫氛祲之未开定危疑于已变乃分遣寮属结约诸侯廻成德向阙之心合昭义勤王之志虽渔阳之劲悍北敌之猖狂公精诚吁天鋭气蟠地能走马实于魏壤覆朱滔于贝丘希烈势孤贼泚援絶讫于收复经啓自公巍巍硕勲孰与公比由是防书上闻未几而降优诏拜魏博节度管内支度营田观察处置等使银青光禄大夫魏州大都督长史兼御史大夫君臣之契运昭泰之符千载一时烛见兹日及六龙驾还九有风清然后议刑赏颁庆赐则公之茂绩结于宸即日加工部尚书节度等使如故上复以麾幢之任贤贤也腹心是托亲亲也亲贤之选简于帝心赐公姻戚尚嘉诚长公主公主肃宗文明武德皇帝之孙代宗睿文孝武皇帝之子今上之妹玉润贞质兰芳粹容德配元臣道光卿族降自九天归于列藩奨纳忠之诚重劻戴之绩由此见公之宠畀羣后也昔汉张敖曹窋皆因縁戚属称荣主第若公之分茅胙土树牙推毂上自振古迄于圣朝一人而已寻迁尚书右【一作左】仆射特封常山郡王食邑三千户明德也改封鴈门眞食五百户袭庆也公惠训封圻按部师律恢皇威以勉嘉师敷渥泽以润蒸人礼让兴行廪积斯实修整人纪綂和天常夷难戴君每为已任朝廷褒是休烈爰咨弼谐以本官就拜同中书门下平章事公既参庙谋又綂兵柄方将刳祸胎之未兆措理本于永贞张三光之明调六气之府致君尧舜身作防益岂独鎻结燕赵连衡齐鲁嘉言有闻而遽婴寝疾以贞元十有二年四月十日薨于戎府享年六十有三天子震悼不临朝者三日列辟相吊邦人大惨即日诏遣尚书职方员外郎房挺申赙襚之恩备君臣之分追是勲伐册赠司空诏书褒宠礼加常典不逾时而命公令子节度副使兼都知兵马朝散大夫试光禄少卿兼御史大夫季安纂厥戎政式光茂烈虽哀过乎礼而义贵从权宁息魏人藩翰王国禀君之命移孝则忠生而显荣殁有遗祉薫灼今昔在公一门越以某年十月四日葬我公魏州贵乡县金堤乡呉河原迩先太傅之茔礼也呜呼公精彩朗彻志气雄厉性通事表心达化权二十总戎三十作相俾魏慱为顺本功以之髙奉家国于正初孝以之大忠孝斯立福夀攸归向苍生失望国栋斯折今古之恨何胜言哉公有子三人长曰孝和朝散大夫使持节澶州诸军亊澶州刺史兼御史中丞充本州防御使少曰季直朝议郎殿中侍御史内供奉银青光禄大夫检校工部尚书兼魏州大都督府长史御史大夫充魏慱相贝澶卫等六州节度管内支度营田观察处置等使季安公之次子也十五授钺为唐名臣固河山奕叶之封奉贵主慈严之训光阐前烈其不朽欤公左右王家底静藩阃功勲【一作丰功】大畧书于惇史若乃垂休声于开国之地申罔极于元侯之恩刋勒丰碑光显旧壤门人之事也追慕感恩【一有顾字】直而不文其辞曰○三光昏霾两仪否闭爰资英杰用賛开济天人合符斯人命世【其一】塞直卢龙山横紫防元精委输庆发于公其勲惟茂其德惟崇【其二】建中季年两河难作淮圻怙乱燕赵济恶汹汹鲸奔狺狺兽抟【其三】翠华顺动闗右尘飞戎辂载驾苞茅不归且懐疑顾孰就是非【其四】时惟我公防迹艰阻率彼叛徒悉为王旅白日精贯丹诚自许【其五】婪婪燕冦啬祸称兵动摇夏东应援咸京旌旗蔽野犷虏连营【其六】公仗天威修邻叶志忠见于时泰生于否十万奸凶一败涂地【其七】帝嘉殊绩乃授藩维辑宁有土惠训成师威令自肃仁风载驰【其八】乃作宫师【一作六官】眞食茅土穷宠极贵封王尚主恩光显融独映今古【其九】既司右揆爰陟上台皇猷允穆俗阜爰来人望匡弼天胡降灾【其十】册赠司空念深宸扆道则致君人而知子帝命元侯传封四履【其十一】髙坟峩峩先陇之旁河扫通气沙麓连冈殁而可作公其不亡【其十二】












　　文苑英华巻八百九十一
　　钦定四库全书
　　文苑英华巻八百九十二　宋　李昉等　编王爵三
　　泾原主帅南川郡王赠司空刘昌神道碑一首武陵郡王马公神道碑一首
　　南平郡王髙崇文神道碑一首
　　故四鎭北庭行军兼泾原等州节度支度营田等使开府仪同三司检校尚书右仆射使持节泾原诸军事泾州刺史兼御史大夫上柱国南川郡王赠司空刘公神道碑　权德舆
　　惟南川郡王讳昌字公明贞师于安定十六嵗嵗直鹑火夏五月甲子寝疾病考终命制诏襚以司空印绶而吊祠法赠【集作赙】称焉于是内子诸孤宗姻家老尽诚信于内从事大吏伦侯亚旅展匍匐于外叶志防事拂露蓍象数皆得以条陈纤微必蒙于可报以冬十月丁酉还眞宅于京师其原礼也公之先彭城人楚元王交之后防国公基之族孙也大王父全庆皇汴州别驾王父逹徐州长史父庭玉试太常卿赠徐州刺史三代醇静不跻丰禄故天爵覆露发祥于公公角犀鷰颔魁岸硕大思謩泉深盛气阳【礼记作扬注读为阳】休清明以虚受荘重而强立禀于端诚之谓义发于虑宪之谓仁【集有显字】扬天声之谓武节修方任之谓文事再居陪卿三佐列藩以宫尹中执法以骑省亚丞相冬官宗伯比践六职再受钺而一抚封列王爵而食眞赋终于端右餙以论道其初守商丘授彭城下濮阳【阙】宁陵释陈围复梁地【集作野】皆急病肆力威功自着起沮伤以奋击化匡骇为休宁其守不可防其功不可遏投难而智勇俱殖酣战而竒正合发兵法曰有必胜之将书曰存亡在所用其信然乎始从河南【集作东非】节度张介然东讨林胡杀畧居多次从宋州刺史李岑扞城半嵗剧贼遁去又从临淮王光弼汧国公勉每用上効扬于军锋洎刘司徒佐始拥节旄锡宣武之号以族属勲力贾余勇无前凡希烈之自宁陵走汴走蔡以至于死皆公之为贞元三年以偏师八千承诏防塞亦既旋斾俾营甸圻有尤违者连斩以狥天子壮其忠槩未几徴还沃心前席飨醴命宥建行师之节制自禀新书分上相之赋舆留屯便地明年正月进律作藩彤弓甲物采备厚因六郡之气俗用十连之教理入觐宣室请城平凉屹为巨防乃拓故地而乂险走集以御冦徙邑居以便人夷墝埆而制井疆斩荆棘以列逵市货力具举农战交修邉闗弃地宴然富殖长防养老沛然生聚隣有坠师者济之弃甲者纳之凡泾人之所未习者皆优为之泾土之所未产者皆茂遂之昆夷摄【一作慑】詟爟火讫息彼西土轨道繄吾谋实然理命不忘于信实遗章备见其忠悃年止于六十五未极夀宠皇帝之所以恤然加等良有以焉夫人吴国夫人陆氏柔嘉绸直妇道明备长子殿中侍御史赠颍州刺史均教忠能仕不幸蚤夭嗣子右威卫骑曹叅军士泾慤善有驯行与支子右卫率府兵曹叅军士傪洎士良及士和等以德舆尝受面命类泾人声诗馨香始终其传信也熟将篆乐石载徴菲词中郎二碑窃善颂于无愧春秋五例冀终义于后经铭曰○亹亹南川得时经武大君有命式是西土西土濯征众心成城夀甲雕戈泾师以贞隼旗鷩冕泾俗以宁肆厥忠力秉兹义程凡在五符至于白徒制为田庐亦有贾区寔墉寔亩交賛令图嘉生油油比屋愉愉昔誓偏师士皆致果如使臂指可蹈水火孰云危事决胜在我狂猰内讧恶气蒙蒙浊河而南或守或攻陈壁既防夷门乃通时惟南川实冠群公乃分兵符乃镂彛器服物昭庸天休兹至劳勤心力大功利师则严终公惟尽瘁智气发扬昭明下平水土上助神灵辂葆参差丘封峥嵘立此坚石于昭厥声
　　武陵郡王马公神道碑　　　熊执易
　　大唐将军能扶賛神武斩艾不王者曰太尉扶风王薨二十二年而长子蔚州牧御史大夫武陵王钺自朔易归葬于万年铜人原贞元戊寅嵗五月六日克定焉礼也呜呼自代宗末洎今上贞元【二字一作第三元】二纪之间所求乎髙明昌盛之家伯仲肯构之力而能保勲烈于上继事业于下包前庆以滋大食旧德而日新者蔚州有焉公讳某字某其先茂陵人在尧舜揖让之盛则庭坚作士而五刑五流克明伯益作虞而草木鸟兽咸若在殷周质文之极则造父啓风【疑作封】而秦始大宣孟作忠而晋蕃衍此其泉源之奥焉洎炎灵反动伏波为汉室天柱文教中兴南郡为孔门【一作圣】木铎此其祖宗之表焉在皇朝松安嶲鄯四府都督陇右节度加郿鄜三州刺史右武左武二卫大将军扶风公食邑千户赠光禄卿府君讳正会公之曽祖也左司御率府兵曹叅军赠太子少保府君讳晟公之皇父也四镇北庭泾原郑颍等节度使开府仪同三司尚书左仆射知省亊兼御史大夫扶风郡王赠司徒太尉府君讳璘公之烈考也于戯在宗时太尉仗劒万里建绩二府实猎邉陲振扬公阃塞外诸蕃莫不内侮盖神贶灵庆公生伊西寔忠精是感也在肃宗时太尉乃唱大义以逾絶域提一旅以应王师既清西夏乃定有洛功盖郡帅勲在二京公与母弟绩恋于大荒来宁上国覩兹盛业寔勲烈有嗣也在代宗时太尉乃总大兵居上将载云旗控朔陲旄头销于舁糓蚁聚遁于虎落业挥而载气詟戎旃火烈其威金声方革北敌不敢迩邉者十年公实耳目旌门手足闺壸万钟之赋自我以财成七校之雄多予以畅遂寔父蛊裕而天宠浃内行积而公议归也故公自初命四迁至太子左賛善大夫歴光禄少卿左骁卫将军从祖司徒节制太原奏綂中军兵马拜左卫将军武陵王寻加御史丞丁内艰起复右卫将军兼云州刺史大同军使迁代州刺史石岭镇北兵马使代北军使为本道所请复将中军兼御史大夫迁蔚州刺史横野军使代北都知兵马使呜呼公之致身也以言乎天性则挺竒表于劲俗叶嘉庆于神州狥国可以彰忠克家可以明孝以言乎朝容则阶贵冑以綂环卫着通籍以履周行仍朱户可称赫翼宸居是谓严重以言乎邦正则本慈惠以抚三郡导滋殖以厚万人乗塞寝柝智也告终罢市仁也以言乎戎律则尽瘁以被乎战阵戮力以承其师帅书功在代郊【一作书功代从叛】可不曰勇哉啓手足归全可不曰果哉总众美而可覆恤平昔其故【一作如】在方【一作蔼】有茂实谂无媿辞夫人南阳郡樊氏故侍御史衢州别驾晁之女之死之叹母天莫移嗣子前汾州平遥尉澹次泳湘渐汭深免丧之哀心目皆瞿长女归濮阳吴曽次服沙门之教次归汝南周邕泊防女三人婉稚年以室处公之令弟皓右神武军将兼御史中丞禀天防以警紫垣綂禁旅而环黄屋贞忠一德向力帝家存没永违茹哀天壤次晞前太常寺奉礼郎次晔前扬州参军并耀文馆明经盛矣夫光禄之威憺西陲少保之道髙齐俗太尉之神扶圣祚君侯之惠敷朔郊将军之忠卫宸极君子曰田宗三王彼可全矣石氏万石我何谢焉呜呼非夫人明柔慈爱孰抚吾室非爱弟仁厚忠肃孰昌吾族而诸孤能承佐先轨惧陨厥问周爰叔父之仁防载王景行之遗烈敢稽代绪以表道周铭曰□将星有耀烛天煌煌武库多材我宗最良在昔光禄登坛保疆乃拥节旄以扼河湟左袵畏慕右地雄张降及司徒其道大彰遭德孔艰致命一匡既复区夏乃轨豺狼彤弓专征元戎啓行实倡九牧以定四方贤哉长嗣居焉庙堂庸勲是承父子皆王再秉龙韬中军以扬出援鱼符北地周康古人有言遏逸前光令子罔愆继序不忘精腾魄复天望地藏髙坟揭然丰碑在旁雨露既濡松栢苍苍独有代功着于缣缃
　　南平郡王髙崇文神道碑　　韦贯之
　　唯圣奉天刑奋神武振起隆平之运者非得臣无以成其业唯贤抱英略任艰难垂鸿不朽之绩者非偶圣无以展其材故欲理之主兴则佐命之臣出天人之际厥有明之【一作祗】应期感发若合符契皇唐十一叶明天子受位将惩祸于四方天锡以忠武之臣登翊钧衡賛扬威烈此圣贤相遇者以其天人合发之运欤侯谁膺之则南平王其人也公讳崇文其先齐太公之胄自敬仲得姓而望于渤海及容止【齐髙止字子容】奔燕或家于范阳今则为幽潞人也奕世以礼义传家法至公七叶无分居异财化行于乡党开元降制使存慰及旌表门闾者咸至于再曽祖艺朝散大夫试汴州长史祖防试梁州司马赠梁州都督考行晖正议大夫试懐州别驾赠户部尚书咸晦名垂裕庆不在其身公钟天之灵发地之秀膺时之杰起圣之期防观儒书不屑章句雅尚义节制存功名遂学兵钤习骑射术穷秘要艺擅国能天寳末安史之难因投笔砚事平卢军偏禆随镇淮右寳应中代宗避乱陜服公从戎师父赴难行营扈跸还京防勲居最其后智光之称乱隂晋灵曜之俶扰大梁崇义之负固襄汉常卒【疑作率】别部为前锋功冠诸军累官执金吾太常贞元初始授陈许节度都侯及领所部随韩全义镇长武城神防淮南陈许浙右四军同戍公总其侯奄之任临下简肃士众悦而归之寻加开府仪同三司始受蒲璧啓封渤海五年败犬戎于宁州军师书勲授节制之号公亦迁职而进封为王及全义还朝委以留务四迁至御史中丞十四年遂为长斌大使卒伍贯于素纪律明于先令划壤为寨风尘不惊彻田为粮榛荒尽辟讫五六载昆夷不敢东顾边城晏闭二十一年就迁御史大夫自至德已还天下多垒拥旄守土者至五十余镇每主帅就世将吏有得其柄者多假众怗力以求代袭朝廷每不得已因而命之是嵗也西蜀戎师相国韦公其佐刘辟将踵武前事乃拒诏命逼脇使臣围逼梓潼争防劒门之险今上深惟宿将一戎衣以正四方谋于庙堂宰臣杜公黄裳賛定其防因荐公可任大事元年正月拜工部尚书右神防行营节度总防诸将便道南征公之在镇缮甲兵励士卒常如待敌及奉诏而至即日进路三革五刃无不完具前军克劒阁遂觧重围危城载邑失地全复即授东川节制转兵部尚书左丞奋师败衂之余当芟夷焚爇之后拊廵创痏怀辑逋离敷恺悌之仁起常伤之气义勇争奋羸饿者来苏贼众退保鹿头我师进至罗江县相拒半舍自五月至于仲秋小战则小利大战则大利夺其险要挫其鋭气贼乃坚壁不敢争锋然而凭髙阻深绵亘十里我攻彼守众寡相悬候便宜旷嵗月则伤财留费稽我灵诛乃表请济师以图大举及军继至则分命勇鋭入其心腹絶其糇粮介于连垒之中而军焉且俾申谕前诏开约降之路其大将良辅等执送辟子方叔及婿苏强率【一作众】四万余人束手【一作俟】命公乃俘二孽以献释将卒之缚复授以兵俾还龙垒无彼我之虞军吏咸有献疑谓非受降之道公曰彼逆以廹凶威父母妻子为其刼质今既穷归贯死夫何惧哉遂使降众先驱连营旅进辟率余党奔于西山公遣大将髙霞寓郦定进以轻骑追捕及位【疑】于阳【二唐书作羊】灌田辟弃马投江二将倒防而出之遂擒以至械送阙下行献告之礼而戮焉公入成都申禁令无敢侵掠市不改肆农不易亩百姓感悦如霁重隂而熈爱日也又以天子恩泽布于一方胁从诖误者咸宥其罪斩贼将邢泚以狥曰莫如此伪効诚欵隂持两端三军接龢如振尘埃而濯江汉也粤以十月迁检校司空领全蜀十有三州外逹诸蛮成泉安武【一作抚】赐实封三百叚【本传作户】封南平王侍从之臣纪功篆石建碑于鹿头之下盖今相国裴公之词斯为不朽矣是役也师人货费皆仰给有司量估僦直归于幕府凡计缗百四十余万其用未半而冦难平主者请私赢公曰有土实可以奉军国财非所宜隠尽命列上归之县官时蜀之府藏竭无以赏功佐吏请重税编户公曰恩未及而遽徴敛人将不堪但命阅簿书籍逋责得以备用甿不益赋【阙】无敢欺公常欲斥西戎复凉陇自居益部亟以急病为请愿守邉陲天子壮其忠且将附以一面之寄乃授相印仗钺于邠京西诸军都受綂制邉城动洽威惠故以不约而信不令而严居三嵗戎政允理将朝于京既而有疾犹扶强首路则以展軨効驾而大病至焉以元和四年九月二十有五日薨于官享龄六十有四军府哀恸如丧亲戚皇情震悼不听朝者三册赠司徒以米粟布帛有加常等礼官考行諡曰威武明年正月二十日葬我司徒南平王于万年县设奠于国门之外百官成位吊哭以送君臣之义厚矣哀荣之礼备矣夫人董姓汝州长史同弥【一作珍】之女正位中阃佐佑仁贤翟茀未荣鹊巢空在春秋三十有一以大厯十有四年五月一日终元和三年追封郇国洎兹啓殡淮右从公于居嗣子金紫光禄大夫行思王傅上柱国上谷郡开国公食邑二千户士政次子检校秘书监兼御史中丞士荣季子左卫率府胄曹参军士明渐渍义方事由忠孝保持门户克纉家声君子知南平之业为不忘矣惟公气勇烈行易直内器劒距外不矫餙其治戎也持重有节制信赏以劝之明罚以齐之严不近苛竒必合【一作含】正每临敌制变励如猛兽【一作鸷】迅如风雨啓行助雷霆之威断后保阿山之阻故攻无不克守无不固其牧人也使之蚕而衣稼而食不夺其时不竭其力载其清净一与休息故不能亲举而濳饮其得蜀川隆富首冠藩服我以功而居有之是宜保尊荣安暇豫矣然而不屑宠利狥国损躬振髙风激时子文逃禄去病辞第订之于我彼何细四纪事军旅百战成勲庸遭逢盛明升受鼎钺有贤人可大之业张圣后神武之威独立一时我无慙德自廽餙南藩作扞西鄙朝廷以之倚仗四国以之瞻仰贪乱稔祸者窃视惕息彻其邪谋呜呼天不憗遗夺我何速公之冡嫡以贯之常学斯文谬掌书命授以不刋俾传信词采遗烈于世家无慙实録奉孝思之诚托有愧当仁式表新阡永昭神道铭曰○幽朔之都浸辽镇碣气象盘郁英灵峻发克生南平挺为人杰防秉忠壮蹈兹武节韬畧悬觧艺能贯【疑作冠】絶天寳季嵗安史猖獗爰执干橹遂从征伐屡偾豺牙频探虎穴勲名克树爵禄有列惟天因人惟人奉天惟贤希圣惟圣资贤灵命隂隲有开必先自昔多难方隅擅权操兵袭位四纪之年光烁我后雅断精坚将致武训俾夫顽迁蠢尔庸蜀负险专地帝谓南平总戎为帅式遏乱畧辅成吾志南平秉钺如火烈烈取彼凶孽献于天阙式其怙乱必寘夷防万邦震惊九截荒札乐土全蜀任雄一方南平莅止匪居匪康我怀急病整守西疆帝庸嘉信于邠斯镇受委戎綂登荣相印鼎餗方餁干戈未衅任重道逺时行运穷舟移巨壑日下髙舂摧藏壮气恻怆遗忠缛礼归厚明思有融哀哀令嗣克孝惟终篆记乐石昭明世功奋乎千载式是英风



　　文苑英华巻八百九十二
　　钦定四库全书
　　文苑英华巻八百九十三　宋　李昉等　编职官一
　　北省一
　　齐黄门侍郎卢思道碑一首
　　唐紫微侍郎赠黄门监李乂碑一首
　　右散骑常侍徐坚碑一首
　　齐黄门侍郎卢思道碑　　　张　説
　　有齐黄门侍郎范阳卢公讳思道字子行涿州人也其先姜姓世胙东海别为卢氏家于北燕自汉世中郎将植至侍中阳乌徴君之子禀天灵杰承家令轨清明虚又磊落标竒志不诡随行不苟合游必英俊门无尘杂至于求已励学奥道覩探思若泉涌文若春华精微入虚无变化含【集作合】飞动斯固非学徒竭才仰鑚之所逮也事齐歴散骑侍郎以翰林直中书中废复进至给事黄门侍郎待诏文林馆武平末天子緫兵御冦太子监国于晋阳公留综宫朝兼典枢宻及皇舆败绩于外而百寮荡析于内公节义独存侍从趣邺告至行赏授仪同三司入周除御正上士定省归郡郡人祖英伯作难公胁在其旅幽都既平玉石将燎頼元帅宇文公举以旧有令闻引谒因命草露板立就骇其丽异其敏释于齐斧之下楫于郡士之上除掌教上士隋髙祖为丞相也迁武阳太守以母老乞觧职优诏许之后复徴为散骑侍郎奏内史郎事隋开皇六年春秋五十有二终于长安反葬故里凡更臣三代易官十七再降一免二去职八平除擢迁者四而已公处屯安贞赋诗頽饮视得失蔑如也临难无慑在黜无愠危不去主仕不违亲休明有賔礼之盛颠覆无沦胥之祸其大雅者欤夫礼义损益公能言之故与熊安生详定齐礼三坟五典公能读之故与薛道衡侍学诸后公国华人望光照邻邦故所居之朝应对賔客脩辞抗议允执其中故青黄缣二代咸掌大名之下岂诬也哉昔仲尼之后世载文学鲁有游夏楚有屈宋汉兴有贾马王扬后汉有班张崔蔡魏有曹王徐陈应刘晋有潘陆张左孙郭宋齐有顔谢江鲍梁陈有任王何刘沈谢徐庾而北齐有温邢卢薛皆歴代【集作应世】翰林之秀者也吟咏情性纪述事业润色王道发挥圣门天下之人谓之文伯于戱国有校家有塾禄位以劝风雅犹存然千数百年群心相尚竟称者若斯之鲜矣才难不其然乎然则飞黄虚骋百辔遗路鹪【一作鹍】鹏天运万翼无阶文士擅名当时垂声后代亦云乎才力之絶众故尔开皇以来百三十余载天賛唐德生此多士公之孙曰藏用济羙文馆重禄黄门永惟衣冠子孙邑里多改先人封树嵗乆将平乃假词菲才刋石表襚庻乎涉齐地者不薪柳惠之陇过邢山者无惑子产之墓至矣乎卢氏之子其用心也逺矣铭曰
　　彧彧黄门实天生德才盖一世荣闻四国文王既没文在人公为宗匠当朝与能龙跃春霁鳯鸣朝升或颂或变或雅或承理以神合声以妙徴髙视睢涣与君代兴人之云亡十有一纪斯文未防施于孙子新作丰碑德音不已
　　唐紫微侍郎赠黄门监李乂神道碑
　　苏　颋
　　世穪李公德为范言为师行为则事为程于戱彼之四者吾以一贯及值缉熈之运怀广大之业天下谓之登相国践台司竟而此位不跻亦公之誉【一作助】也若季孙何访不对者宣尼季子可法以书者文仲夫如是故闻其风志其道粤未量已公讳乂字尚眞赵房子人也伯人侯昙裔孙侍书劲十一世孙自咎繇虞臣老周史纯嘏之烈清华其冠曽祖彦愽振威将军光州固始令祖惠明弋阳西曹椽熊州司仓书佐父大智阆州新政令公贵达追赠济州刺史以昭孝焉北临代有恒岳东注彭有水【汉地理志赵氏县有水】岂恒之寳之精矣何竒士之不乏而我公诞生欤公防而闵凶弱不好弄十一从学极奥研几十二属词含商咀徴中书令薛元超谓人曰此子必负海内盛名十九郡举茂才防第考功郎刘思立一见又如之调补潞州壶闗婺州武义尉覊云逸而在泥蟠也秩满诣选吏部侍郎苏味道伟藏噐而嗟韫椟也特受蓝田尉又防髙第累迁干封万年尉雍州长【一作刺】史薛季防视事咨谋推诚悦服主画诺而班诏书也擢为监察御史厯殿中侍御平而不颇踈而【一作则】不漏与御火令黄门监渔阳公承防鞠伪发奸除恶刑以矫末礼以教中有若决婺溃痈焚符破玺景龙中叶静能谄谀媚妬权势倾人自谓金鼎可期羽衣而立功劾奏其僻中宗原而宥之不肖者惧不仁者逺无何加朝散大夫迁尚书司勲左司二员外右司郎中中书舍人立义起草司言挥翰盖闲练而芳蔚也遂兼长【一本作长兼按欧阳修书南齐海陵王墓铭题长兼中书侍郎谢晀撰南北史多有此名盖当时兼官之称】昭文馆学士云龙待问天马成歌羣士跃鳞繄公称防太子上即位检校吏部郎中正闗键端也持刀尺审也建是无挠翕然有声二嵗迁黄门侍郎加银青光禄大夫进爵中山郡开国公食邑二千户四嵗转紫微侍郎掌制数月兼刑部尚书明年正除检校尚书校郡国考绩凡二嵗古之迈迹垂宪选贤与能多矣抑扬者或龃龉为心塞黙者或籧篨为貌介无不执执则嫌于偏柔无不通通无恶于善士君子患也公列近臣居常伯则不然秉彛德彻乗【一作垂】理错综平枉梧按伦省忠而公信而顺谋始而作虑先而动明可照肝胆精可析毫芒议必当而刑不放也故邦释令典公敷大猷粗举凡矣圣人迪谟训书简册惟文乎公掌司綍握鈆椠典可常而史不隠也圣人鞠师旅缮甲兵惟武乎公赋其车搜以器居有礼而用有神也圣人讯法约畴事省惟清乎公削烦苛节更筭着诸令而便于宜也圣人核臧否甄黜陟惟明乎公差九牧区五等措诸枉而举于直也夫文武以序清明以成斯事体大与时偕行行之我公则无遗矣呜呼我公何不夀矣明灵罔恤闇忽而殂享年六十开元丙辰嵗仲春癸酉薨于京师宣阳里第旒冕震悼衣冠痛惜秦里奚郑子产乌足拟哉制赠公黄门监绢布三百疋米粟三百石以赙之太常考行曰贞宜矣公每诫其子师于薄葬有子宁等五人并丧过乎慼奉遵先防不敢隳废韦贤业儒竟迁鲁国杜预知礼自表邢山故宁等以其夏丙中卜葬长安细柳原东北望帝京二十有五里偿其志也柩既引户部尚书东平毕构少府监吴郡陆余庆散骑常侍扶风马懐素黄门侍郎清河崔泰之洎紫微侍郎武功苏颋祖于延年门外举觞言曰不还故乡达也别于此路穷也孰云中山宁厥后土非此公之为恸吾谁恸乎服马悲鸣而不前行人涕泣而相向佥以颋者公称知我我谓之甥固尝挥斤见期必使刋石为亊颋则不佞曷于是重相泣谓曰我軰见中山弗堕行弗察察从政弗执利邀宠弗夸毗耀荣无躁求无苟得结友朋义也诲子弟仁也荐贤畏其知闻善若已出急于病让于夷轻于财重于施廼中山之度矣所着文集成六十巻五言之妙一变乎时流便清婉经纶宻致犹乐箫韶工黼黻也至于心凝风味神嬉景华奕碁不孤弦酌相伴乐然有地贵岂在人奈何则亡不可复见因更为长恸俾愚叙之黄门监渔阳公卢公居世有闲散之任与公有范张之宻强学伟词盖撰其实也遂作颂云
　　龙德周史文汉相鼎鼐递袭簮缨相望常山之英水之精代称不乏人惟特生【其一】鲤趋成训敦诗阅史鸿渐于磐陟遐自迩蹔劳州郡俄拾青紫王佐之才一日千里【其二】髙游省门近侍轩墀守位以正行已无私无私伊何惟忠是効以正伊何临事不挠【其三】八座爰践三阶未陟如何不臧景命云极中夜婴疠崇朝孔亟纵壑摧鳞靡霄坠翼【其四】如水之清如玉之贞如衡之平如镜之明应享年以介夀何短晷之先倾晋丧名臣兮羊公见哀于武帝郑有遗爱兮尼父掩泣于侨卿【其五】归无途兮往不返嵗将晏兮逝水逺【一作弥逺】南山南河往不返可奈何日运星廻天长地乆旌芳宣懿无非旧友【其六】
　　故光禄大夫右散骑常侍集贤院学士赠太子少保东海徐文公神道碑　　张九龄
　　夫物之所宗也莫善乎德行道之以明也莫先乎文学人伦以具体为【一作者】难世业以济羙为贵有能兼之者其【一有在字】东海公乎公讳坚字元固其先东海郯人永嘉之后仕业南国因家呉兴焉隋氏平【一作县】陈徙族【一作楚族】入雍今为冯翊人也原其伯繄平水土实佐文命偃王行仁义大啓徐方因国保姓克昌厥后逮乎汉魏间出仁贤十二代祖晋江州刺史顺德简侯宁至五代祖梁直阁将军慈源侯整整生陈始安太守综综生隋延州临眞令方贵方贵生唐果州刺史孝德孝德生唐西台舍人赠礼部尚书齐出入六朝载祀数百文武冠冕存殁光灵训子克家谋孙必复贤风儒行世有其人公即尚书府君之元子也生而濬【一作峻】发黙识经艺粤自童齓则善文言时先府君为沛王侍读公之岐嶷声振平台王闻而延伫与之谈议授简能赋博奕惟贤门客府寮深所厌服奄遭不造十四而孤祖母金城郡君姜太夫人念其聪异诲以志学公遂刻勉诣心精微磅礴九流激昻三变景倩防露实頼愍孙令伯大成抑由祖母上元中遭姜太夫人丧哀几防性制则从礼有感斯絶无声常泪服阕州辟秀才其年登科觧巾补汾州叅军事部送邉糈至于定襄军使王本立素重公才署为管记书奏谋筭悉以咨之坐耀锋芒未尝肯綮寻而换云阳尉万年主簿亲累出为杨府功曹振鳞将抟载跃京毂垂【一作乗】翼逺逝有声东南俄迁太子文学时秘阁群籍大抵讹谬有勑召学士详定公实在焉为之刋缉巻盈二万时辈絶倒伏其博逺寻与李峤等撰三教珠英书成奏御拜司封员外寻加朝散大夫即拜郎中稍迁给事中以公代及文史词不失旧虽居鎻闼尚比纒【一作墨】牵遂除中书舍人君子曰舜之官人也二年勑公修则天圣后实録及文集等絶笔中宗嘉之玺书敦慰赐爵慈源县子赉物五百叚旌良史也迁刑部侍郎【一作郎中】加秩银青光禄大夫转礼部侍郎兼判户部【一有侍郎二字】公乆践朝廷累登省阁旧章必练即事无疑雅不烦文深得大体云防髙议以此归之进封县伯食邑五百户兼昭文馆学士受诏与天竺僧菩隄流至【一作志】译寳积经及柳冲等同脩姓氏系録三教寳眞万族有伦亟见成矣太平公主内秉国权驸马武攸暨外收人望命公至第拒而不行恶夫佞也景云初今上夷乱主鬯东朝宫相四员时难其选二以宰臣兼领一则天子故人任良两宫【一作物官】实在公矣遂除右庻子兼崇文舘学士修史如故进爵东海郡公食邑二千户迁右散骑常侍以本官兼黄门侍郎寻而即眞禄赐同三品爵崇五等道茂两宫利君谋身举代皆誉又以删定格令承恩进爵二等公请回授叔父齐荘帝用懐之遂封荘为长城县子天下义士莫不激昻【一作节】焉侍中岑羲公之姻娅与其聮事深自危惧求典闲司以逺祗悔遂改太子詹事迨羲祸败地絶嫌疑先是不交定王及此不昵岑氏见炎莫附思患预防信逹人也复以亲累出为绛州历永蕲棣衢四郡山川公位【一作立】楚夏异齐【一作同】公政不易宜教以因俗德化归厚人共由之开元中防同京师迁秘书监无何转国子祭酒皇帝乩【古籍字】古崇训开堂集儒以公才学元长命登首席遂令集贤殿修撰又除右常侍以公为学士副丞相燕公知院事绸缪顾问日月献纳渥恩尤及少有其比上将柴于岱宗诏公草其仪注定禋【一作礼】祀之位广配类之仪博文约礼或设或革言出而人伏事立而天从时义逺矣及礼毕承恩特加光禄大夫时置十铨公在分掌程不愆素且无遗才公既賛相谟犹从容讽议大钟必谏【一作链】温树不言啓沃尽规【一作知】实致君于尧舜死生有命空比德于老彭享年若干以开元十七年龙集已已五月丁酉薨于长安攽政里之私第圣人震悼君子称嗟翼日有诏褒赠太子少保赠物若干叚粟若干石特遣【一作降】中使内侍伊鳯祥吊祭而别赐布帛若干端疋俾鸿胪少卿元【一作源】复监防葬事官给鼓吹仪仗太常考行曰文君子曰仁而爱人敏而好学家有荣业绍其弓冶国有大事脩其典章諡之曰文不亦宜乎以其【一作某】年终甲子与夫人故南阳郡夫人合葬于万年县之少陵原之先茔礼也公寛裕有礼温良能断智出于象【一作事】外枢得其环中德之积也厚名之立也大故起自黄绶累践赤墀五省【一作府】推髙连州得最事将时并位【一作名】与才偕莫之夭阏也至于升堂入室探防覩奥动有礼乐之运言有雅颂之声是惟无作作则万物【一作其】和而八音备矣盖尝注史记修晋书续文选大隠传及有文集三十巻皆咨于故实博于遗训古今通变河汉共【一作其】髙或藏名山或升天府亹亹然各得其所呜呼文仲没而其言立子产终而遗爱存公则备焉宜受戬糓保乂厥后代代守之有子曰峻峤防等才以雅着孝以特闻学茂交曽之科防词雄祖考之风格备暦清贯皆立能名三贤德声方贾氏无愧累叶儒训与班门孰多咸瞿瞿如皇皇如昊天不追终身积痛永旧撰实勒诸坟道仆从述者之后敬而伸之乃为铭曰
　　舜命益虞畴功帝俞偃王文教代集【一作及】通儒光华鼎阅【一作伐】出入秦呉门多长者君其最乎【其一】曽是好学果行洵羙日就【一作龙】鳞成风积鹏起黄绶覆篑朱门方轨宫籍正人朝称良史【其二】三入承明五迁外郡道有出处心齐喜愠帝思啓沃国尚师训屡献箴规偏承顾问【其三】居常有异慱而无惑绵蕝孙通诠衡叔则为为镜立言立德故不憖遗左右王国【其四】悼兴旒冕哀结衣簮官供羽仗士惜人琴已矣终古平生德音松枝挂劒碑字生金【其五】


</div>
    <div class="pagination">
<a href="文苑英华_page600.html">上一页</a><span>...</span><a href="文苑英华_page596.html">596</a><a href="文苑英华_page597.html">597</a><a href="文苑英华_page598.html">598</a><a href="文苑英华_page599.html">599</a><a href="文苑英华_page600.html">600</a><span class="current-page">601</span><a href="文苑英华_page602.html">602</a><a href="文苑英华_page603.html">603</a><a href="文苑英华_page604.html">604</a><a href="文苑英华_page605.html">605</a><a href="文苑英华_page606.html">606</a><span>...</span><a href="文苑英华_page602.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
