<!DOCTYPE html>
<html>
<head>
    <meta charset="UTF-8">
    <title>文苑英华 - 第 522 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 522 页/共 634 页</h1>
    <div class="content">　　答周主论和亲事书一首
　　论妓妾改嫁书一首
　　上吏部裴侍郎书一首
　　与亲情书一首
　　与执政书一首
　　劝谕下
　　为蜀道安抚夀光公王季卿与王仁夀书
　　陈子良
　　大唐相国録事叅军正议大夫夀光县开国公王季卿顿首顿首致书隋李将军王仁夀足下夫几者动之微吉凶之先见也君子见几而作不俟终日故能转祸为福改败成功斯乃非常之人能立非常之事信乎此说实有由焉比以隋政失驭主上昏狂或东讨勾丽填尸满海或西征且末曝骨成山法令滋章赋役殷重金玉穷于玩服民力尽于池台饥馑于是荐臻盗贼为之蜂起四海鼎沸天下嗷然生民涂炭万无一在此固将军之所知也岂待繁述哉固知长恶不悛祸盈必灭否终则泰理数皎然当今相王啓圣应天顺民龙飞受图神武作宰拨乱反正大拯黎元四海于是来苏九服所以欵附如珪如璋之士踵武云屯如熊如罴之臣排肩雾合伊吕之俦也韩彭之徒欤莫不咸骋艺能同申智勇共为表里造我国家元首明哉股肱良哉济济巍巍无能名也将军外氏宋国公昔在隋朝功深佐命声侔卫霍道亚萧曹本以无辜枉被诛戮悲戚行路痛结于天而况渭阳之情切于恒品相王志存追逺愍彼寃魂乃赠光禄大夫扬州緫管宋国公可谓封比干之墓式商容之闾【一作庐】以古谓今足为连类其子懐廊今任光禄大夫相府礼曹叅军次子渠师相府賔曹叅军为王爪牙早树勲绩已雪寃耻弥畅昊天将军甥也闻之岂不欣感但季卿之与将军沗是宗友义同昆弟结发投分弹冠比肩俱侍龙楼预陪鹤籥属时君道防天下崩沦众叛亲离莫有固志欲効嵇绍之忠殒身无益空轸袁安之叹流涕何言时事已防智愚同见今承将军拥兵云夣建斾荆门水淹既多疫疠愈甚人无半菽师老则离何不以顺天时早圗富贵爰率所部归我覇朝享荣禄于子孙书功名于竹帛趋履南宫之上徐轮北阙之下鸣钟列鼎佩玉摐金岂不懋欤岂不盛欤时者难值而易失机者在速而不迟成败须臾实由反掌但季卿仰与畴昔交情不踈輙托云禽逺披尺素【一作心瞻】心瞻目击【一作目击之事】请不迟疑愿保垂堂自求多福季夏炎盛体力何如愿恒胜纳逺总戎旅不乃劳神季卿疾弊承乏使蜀寻望入朝冀即来仪谘觏在近无任倾仰谨奉尺书投笔澘然此不多具
　　为崔仆射与朱泚书　　　　于　邵
　　某月日某官某乙谨奏记相公门下羗戎之患盖三代矣秦汉以还怨诈更作详诸旧史抑有前闻今则乗我间衅于兹二纪乱华谋夏腥闻于天贪惏无厌暴殄斯极侵轶我汤沐震惊我兆人十月之初中官驿至宻奉宸翰逺使临边拜受遂行赴敌宜速西山之役寻已加兵将赴急宣不遑啓处所以昼分防食夕惕懐冰关山阻隔信使顿絶北望云阙南驰夣魂近者日有京信方表朝廷清晏虽冦犹外奸而人【欵脱无字】内惊然则回中未静鄜役仍勤相公维岳降灵求岩作辅不学古法知机其神是以圣聪寄扬我武既奉凿门之礼具禀至天之诚折首摧计日我防诗云赫赫南仲猃狁于襄不其盛欤伏以令公勲庸冠世焯见于天受三【一作一非】朝将相之托有万人父母之爱方谢安之体大知邓禹之道相公特禀庙谟龚行天讨分邠宁防距之众兼渔阳贾勇之军偶俱无猜上让下竞用奬王室作为人纲一举而大义全蹔劳而殊功倍以此众战何战不尅以此灭戎何戎不尽其【疑作某】逺承惠顾委分知归感遇因时若此之甚延首北向一心如丹谨遣某官某乙奉记陈不宣某乙顿首再拜
　　谕江陵耆老书　　　　　　刘　蜕
　　太原王生尝移耆老书以江陵故楚也子胥亲逐其君臣夷其坟墓且楚人之所宜怨也而江陵反为之庙世飨其讐谓耆老而防其君父也吾以为不然楚人之性剽【集作慓】悍世【文粹作大】能复其仇讐其后自懐王入武闗楚人怨秦不防干戈况其人之性能防胥之能破其国家而事之乎且今【疑作令】江陵之人牵牛羊而祝【文粹作祀】其庙者将祈年谷而获凶荒祷疾病而得死亡者乎如厚其饩而虚【文粹作虐非】其报则江陵知胥之不可祠【集作祀下同】而不祀矣若果祈年谷而得丰穣祷疾病而获康强有其饩而寻其报则破人之国而居其土辱人之君而受其飨遇一食而自忘楚人之杀其父兄则胥自为无勇也何独江陵之人而忘习讐乎吾以为其庙申包胥之庙也包胥有复楚之功年代逺楚人以子胥尝封诸申故不谓包胥耳不然则子胥何为飨人之食而江陵何为事讐人之神乎耆老得书速易其版曰申胥之庙无使人神皆愧耳
　　与陈【集作移元】徴君书　　　　　皮日休
　　徴君足下行竒操异【集作岐】舍眀天子贤宰相退隐于陵阳踞见青山傲视白云得防不可摇其心荣辱不能动其志桎拲冠冕泥滓禄位甚善甚善茍与足下同道者必汲汲自退名惟恐闻行惟恐显老死为山谷人矣或名欲遗千世【集作载】利欲及当今者闻足下之道可以不进其说耶日休闻古之圣贤无不欲有意于民也茍或退者是时不可正主惛不可晓进则祸退则安斯或隐矣有是者世不可知其名俗不能得其【集有教字】尚惧来世圣人责乎无意于民故也此之谓道隐其次者行不端于巳名不闻于人欲乎仕则惧祸欲乎退则思进必为恠行以动俗诙言以矫物上则邀天子三之命下则取诸侯殷勤之礼甚有百世之风次有当时之誉此之谓名隐其或【集作次】者行有过僻志有深傲饰身不由乎礼乐行巳不在乎是非入其室者唯清风升其牗者惟明月木石然麋鹿然期道家之用以全彼生此之谓性隐然而道隐者贤人也名隐者小人也性隐者野人也有夫尧舜救世禹汤拯乱之心者视道隐之人由夫樵苏之民耳况名与性哉今天下虽无事河湟有黠虏之患岭徼有逋蛮之虞主上焦心灼思晏訽夜谋宰相战栗于岩廊百执奔走于朝右然尚未复贞观开元之大治有致君于唐虞跻民于仁夀者其人则鲜其求则勤纁之聘屡降于山林少微之星但明于霄汉此真足下之所高视也呜呼斯时也山林之间宜倒衣以接礼重趼以应命赴眀天子千年之运成大丈夫万世之业勲名于钟鼎徳着于竹帛【集作油素】可不盛哉夫主上知足下之道乆矣加以郡守荐之宰相誉之虽钖命屡颁而高风转固接物日简入山益深且足下将为道隐乎则道隐者世不可知其名俗不能得其尚足下之名尚矣丹青于世矣岂为【集作谓】道隐哉将为名隠乎则名隠者为恠行以动俗诙言以矫物足下之道伸之而伊防屈之而夷齐岂为【集作谓】名隐哉将为性隐乎则性隐者饰身不由乎礼乐行已不在乎是非足下顷荐名于有司徒【集无此字】客位于侯伯岂为性隐乎然三隐者足下皆出其表复何为而高卧哉如终卧陵阳而不起是废乎古人之道者也仲尼曰素隐行怪后世有述焉吾弗为之也君子遵道而行半涂而废吾弗能已矣君子依乎中庸遯世不见知而不悔夫前二者圣人之所不为足下之学杨墨乎申韩乎何其悖于道也于遯世不见知而不悔则惟【集无此字】舜不为高蹈也舜不为真隐也足下其亦有意乎如纳仆之言翻然而起醒然而用朝廷必处足下于大谏次用足下于宰辅其在大谏也以直气吹日月之翳以正道立天下之根先黜陟于朝廷次按察于侯国其在宰相也外以道宁四夷内以法提百揆俾天地反妖为瑞使隂阳易愆为穣然后以莬乐浪为持节之州昆仑崦嵫作驻跸之地又不知房杜姚宋何人也果是道也【集作果行是道】罄南山之竹不足以书足下之功穷百谷之波不足以注足下之善以足下之风可以叶【集作知】仆之志以仆之道可以发足下之文故不逺千里授书于御者用以吐仆臆中之竒贮也仆之取舍自有方寸异时无望于足下发函之后但起无疑不宣日休再拜
　　宗亲上
　　代梁贞阳侯与荀昻兄弟书
　　徐　陵
　　张佛奴至未枉还告但以劳悒夫兴亡继絶徃帝之通规分灾防患圣王之恒典自敦厐既散诈伪萌生时托亲隣信有浇慝大齐道冠三皇风髙九代仁信之本关于至诚言与之防由于孝徳孤谬防殊奬还嗣本朝勑谕分眀言誓殊重若使邦家克定境内无虞凡广陵歴阳皆许见还白水黄河屡奉然诺彛章礼数莫不优华斯乃不世之殊恩宁是悠【一作循】常之恒事王太尉勲逾吕望徳冠伊衡凡厥英谋筭靡遗防岂容当滔天之巨冦违大国之隆恩计彼贤明必当不尔卿维兄及弟莫非雄才江外风尘不染凶冦贾氏三虎岂独贵于前脩荀家八龙信服在于今日近者州司不道或致流言朝听矜眀已如前及想谋元宰善保良圗【阙】南道主人以相付也见所答东海徐湛书粗具来意昔桓慿莒众文用秦政【疑作攻】是假隣国之威以备非常之变若使江东宰匠具领齐恩时命封疆逺相迎接故当擕诸旧率我賔游朝服簮缨直拜园梁人望国自合水而浮舟齐师言归指沧江而廻斾如其彼相未悟良机将恐戎麾遂践京邑若其求成取败岂谓和风龙马云旗差不相渉一二复令张佛奴口具相见在近此不多及萧渊眀防
　　在北齐与宗室书
　　陵白临淮负海是谓徐州颛顼高阳世有眀徳自兴王啓覇无劳委剑之锋开国承家实飨彤弓之赐其后金柯玉叶霞振云从耆旧通人茂才多士【一作耆旧先贤通人多士】或以天下之贵负石自沉王命之尊拂衣高蹈或熊衣雉制青组朱旗儒盛江东文髙河北或复分齐处鲁移魏居燕瓞虽遥芳枝无逺昔有王如王莽无闗控鹄之宗刘曜刘渊弥非偃龙之族又有朱家别録邾子之苗何氏殊源韩侯之三乌五鹿时事无恒东郭西门迁讹非一吾宗虽广未有骈枝咸自驹王同分才子正以金衡委御玉斗宵亡胡贼慿陵中原倾覆我则供牺牷于东国载【一作奉】主祏于南都二百余年家于杨越此则卢谌不去裴宁仍高官燕秦迟廻乡壌山河有隔叙觏无縁望冀马而增劳瞻賔鸿而永叹昔窦公累世光武称其外家许都遥逺灵王思其旧宅其言虽大可以喻小况在宗亲宁无停眷比【一有同字】月应雩龙星移殷鸟天眀和煦体中何如愿百年之老兴居多福万石之君寒暑清豫其外族忠孝比屋连甍信义勇于干戈诗书甘于酒醴或有渔猎三史纷纶五经都讲开诗生负帙邦君伫徳宁无挂榻之恩【一作思】州将钦风应有题车之命南阳坐啸寄以共治东海行歌资其主【疑作匡】弼梁竦不好徒为大言邓禹平生唯望如此若栖迟偃仰因事丘中桃果三名栗园千树执竿而钓徴聘不来负耒而耕公侯靡屈何其高也盖复休哉如脱推延或迟并问吾阶縁人乏叨簉皇华王事无淹公礼将毕既而扬都荡覆方离猃狁之灾越界风尘复蹈【一作无复】輶轩之礼屏居空舘多歴嵗时舋犯灵祗招延祸罚号慕无穷肝胆屠殒烦寃胸臆不自堪居无心柰何无状柰何自徘徊河朔亟积寒暄风患弥防半体枯废折臂为公虽非羊祜跛足而使无慙郤克固以形如稿木心若死灰匍匐苦庐才有防气夫迷山之客迟遥响于岩崖穷海之賔望孤烟于洲屿况乃宗均鲁卫地匪燕吴车骑相望舟舻朝夕三条不逺五逹非难信乃濶然遂不防问昔桃花之峡长避秦嬴芝草之山遥然沧海犹复渔船可入何况平途不兼旬月劳懐既积輙命行人望之间迟枉归翰傥二三兄弟能敦昭穆之诗求我漳濵幸问刘祯之疾阳春改节并念将宜扶力为书多不诠次陵白
　　答周主论和亲书
　　使人使持节车骑大将军仪同三司大都督治司城使主杜子晖忠军山遂伯使副鲍宏等至省告具懐夫圣【一作树】君眀辟司御兆民则天象地伫育黔首故张旜以徃拭玉而来同在苍生恢宏文武虽毁戈铸防未拟上皇散马休牛载懐偃伯非期与睦忽爽和风奚用殱师信由天讨追寻曩好叹想兼懐言觌今书甫承家难知以冡卿执政擅同渊薮令尹当朝妄专征伐无君之讁俾坠其师无将之诛已从司冦刑名既肃国歩还康希笃亲隣敬开欵若二境交欢俱飨多福八荒期乂良副所懐今遣具位某甲等使不复多述陈某顿首
　　论妓妾改嫁书　　　　　　李　谔
　　臣闻慎终追逺【一作追逺慎终】民【一作人】徳归厚三年无改方称为孝如闻朝【一作大】臣之内有父祖之殁日月未逺【一作乆】子孙无頼便分【一作引】其妓妾嫁卖取财有一于此实损风化妾虽微贱亲承衣履服斩三年古今通式岂容遽裭缞绖强传铅华泣辞灵几之前送付他人之室凢在见者犹致伤心况乎人子能堪斯忍复有朝廷重臣位望通显平生交旧情若弟兄闻其亡殁杳同行路朝闻其死夕规其妾方便求聘以得为限无亷耻之心弃朋友之义且居家治理【一作理务】可移于官既不正私何能賛务【五品以上妻妾不得改醮】
　　一作皆北史本传
　　上吏部裴侍郎书
　　四月一日武功县主簿骆賔王谨【文粹有字】拜书吏部侍郎裴公执事易曰书不尽言言不尽意然则【文粹作义在】理存乎象非书无以达其微词隐乎情非言无以筌其防仆诚鄙人也颇覧前事毎读古【文粹无此字】书见髙堂九仞曽舆有【集作参负】北向之悲积粟万钟季路起【文粹作有】南游之叹未尝不废书辍巻流涕霑衣何者情蓄自【集作于】事符则感形潜于内迹应斯通是用布腹心披【文粹作沥】肝胆【集作是布腹心罄沥肝胆】庻大雅含之量矜小人悃欵之诚惟君侯察焉賔王一艺罕称十年不调进寡金张之援退无毛薛之游亦何尝献防干时髙谈王覇材扬已历抵【文粹作诋】公卿不汲汲于防【集作荣】名不戚戚于卑位盖养亲之故也岂谋身之道哉不圗君侯忽垂过聼礼以弓招之恩任以书记之事拟人则多慙阮瑀入幕则高谢郗超昔闻【二字文粹作夫集无闻字】聂政荆轲刺客之流也田光豫譲烈士之分也咸以势利相倾意气相许尚且捐躯燕赵甘死齐韩今君侯无求【集作知】于下官见接以国士正当陪麾后殿奉节前驱贾余勇以求荣效轻生而答【文粹作报】施所以逡廵于成命踌躇于从事者徒以夙遭不造防丁闵凶老母在堂乆【集本文粹并作常】婴羸恙藜糗【集作藿】无甘防之膳松槚阙迁措之资抚躬存【集作在】亡何心天地故食夣想噬指之恋徒深嵗时蒸尝崩心之痛罔极若仆者固名教中一罪人耳何靣目以奉三军之事乎况属天伦之防奄逾七月违膝下之飬忽已【文粹作至】三年而凶服之制行【集作将】终哀痛【集作疼】之情未泄兴言永慕举目增酸【文粹作伤】夫怨于心【文粹作】者哀声可以应木石感于情者至性可以通神明故徐元直乱【文粹作指】心以求辞李令伯陈情以穷诉上以弃兴王之佐命下以全奉亲之笃诚而蜀主不以为非晋君待之愈【文粹作逾】厚此二者岂贪贫贱恶荣华厌万乗之处【集作交】甘匹夫之辱也盖有不得已者哉至【集作人文粹作傥】有干没为心脂韦成性舍慈亲之色养许眀公【集作至】以驱驰内忘顾复之私外存传防之眷薄骨肉厚荣宠茍背恩为【文粹集本并作以自】効则君侯何以处之而且义士期乎贞夫忠臣出乎孝子既不能推心以奉母亦焉能既【集本文粹并无此字】死节以事人假物议之无嫌实吾斯之未信也况【文粹无此字】流沙一去絶塞千里子怆【集作迷】入塞之魂母切倚门之望既【文粹作就】令欢以卒嵗仰南薰之不赀而使【文粹作更】忧能伤人廹西山而何几君侯情深锡类道恊天经眀恕待人慈心应物傥矜犬马之微愿效乌乌【集作假燕雀】之私情寛其负恩遂其终养则穷魂有望老母知归賔王死罪拜
　　与情亲书
　　风壌一殊山河万里或平生未展或暌索累年存没寂寥吉凶阻絶无由防聚【集作聚泄】每积凄凉近縁之官左【一作佐】任海曲便还故里兾叙宗盟徒有所懐未毕斯愿不意逺劳折简辱逮漂沦虽未叙言蹔如披靣晩夏炎鬰并想履宜賔王疾患忽无况耳【集无此六字】初至乡闾言寻亲故【集作旧友】耆年者化为异物少壮者咸为老翁山川不改旧时丘陇多为陈迹感今懐古抚存悼亡不觉涕之无从也询问子侄彼亦凋零永言伤情増以悲恸虽死生之分同尽此途而存亡之情岂能无恨终朝展接以申濶懐取此月二十日栖桐成礼事过之后始可得行祗叙尚賖倾系何极各愿珍朂还【集作逺】无所诠
　　与执政书　　　　　　　　张　说【集无】
　　说拙于慎身徃年迁流岭外亡亲愁惧痼疾増加比蒙生还曾未数嵗家口在洛身徒入京及丁凶苦不获侍侧比于他人情实不等在礼君亲同贯事君无负事亲有负不能杀身以自咎责乞过祥禫报国非迟三度表请不防矜遂当是文墨不尽【一作宣】苦心投公执事乞为一言闻达不敢守礼抗请直是私情乞【一作先】思若以此情可矜犹兾圣人万一哀悯若将遣越甘心待罪谨状文苑英华巻六百八十六
　　钦定四库全书
　　文苑英华巻六百八十七　宋　李昉等　编宗亲下
　　答严给事书一首　　与从弟评事书一首与表弟卢复书一首　与弟莒书一首
　　交友上
　　与王吴郡僧智书一首　复亲故书一首
　　与夏县崔少府书一首　答李清河书一首与冯宿书一首
　　宗亲下
　　答严给事书　　　　　　　张九龄
　　自出江都【集作郡】慰诲累及情义已积昆弟无逾人生相知可谓厚矣仆方请归养从此告辞防面无期所懐当尽故复畧而言之耳凡为前相所厚者岂必恶人耶仆爰自诸【集作书】生燕公待以族子颇以文章见许不因势利而合但推奬之日不量不才引致掖垣有负时议然则初有超防岂由本心嗷嗷之口曾不是察既不称其服又加之谗间负乗致冦几于不免当此时也若无所容以孤特之身处背憎之地自恠既徃何幸而全追想寒心怳怳发悸严子足下不意而然既而逺出犹有余舋巧言潜构期仆倾危故使者之来怒于心而色于事【一作市】頼于自慎且得【集作幸且】无咎不者吹毛洗垢求其痕疵智【集作势】穷力屈特【集作将】无控告未始作怯事也【一作始未情事也】有为而然以故春中有书薄言求庇足下犹不谅此意以为汲汲于声名而乃约以庄生之言博以东山之法晓导精至诚故人之情向户【集作之】所防有异来防彼二教者忘情灭识无有纒爱故福至不喜祸至不忧今仆飬亲岂复【英华作非】割离恩爱直措心于此地哉正欲惟疾之忧全身逺害故虽在小小敢不兢兢至如自于身心虽复懵昧幸受教于君子亦闻道于古人岂不能少有所适方复屑屑于毁誉之际也管仲尝三战三北而鲍子不以为无勇以其有亲足下宁不我知可【集作而】有此诲且徃者不自量力因縁小妓防干进荏苒歴年固以为运属盛眀朝多君子义能容物而忘其孤陋则不知敝帚之贵末路多艰今专典一州盖幸遇已甚而平生万事为寒暑所移虽忝簮缨若坠泉壑者诚耻令名之不副宠章也昔贾谊才偕管晏言则覇王名重汉廷官止梁傅班固犹云未为不遇况仆【集有拟作】非其伦遇巳过彼顾多慙色岂敢怨而更求欤足下心知当眀义有所在耳尊者慈爱诸下懐宁本乡不欲随官重有离别春秋高矣晨昏乆违仆岂复规规然徼无妄之福任悔恡之动而逈无所恃单孑独立万一蹉跎或逺庭闱朝心不开暮发尽白行巳五十独不知命哉是以冐死抗防乞归侍亲【集作药】一则视膳以展下情二则辞满而无贻忧易曰飞鸟遗之音不宜上宜下盖取此义亦自卜者审也顾恨上负眀主丘山之恩未有涓尘之答下愧知已提奬之力卒无知【集作如】言之効又平生不饰小节茍取虚名使吠声之徒退有后议竟不【集作未】获尽展所有之用以塞罔极之谗碌碌而归不能不耿耿耳古人有从所好者仆亦有心庻承顔之余放性自适轩冕之事亦云傥来林泽之间聊足散虑纵絶后望亦了一生何必﨑岖不平龃龉求入然后为得也去矣严子勉事圣贤傥存平仲乆要之言无惜诗人金玉之问幸甚张九龄白
　　与从弟评事书　　　　　　萧頴士
　　朝得书为正不佳又前意已决难作移改是以又不报吾素志踈野平时尚不求仕进况今岂徼荣禄哉前赴牒追者盖为三道重权兾以畴昔厚眷计议获申惟荐羣才庻其禆益今既一言不见预一士【一作生】荐不行方复规求一中下郡佐而利其禄秩岂在【疑作任】意耶况马坠所伤全未平复方恐便废自是弃人才既不足采而加此疾苦更不复力强耳韦二十五与弟昨言中丞必须相然始下笔才非乐生不望拥篲志力困未堪诣府日日如斯与断莫定来中丞便至责其违阙乃罪不可料【一作】何负使司作此相防古人有言冠一免岂可复加于首吾计决矣之死始【疑作矢】靡惧弟无惑焉再申意二十五官无为咄咄见逼也为胷中最伤心力甚弱书数行便不能仰视昔不因子致跌【疑】交逰早识中丞今海内未静之秋加之疾患伤损不防恩恤过秋覊廹亦知命矣吁何道哉
　　与表弟卢复书　　　　　　李　华
　　八月八日外兄李华敬简卢十五弟则之处秋风渐高路出泗上将诣职役如所料乎徃返劳止当与时俱畅也华疹疾无聊贤姊与诸君寻常耳福卿渐减弟勿忧之与弟别来十余年比闻在代朔之地眀时道举出身乃能上为寡姊下为孤甥求为鴈门主簿束身戎马之间始终无过之地此一难也时方艰危动隔生死骨肉妻子寄在河朔一身万里省姊淮南此二难也防乱以来时多茍且松贞玉粹亦变頺流唯弟卓然介立寒俗文词学问守正不移金石之声泠然在听此三难也五姓之中卢为峻【一作峻】茂根源上古歴世着明降及圣唐仁贤不絶外家陵替稍乆弟其勉之卢氏有谌翁祭法又世以书闻华恨未见弟为广访求也南祖分于何祖帝师今有四房谁各承后弟为华具条流相报也顷撰军器舅神道碑后其房族由来意欲如军器之志广外家之羙令万代闻见不复讨谱牒也华质性钝弱而慕汲黯卜式之直晩嵗思夫子互乡之见林宗贾淑之后若悟此道仁在其中易干【疑作坤】元之说曰含光大品物咸亨大雅曰既明旦哲徳合天徳老氏所夫子即述既自以为戒亦规弟持正也弟正直太过不能容纳时人是以相箴努力无忽近有郑五书信否四姊处得消息无怱怱不次华敬简
　　与弟莒书
　　三兄报汝吾疹疾一定汝忧吾疾今吾将息一一用汝语念汝知之且作判官事中丞叔父小心戒慎不离使司昔田仁任安俱大将军舎人卧马廐中无何诏大将军出征匈奴遣大夫赵禹选大将军官属舍人衣服鲜眀二子冠带顦顇赵禹独与二子言论于禁中即日召见皆拜二千石汝有二子之实未遇赵公之举马廐高眠古今一也又仲尼尝为委吏叹曰富贵如可求虽执鞭之士吾亦为之魏舒为郎官时属沙汰乃襆被而出自言曰当自我始大才当大用如时人不识何为叹愤哉先师曰不患无位患所以立汝能自脩况事叔父吾之休废永无荣耀于伯仲之间自非深仁高义长才厚徳又焉肯惠于朽壌枯木哉莒省吾意当努力也不次三兄报
　　交友上
　　与王吴郡僧智书　　　　徐　陵
　　孤子徐陵顿首昔林宗道主时人多慕徳之賔无忌雄豪天下尽希风之客况复王家沉黙谢氏混名贵公门誉华卿子而秦峯阻夐淅水悠长谘诉无因但用穷结比青葽巳戒白露方漙体中何如愿【阙】康胜邓仲华服衮之年荀令则拥麾之日徒云早逹未可同功今日相方岂不髙视窃承富春顷嵗多难荐臻邑闬皆空黔黎将尽御史旧榻零落不存太傅齐室荒茫无处自神麾所届襁负斯归新屋方华故田斯垦府吏闲坐长史【一作使】诵经督邮无事唯虑吹笛东苞海水俱承幕府之威西泊江沱同仰惟良之化政差邉张何其神也孤子无心腼冐茍郄光隂风疾弥防示有余息恩将公聘穷摈虏庭博望侯极迹于黄河栘中监流滞于沧海自斯以后唯有庸贱本应埋魂赵魏折骨幽并岂意余年复反乡国仰属伊公在亳渭老师周旌贲丘园采拾衡巷遂以哀骀不弃瓮盎无遗还顾庸虚未应偕此窃承君侯过被以光辉屡有吹嘘之言频防荐延之泽故得周行紫阁升降丹墀防污清朝岂不荒愧虽复华隂砥柱帯地穷深嵩高维岳极天为重未可以方斯盛典譬此洪恩年廹桑榆岂期酬报政以川波非逺对奉无因夜夣子长之逰朝覧希道之防浮云西北徒懐魏帝之文行雨东南思假飞山之便穷诚巳结荒系逾深方事祈寒愿加珍纳谨扶力白书迷乏不次孤子徐陵顿首
　　复亲故书　　　　　　　　魏长贤
　　自向者惠书义高志逺谓仆干时非其义自贻悔咎懃懃恳恳诚见故人之心静言再思无忘寤寐仆虽固陋亦尝奉教于君子矣以为士之立身其路不一故有负鼎爼以趣世隐屠钓以待时操筑傅岩之下取履圯桥之上矣或有释赁车而匡覇业委挽辂以定王基由斩祛而见礼因射钩而受相矣或有三黜不移屈身于直道九死不悔甘心于苦节者矣皆奋其泥滓自至于青云虽事有万殊而理终一致推其大要归乎忠者而已矣自顷王室板荡彛伦攸斁大臣持禄而莫谏小臣畏罪而不言虚痛朝危空受主辱匪躬之故徒闻斯语有犯无隐未见其人梅福所以献书朱云所以请劒者也仆之先世传于儒业【一作素】训仆以为子之道厉仆以事君之节今仆之委质有年代矣安可自同于凢庻取笑于儿女哉仆诚不敏愿得锄彼草茅遂兹鸟雀去恶树善不违先训自以身没九泉求仁得仁其谁敢怨但言与不言在我用不用在时若国道方屯时不我与以忠获罪以信见疑贝锦成章青蝇变色良田败于邪径黄金铄于众口穷达运也其如命何吾子忠告之言敢不敬承佳惠然则仆之所懐未可一二与俗人道也投笔而巳夫复何言哉
　　与夏县崔少府书【巳见六百七十三巻】　李　峤
　　答李清河书
　　君白辞间累月益深勤系秋后尚热惟兄动静云云君粗尔推免昨自歴亭路还至临清展一恸于崔氏举目酸咽良不可任变故几何气序遄革旧舘荒毁残蝉悲鸣夫情生于有情之地古人所以登岘山而泪下听隣笛而凄凉诚有以也亡友崔生才高位下盛年夭阏同志遽絶弦之伤有识深埋玉之恨此而可忍孰不可忍其藻缀鲜华姿彩秀举故已乆处【一作趋】大府呈诸水镜可畧言也所未尽者此君防无怙恃终鲜兄弟有田一防桑竹靡树孀姊返室诸甥数门移爱敬之慕以奉之假友悌之欢以临之贫病为感槩之资覉西无学植之半终能抗迹泥滓高歩京华交结尽一时之信文章满谈者之口亦为难矣加以重襟期敦赈施良辰羙景故或自逺而至一爼一觞继以缯纻亦无絶于时所以薄俸不资于目前孤遗【阙】　于身后古人称清吏真不可为者岂徒言防兄仁及遗簮礼缛追赙千古之下凛然而【一作独】高凡百賔寮孰不激节然其悬罄之室所费多端旧业偃师交质他族淹泊已乆又频济施赎庒之余飒尔复尽今授衣附及窀穸有期合门嗷嗷靡所控告亡友卒日惠爱在人吏甿追感道路雪泣而简书是惧赠【一作赗】禭莫申夫所以恶贪饕而征贷贿者岂不慿怙作威紊我公道耶今则异于是积东里之仁既将万化同尽企江西之润方为万口所悬适足以重仁防而敦教义也惟兄实深图之傥一言辱及羣愿获申岂惟崔氏独受其赐亦二三朋友所佩服焉幸甚幸甚眀日西上不果拜辞伏惟珍重
　　与【集作答】冯宿书　　　　　　韩　愈
　　垂示仆所阙非情之至仆安得闻此言朋友道缺絶乆矣无有相箴规磨切之道仆何幸乃复得吾子仆常闵时俗人有耳而不自闻其过懔懔然唯恐已之不自闻也而今而后有望于吾子矣然足下与仆交乆仆之所守足下之所熟知在京城时嚣嚣之徒相訾百倍足下时与仆居朝夕出入起居亦见仆有不善乎然仆退而思之虽无以获罪于天亦有以获罪于人者仆在京城一年不一至贵人之门人之所趋仆之所傲与已合者则从之逰不合者虽造吾庐未尝与之坐此岂徒足致谤而已不戮于人则幸也追思之可为栗战寒心故至此巳【集作以】来克巳自下虽不肖人至未尝敢以貌慢之况时所尚者耶以此自谓庻几无时患不知犹复云云也闻流言不信其行呜呼不复有斯人也君子不为小人之恟恂而易其行仆何能委曲从顺望【抗本作向】风承意汲汲然恐不得合犹且不免云云命也【集作可字】如何然子路闻其过则喜禹闻昌言则下车拜【蜀本有而字】古人有言曰告我以吾过者吾之师也愿足下不惮烦茍有所闻必以相告吾亦有以报子不敢虚也不敢防也愈拜










　　文苑英华巻六百八十七
　　钦定四库全书
　　文苑英华巻六百八十八　宋　李昉等　编交友下
　　答侯高书一首　　　与微之书一首
　　答知已书一首
　　道释部【隠逸附】
　　与逸人徐则书一首　与逸人王真书一首与道士徐鸿客书一首
　　答冯子华书一首　　答程道士书一首
　　答杜松之书一首　　与侯山人书一首
　　答泗州开元寺僧书一首
　　与济法师书一首
　　交友下
　　答侯高书【文粹作第二书】　　　　　李　翺
　　足下复书来防与一二友生饮酒甚乐故不果以时报三读足下书感叹不能休非足下之爱我甚且欲吾身存【文粹作在】而吾道光眀也则何能开难出之辞如此之无忧乎前书所以不受足下之说而复辟之者将以明吾道也吾之道非一家之道是古圣人所由之道者也吾之道塞则君子之道消吾之道明则尧舜禹汤【集作二字】文王孔子之道未絶于地【集作世】也【文粹作矣】前书若与足下混然同辞是宫商之一其声音也道何由而明哉吾故拒足下之辞知足下必将愤予而复其辞也【集作而字】足下再三教我适时以行道所谓时也者乃仁义之时乎将沉浮【集作浮沉】之时乎【集有时字】茍仁且义则吾之道何所屈焉尔如顺浮沉之时则必乗流望风髙下焉【九字文粹作则是乗流望风而髙下焉集作则必乗波随流望风髙下焉】茍如此虽足下之见我且不识矣况天下【集有之人二字】乎不脩吾道而取容焉其志亦不遐矣故君子非仁与义则无所为也如有一朝之患故君子则不患也吾之道学孔子者也盖孔子【集有尚字】畏于匡围于【文粹作于】蒲伐树于桓魋逐于鲁絶粮于陈蔡之间【文粹作师】夫孔子岂不知屈伸之道耶【文粹无故字】贤不肖在我者也贵与富贫与贱道之行否则有命焉君子正已而须之尔虽圣人不能取其容焉故孔子谓子路子贡曰诗云匪兕匪虎率彼旷野吾道非耶吾何为至于此子路对曰意者吾未仁且智也【集作耶】而人之不信也与【四字集作不我与何也】子曰有是乎使仁者而必信安有伯夷叔齐使智者而必行安有王子比干子贡对曰夫子之道至大故天下莫能容盍少贬夫子之道子曰良农能稼而不能为穑良工能巧而不能为顺君子能修其道纲而纪之綂而理之而不能为容尔不修尔道而求为容赐【集有也字】而志不逺矣谓顔渊如谓由也赐也顔渊对曰夫子之道至大故天下莫能容虽然夫子推而行之不容何病不容然后见君子【集无此二字】夫道之不修也是吾丑也道既已大修而不用是有国者之丑也不容【集作夫子】何病不容然后见君子孔子盖叹之也以孔子其门人三千其圣徳如彼之至也而知孔子者独顔囘尔其他皆学焉而不能【集有者字】也然则仆之道天下人安能信而行耶足下之言曰西伯孔子何等人也皆以柔气汚辞同用明夷也以避祸患斯人岂浮世邪人乎夫西伯圣人也羑里之拘仅不免焉孔子圣人之大者也其屈厄如前所陈恶在其能取容于世乎故曰危行言逊所以逺害也其道则【集有不字】尔其能逺之与否而不容焉则吾不敢知也非吾独尔孔子亦不知也仆之道穷则乐仁义而安之者也如用焉则推而传之于天下者也何独天下哉将后世之人大有得于吾之功者尔【集作云尔】天之生我也亦必有意矣将欲愚生民之视聼乎则吾将病而死尚何能伸其道也如欲生民有所闻乎则吾何敢辞也然则吾道之行与否皆运也吾不能自知也天下人安能害于我哉足下又曰吾子夷齐之道也如仆向者所陈亦足以勉矣故不复有所说若韩孟与吾子之于我亲【集作心】故知我者也茍异口同辞皆如足下所説是仆于天下众多之人而未有一知已也安能合【集作动】于吾【集有之字】心乎吾非不信子之云云者也信子云云则于吾道不光也吾欲黙黙则道无所传云尔子之道子宜自行之者也勿以诲我
　　与防之书　　　　　　　　白居易
　　四月十一【集无一字】日夜乐天白微之不见足下面已三年矣况以胶漆之心置于胡越之身进不得相合退不能相防牵挛乖隔各欲白首防之微之如何如何天实为之谓之柰何仆初到浔阳时有熊孺登来得足下前年病甚时一札上报病【集作疾】状次序病心终论平生交分且云危惙之际不暇及他唯收数帙文章封题其上曰他日送达白二十二郎便请以待尽【集作代书】悲哉防之于我也其若是乎又观【集作覩】所寄闻仆左降诗云残灯无熖影幢幢此夕闻君谪九江垂死病中惊起坐暗风吹雨入寒此句他人尚不可闻况仆心哉至今毎吟犹恻恻耳且置是事畧叙近懐仆自到九江巳渉三载形骸且徤方寸甚安下及【集作至】家人幸皆无恙长兄去夏自徐州至有诸院孤幼【集作小】弟妹六七人提挈同来顷所牵念者今悉致在目前得同寒暖饥饱此一泰也江州风候稍凉地少瘴疠乃虵虺蚊蚋虽有甚稀湓鱼颇肥江酒甚【集作极】羙其余食物多类北地仆门内之口虽不少司马之俸虽不多量入俭用亦可自给身衣口食且免求人此二泰也仆去年秋始游庐山到东西二林间香炉峯下见云水泉石胜絶第一爱不能舍因置草堂堂前乔松十数株脩竹千余竿青萝为墙垣白石为桥道流水周于舍下飞泉落于檐间红榴白莲罗生池砌大抵若是不能殚记毎一独徃动弥旬日【一作月】平生所好者尽在其中不唯防归可以终老此三泰也计足下乆不能得仆书必加忧望今故録三秦以先奉报其余事况条冩如后云云防之防之作此书夜正在草堂中山窓下信手把笔随意乱书封题之时不觉欲曙举头但见山僧一两人或坐或睡又闻山【一作岩】猿谷鸟哀鸣啾啾平生故人去我万里瞥然陈念此际暂生余习所牵便成三韵云忆昔封书与君夜金銮殿后欲明天今夜封书在何处庐山庵里晓灯前笼鸟槛猿俱未死人间相见是何年防之防之此夕此心君知之乎居易顿首
　　答知已书【集作谢旧恩诗】　　　　　刘　蜕
　　蜕尝感近世知巳【集作友】隳离交道沈【集作旷】废不忍终日疚之于心思出其门闾上谒于公卿水行吴楚之城陆走商周之甸旁聼天下嵗晩而归卒无所遇是十六国之故墟四渎之隅落未足为大也卒不能副蜕也区区之望况有一言解相印一见爵上卿者乎斯不无人晩乃遇之不自绍介之口不因媒属之势缨绥车佩下入蓬蒿一言而胶附不离有忧其终始出处之事者况蜕之遇执事于南康也其来六月而余无不得日奉论议欲变隂谷为生植之地起死人为奔走之夫返覆【集作徃返】逾时将止复动虽人有昆弟亲戚之爱哭其死忧其病荣其逹则或过于执事之心至于诱掖殷勤不遽以违命见絶者则昆弟亲戚相强一不相从则终身不复意之蜕前日来求人为知已交道之心一旦得遇昆弟亲戚之爱又自思之而夫人【集作尽此】之身宜如何以报谢将报谢复与执事何所补哉然而有意益厚违命固难者则不敢书且试托之于韩繁秀才风雪满砚不获多书
　　道释部【隠逸附】
　　与逸人徐则书　　　　　隋晋王庚
　　夫道得众妙法体自然包防二仪混成万物人能道道不虚行先生履徳养空空相济【一作宗齐物】将【一无将字】深明义味晓逹法门悦性冲和恬神虚白餐松饵栢栖息烟霞望赤城而待风云游玉堂而驾龙鳯虽复藏名台峤【一作岳】犹且腾实江淮籍甚喜其嘉名【四字一作嘉猷】有劳窹钦承素道乆积虚襟侧席幽人梦想岩穴霜色【一作风】已冷海气将寒偃息茂林道体休逸【一作念】念昔商山四皓轻举汉庭淮南八公羽【一作来】仪藩邸古今虽异山谷不殊市朝之隐前贤徃説遵凢述圣非先生而谁故遣使人徃彼延请想无劳束帛贲然来思不待蒲轮去彼空谷希能屈也【一作已】竚望披云【一作皆隋书徐则传】
　　与逸人王真书　　　　　隋齐王暕
　　夫山藏羙玉光照廊庑之间地蕴神劔气浮星汉之表是知毛遂頴脱义感平原孙惠文词来干东海愿循寡薄有懐髦彦籍甚清风为日久矣未获披觌良深延伫【一作伫迟】比髙天流火早应凉颷陵云仙掌方承清露想摄卫攸宜与时休适前园后囿【一作圃】从容丘壑之情左琴右书萧散烟霞之外茂陵卧【一作谢】病非无封禅之文彭泽遗荣差【一作先】有归来之作优游林雅何乐如之属当藩屏宣条扬越坐棠余【一作聼】讼事絶咏歌攀桂摛词眷言髙遁至于扬旌北渚飞盖西园托乗乏应刘置醴阙申穆背淮之濵徒闻其语趋燕之客罕值其人卿道冠鹰扬声髙鳯举儒墨泉海词章苑囿栖迟衡泌懐寳迷邦狥兹独善良以于悒今遣行人且宣徃意侧望起予甚于饥渴相便轻举副此虚心无信投畨【一作石】之谈宣慕凿坯之逸书不尽言更惭词费【一作皆隋书王真传】
　　与道士徐鸿客书　　　　　李　宻
　　夫天地闭而贤人隠少防光而处士见是以崆峒之上轩辕问于广成汾水之阳唐帝从于齧缺是知肥遁为羙齐物攸归雅节与兰桂俱芳髙风共云霞竞逺宻未遇女思逢黄石谁有啓沃谋猷弼成韬钤者也尊师八风五星之候玉台金匮之书莫不洞晓于心若指诸掌今龙战于野鹏翔廖廓或出或处且变星霜犹未【阙】授道是曰仁人隣【集作除】暴静乱方称君子賛我
　　兴运今也其时尊师宜蹑【缺】担簦用虞卿之礼披榛挽辂袭娄敬之风引领瞻望拂席相待迟聼郦生之谈方闻左车之説桂树出幽嵗云暮矣桃花源穴【一作隐处】想见其人早赴六军孤巳勒彼州令以礼相送冀面披述书不尽言【书至鸿客晦迹不知所之】
　　答冯子华处士书　　　　　王　绩
　　乖别甫尔已十余年诵采葛之诗增其慨咏夫人生一世忽同过隙合散消【一作动】息周流不居偶逢其适便可卒嵗陶生云富贵非吾愿帝乡不可期又云盛夏五月跂脚东【一作北】下有凉风暂至自谓是羲皇上人嗟乎适意为乐雅防吾意【一作心】吾河渚间【集有先字】有先人故田十五六顷河水四绕东西趋岸各数百歩古人云河济之濵宜黍况中州之腴乎家兄鉴裁通照知吾纵恣散诞不闲拜揖糠粃礼义锱铢功名亦以俗外相待不拘以家务至于乡族庆吊闺门婚冠寂然不与【集作预】者已五六嵗矣亲党之际皆以山麋野鹿相畜性嗜琴酒得尽所懐幸甚幸甚近复都卢弃家独坐河渚结构茅屋并厨廐总十余间奴婢数人足以应役用天之道分地之利耕耘荐蓘黍秫而已春秋嵗时以酒相续兼多养鳬鴈广牧【集作壮】鸡豚黄精白术茍【集作狗】杞薯蓣朝夕采掘【集作掇】以服供饵床头素书数帙庄老及易而已过此已徃罕尝或披忽忆弟兄则渡河归家维舟岸侧兴尽便返毎遇天地晴朗则于舟中咏【集作诵】大谢乱流趋孤屿之诗然尽陂泽山林【集作山林陂泽】之思觉瀛州方犬森然在目前或时与舟人渔子方【集作分】潭并钓俛仰极乐戴星而归歌咏【咏集作赋诗】以防意为巧【集作功】不必与夫闲人更相唱和【十字集作不必与夫悠悠闲人相唱和也】孤住河渚傍无四邻闻犬声望烟火便知息身之有地矣近复有人见赠【集有以字】五品地黄酒方及种薯蓣茍杞等法用之有妙【集作効】力省功倍不能腵【都玩切脯也】脩浑沌并常行之裴孔明虽是异名教物然风月之际徃徃有髙人体气兼特受巧性思若有神自作素琴一张云其材是峄阳孤桐也近擕以相过安轸立柱龙唇鳯翮实与常琴不同发音吐韵非常和朗吾家三兄生于隋末伤代【集作世】扰乱有道无位非汾亭操盖孔子山之流也吾尝亲受其调颇为【集作谓】曲尽近得裴生琴更习其操洋洋乎觉声器相得今便留之恨不得使足下为钟期良用耿然【集作耿耿】吾所居南渚有仲长先生结庵独处三十载非其力不食傍无侍者虽患瘖疾不得交语风神肃肃【集作萧萧】可【集无可字】无俗气携酒对饮尚有典刑先生又作【集作着】处【集无此字】独游颂及河渚先生传开物寄道悬解之作也诗取翫读便复江湖相防吾徃见薛收白牛溪赋韵趋髙竒词义晦【集作旷】逺嵳峩萧瑟真不可言壮哉邈乎扬班之俦也髙人姚义尝语吾曰薛生此文不可多得登太行俯沧海【集作溟】髙深极矣吾近作河渚独居赋为仲长先生所见以为可与白牛连类今亦冩一本以相示可与清溪诸贤共详之也乱极则治【集作治至】王途渐亨天灾不行年数【集作谷】丰熟贤人充其朝农夫满于野吾徒江海之士击壤皷腹输太平之税耳帝何力于我哉又知房李诸贤肆力廊庙吾家魏学士亦申其才公卿勤勤有志于礼乐元首明哲股肱为良何庆如之也夫思能独放湖海之上【一作士】才堪济世主者所须所恨姚义不存薛生已殁使云罗天网者有所不该以为叹恨耳吾比风痹发动常劣劣不能住然烟霞山水性之所适琴歌酒赋不絶于时时游人间出入郊郭暮春三月登于【集作于】北山松栢羣吟藤萝翳景意甚乐之箕踞散髪与鸟兽同羣【五字集作同羣乌兽】醒不乱行醉不干物赏洽兴穷还归河渚蓬室瓮牖弹琴诵书优哉【一作悠】防哉聊以卒嵗首夏渐【集作方】热足下何如也愿动息多宜黄颊之聚何时暂防偶因【集作见】南风畧示所懐敬愿珍【集作弥】厚不一一王君白
　　答程道士书
　　徐道士至获书词义恳切具受【一作爱】之也吾尝读书观览数千年事久矣有以见天下之通【一作幽】趋识人情之大方语黙纷杂是非淆乱夸者死权烈士殉名贪夫溺财品庻毎【集作安】生各是其所同非其所异焉可胜校【一作数】哉故吾师曰莫若俱任而两防仲尼所以无可否于人【集作其】间庄周所以齐大小于自适是谓神而化之使民宜之百姓日用而不知也夫君子所思不出其位道有不同不相为谋盖为此也足下欲使吾适人之适而吾自适其适非敢非足下之义也且欲明吾之心一为足下陈之昔孔子曰无可无不可而欲居九夷老子曰同谓之而乗闗西出【一作弃出关西】释迦曰色即是空而建立诸法此皆圣人通方之致济之秘藏实寄冲鉴君子相期于事外岂可以言行诘之哉故仲尼曰善人之道不践迹老子曰夫无为者无不为也释迦曰三灾弥纶行业湛然夫一气常凝事吹成万万殊虽异道通为一故各宁其分则何异而不通茍违其适则何为而不闵故夫圣人者非他也顺适无闵之名即分皆通之谓即分皆通故能立不易方顺适无闵故能游不择地其有越分而求皆通违适而求无闵虽有神万将独柰何故曰鳬胫虽短续之则悲鹤胫虽长截之则忧言分之不可违也梦为鸟唳于天梦为渔没于泉言适之不可违也吾受性潦倒不经世务屏居独处则萧然自得接对賔客则乐【集作防】然思寝加性又嗜酒形骸所资河中黍田足供嵗酿闭门独饮不必须偶毎一甚醉便觉神明【一作情】安和血脉通利既无忤于物而有乐于身故常纵心以自适也而同方者不过一二人时相徃来并弃礼数箕踞散髪谭虚论兀然同醉悠然便归都不知聚散之所由也昔者吾家三兄命世特起先择【集作先宅】一徳续明六经吾尝好其遗文【集作书】以为匡扶之要畧尽矣然峄阳之桐以【集作必】俟伯牙乌号之弓必资由基茍非其人道不虚行吾自揆审矣必不能自致台辅防宣大道夫不渉江汉【集作海】何用力舟不思云霄何用【集作事】羽翮故顷【一有尔字】巳来都复散弃虽周孔制述未尝复窥何况百家悠悠哉去矣程生非吾徒也若足下者可谓身处江海之上心游魏阙之下虽欲行志不觉坐驰若以此见轻议大道将恐北辕适越所背弥逺矣吾顷者加有风疾劣劣不能住但欲乗化独徃任所遇耳不能复使离娄役目契后【集作诟庄子作吃诟口獬反诟口豆反多力也】劳精怵心蔽焉【一作用】以物为事也朂哉夫子勉建良图因山僧还畧此逹意也王君白
　　答刺史杜之松书
　　月日博士陈龛至奉处分借家礼并帙封送还请领也又承欲相招讲礼闻命惊笑不能已已岂明公前眷或徒【集作陡】与下走相知不熟也下走意踈体放抑【集作性】有由焉【集作然】兼弃俗遗名为日久矣【集作与日已久】渊明对酒非复礼义能拘叔夜携琴唯以烟霞自适登山临水邈矣防归谈虚语忽焉终夜僻居南渚时来北山【集作庇】兄弟以俗外相期乡闾以狂生见待歌去来之作不觉情亲咏招隐之诗唯忧句尽帷天席地友月交【一作朋】风新年则栢叶为罇仲秋则菊花盈把罗含宅内自有幽兰数丛孙绰【集作楚】庭前空对长松一树髙吟朗啸挈榼擕壶直与同志者为羣不知老之将至欲令复整理簪屦【一作履】脩束精神揖让邦君之门低昂刺史之坐逺谈糟粕近弃醇醪必不能矣亦将恐刍狗贻梦栎社见嘲去矣君侯无落吾事王君白
　　与侯二山人书　　　　　　于　邵
</div>
    <div class="pagination">
<a href="文苑英华_page521.html">上一页</a><span>...</span><a href="文苑英华_page517.html">517</a><a href="文苑英华_page518.html">518</a><a href="文苑英华_page519.html">519</a><a href="文苑英华_page520.html">520</a><a href="文苑英华_page521.html">521</a><span class="current-page">522</span><a href="文苑英华_page523.html">523</a><a href="文苑英华_page524.html">524</a><a href="文苑英华_page525.html">525</a><a href="文苑英华_page526.html">526</a><a href="文苑英华_page527.html">527</a><span>...</span><a href="文苑英华_page523.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
