<!DOCTYPE html>
<html>
<head>
    <meta charset="UTF-8">
    <title>六臣注文选 - 第 29 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六臣注文选 - 第 29 页/共 33 页</h1>
    <div class="content">　　范蔚宗
　　易曰天垂象圣人则之宦者四星在皇位之侧【善曰仲长子昌言曰天文宦者四星在帝座傍而周礼有其官职　翰曰垂象谓宦者星也皇位则帝座也】故周礼置官亦备其数阍者守中门之禁【善曰周礼曰阍人掌守王宫之中门之禁郑曰中门于外内为中　铣曰备数也谓周礼云奄十人阍十人奄守门者中门用奄人为之取所宜也】寺【侍】人掌女宫之戒【善曰周礼曰寺人掌王之内人及女宫之戒令　向曰寺人亦奄属戒戒令也】又云王之正内者五人【善曰周礼曰寺人王之正内五人内路寝也　济曰王之正内谓路寝也五人周制之数也】月令仲冬【五臣有命字汉书同】阉尹审门闾谨房室【善曰礼记文也郑曰阉尹主领阉竖之官也于周则为内宰掌治王之内政宫令诫出入及闗闭之属也重闭外内门　良曰阉尹阉官也闾亦门也审谨闭之者顺冬气也】诗之小雅亦有巷伯刺谗之篇【善曰毛诗小雅曰巷伯刺幽王也寺人伤于谗而作是诗也毛苌曰巷伯内小臣也　翰曰小雅诗篇名巷伯官中阉官也幽王聴此人之谗故作此刺之】然宦人之在王朝者其来旧矣将以其体非全气情志専良通闗中人易以役养乎【善曰老子曰未知牝牡之合而全作王弼曰作长也无物以损其身故全长也汉书曰元帝以石显久典事中人无外党精専可信任遂委以政应劭汉宫仪曰掖庭后宫所处中官谓诸中人　铣曰体非全气谓无阳道也良善也中人谓宫人也养使也】然而后世因之才任稍广其能者则勃貂管苏有功于楚晋【善曰左氏传曰吕郄畏偪焚公宫而弑晋侯寺人披请见公见之以难告又曰晋侯问原守于寺人勃鞮对曰昔赵衰以壶飱从径餧而弗食故使处原杜预曰勃鞮披也史记以勃提为履貂也新序曰楚恭王有疾告诸大夫曰管苏犯我以义违我以礼与处不安不见不思然而有德焉吾死之后爵之于朝申侯顺吾所欲行吾所乐与处则安不见则思然未尝有德焉必速遣之　向曰稍渐也言渐广材能者而用之余同善注】景监缪贤着庸于秦赵【善曰史记曰商鞅入秦因孝公宠臣景监以求见又曰蔺相如为赵宦者令缪贤舎人赵求人使报秦者未得宦者令缪贤曰臣舎人蔺相如可使　济曰景监缪贤皆阉人也监进商鞅于孝公以成霸业缪贤进蔺相如于赵惠文王而赵彊盛是着功也庸功也】及其弊也则竖刁乱齐伊戾祸宋【善曰左氏传曰齐桓公卒易牙入与寺人貂因内宠以杀羣吏而立公子无亏孝公奔宋杜预曰寺人内阉官竖刁也史记曰竖貂为竖刁并音凋左氏传曰楚客聘于晋过宋太子知之请野享之公使往伊戾请从至则为坎用牲加书徴之而骋告平公曰太子将为乱既与楚客盟矣公使视之则信有焉太子死公徐闻其罪乃烹伊戾　良曰弊恶也同善注】汉兴仍袭秦制置中常侍官然亦引用士人以参其选皆银珰左貂给事殿省【善曰范后汉书朱穆曰案汉故事中常侍或用士人建武以后乃悉用宦者假貂珰之饰任常伯之职　翰曰仍乃袭因也为天子给使于殿省之上也】及高后称制乃以张卿为大谒者出入卧内受宣诏命【善曰汉书高后纪曰太后临朝称制蔡邕曰天子命令之别二曰制书然制非皇后所行故曰称也汉书刘泽传田生求事吕氏所幸大谒者张释卿如淳曰奄人也吕后纪云张释刘泽传又曰张卿然则张释字子卿今汉书或为释卿误也仲长子昌言曰宦竖傅近房卧之内交错妇人之间　铣曰谒者宦人之官】文帝时有赵谈北宫伯子颇见亲幸【善曰汉书曰孝文时宦者则赵谈北宫伯子】至于孝武亦爱李延年【善曰汉书曰孝武时宦者李延年】帝数宴后庭或濳游离馆故请奏机事多以宦人主之【善曰汉书曰萧望之以武帝游燕后庭故用宦者非国旧制仲长子昌言曰至于武皇游燕后庭置中书之官领受军事汉官解故曰机事所总号令攸发胡广曰机宻之事】元帝之世史游为黄门令勤心纳忠有所补益【善曰汉书曰急就一篇元帝黄门令史游作董巴舆服志曰禁门曰黄闼中人主之　翰曰着急就一篇故云有所补益】其后恭石显以佞险自进卒有萧周之祸损秽帝德焉【善曰汉书曰前将军萧望之及光禄大夫周堪建议以为宜罢中尚书官应古不近刑人由是大与石显忤后皆害焉望之自杀堪废锢不得复进用铣曰望之自杀堪被废不见进用是秽损帝德】中兴之初宦官悉用阉人不复杂调他士【善曰如淳汉书注曰调选也　向曰他士外人也】至永平中始置贠数中常侍四人小黄门十人和帝即祚幼弱而窦宪兄弟専总权威【善曰范后汉书曰孝和皇帝讳肇肃宗子也年十歳窦太后诏曰窦宪朕之元兄当以旧典辅斯职焉　济曰永平明帝年号祚福也窦宪太后兄也权柄威力也言専总国柄有威力于天下】内外臣僚莫由亲接所与居者唯阉宦而已故郑众得専谋禁中终除大憝【徒对反　善曰史记曰景帝居禁中如淳汉书注曰省中本为禁中蔡邕曰禁中者门户有禁非侍御不得入故曰禁中尚书曰元恶大憝　良曰言和帝幼劣窦宪执权内外官僚皆不得亲近所近者唯阉官而已后宪谋不轨中常侍郑众谋诛之憝恶也大恶则宪也】遂享分土之封超登宫卿之位于是中官始盛焉【善曰范后汉书曰郑众字季产南阳人和帝初窦宪图作不轨众遂首谋诛之以功迁大长秋封鄛郷侯　翰曰同善注宫卿则大长秋也】自明帝以后迄乎延平【善曰范后汉书曰安帝年号延平　铣曰同善注】委用渐大而其贠数稍増【善本作其资稍増】中常侍至有十人小黄门【五臣有亦】二十人改以金珰右貂兼领卿署之职【向曰珰貂侍中服饰卿九卿署司也言阉人兼主之也】邓后以女主临政而万几殷逺【善曰立殇帝太后临朝　济曰邓后和帝母殷众也】朝臣国议无由参断帷幄称制下令不出房闱之间不得不委用刑人寄之国命【善曰范后汉书朱穆曰自和熹太后以女主称制不接公卿乃以阉人为常侍小黄门通命两宫　良曰言妇人执政无从与朝臣参断制令所出不过房闱故不得不委用阉人以通国命】手握王爵口含天宪【善曰范后汉书諌议大夫刘陶上疏讼朱穆曰今权宦倾擅朝室手握王爵口含天宪非所以崇尊显之高业守和平之隆祚　翰曰王爵官柄也天宪谓帝王法令也言皆出于黄门】非复掖庭永巷之职【五臣木作役】闺牖房闱【五臣本作闾】之任也【善曰汉书曰掖庭八丞又曰永巷官皆取其领事之号或曰永巷则曰永巷仆射　铣曰宦者本掖庭闺房使役人而今皆执权政故云非复也掖庭永巷皆宫名】其后孙程定立顺之功曹腾参建桓之策【善曰范后汉书曰孙程字稚卿涿郡人安帝时为中黄门时江京等废皇太子为济阴王明年帝崩立北乡侯为天子十月北乡侯疾笃程谓济阴王谒者长兴渠曰王以嫡统遂至废黜若北乡不起共斩江京事乃可成渠然之北乡薨程与十八人谋于西钟下皆截衣为誓斩江京迎济阴王立之是为顺帝封程浮阳侯又曰顺帝讳保安帝之子又曰曹腾迁中常侍桓帝立腾以定策封费亭侯大长秋　向同善注】续以五侯合谋梁冀受钺【善曰范后汉书曰单超河南人徐璜下邳人具瑗魏郡人左悺河南人唐衡颍川人桓帝呼超悺入室谓曰梁将军兄弟専国今欲诛之于常侍意如何超等对曰诚国奸贼当诛日乆五人遂定其议帝齧超臂出血为盟于是诏牧冀悉诛之超封新丰侯璜武原侯瑗东武侯悺上蔡侯衡汝阳侯五人同日封故俗谓之五侯　济同善注】迹因公正恩固主心故中外服从上下屏气【善曰屏气言恐惧也论语曰屏气似不息者范后汉书曰阳球既诛王甫权门闻之莫不屏气　良曰言内外之官惧阉宦之威皆屏气而恐】或称伊霍之勲无谢于往载或谓良平之画复兴于当今【善同翰注　翰曰伊尹霍光皆先代辅佐之臣陈平张良皆谋画之臣阉宦之属自称同也】虽时有忠公而竞见排斥举动回山海呼吸变霜露阿防曲求则光宠【善作宠光】三族直情忤意则参夷五宗汉之纲纪大乱矣【善曰陈琳檄曰所爱光五宗所恶灭三族　铣曰回山海变霜露言气势盛也　三族谓母族妻族家族也五宗谓上自曾祖下至孙】若夫高冠长劔纡朱怀金者布满宫闼【善曰枚乗兎园赋曰高冠扁焉长劔闬焉法言曰或问使我纡朱怀金其乐不可量也李轨曰朱绂也　向曰高冠长劔武夫之服金金印也闼宫门布满言多也】苴【子余反】茅分虎南靣臣民者盖以十数【善曰尚书纬曰天子社东方青南方赤西方白北方黒上冒以黄土封诸侯各取方土苴以白茅以为社汉旧仪曰郡国铜虎符三　济曰苴裹也王者以茅裹五色土封诸侯虎谓金虎符也南靣称孤也言如此十数人】府署第馆棊【善本作基】列于都鄙子弟支附过半于州国南金和寳冰纨雾縠之积盈仞【五臣本作牣音刃】珍藏【善曰毛诗曰元象齿大赂南金韩子曰楚人和氏得玉璞于楚山之中奉而献之王使玉人理其璞而得寳焉汉书曰齐地织作冰纨臣瓉曰纨之细密如坚冰也子虚赋曰纎罗垂雾縠　良曰第馆宅也都鄙皆国也支附谓亲属也天下州国之官过半是阉人亲属纨缯也縠纱也冰者如冰之洁雾者如雾之轻牣满也】嫱【墙】媛侍儿歌童舞女之玩充备绮室【善曰左氏传子西曰今闻夫差宿有妃嫱嫔御焉杜预曰妃嫱贵者也汉书曰初袁盎为呉相时从史盗私盎侍儿文颍曰婢也仲长子昌言曰为音乐则歌儿舞女千曹而迭起左氏传晏子谓齐侯曰高台深池撞钟舞女　良曰嫱媛嫔御也侍儿侍婢也充满备具也绮室绮帐也】狗马饰雕文土木被缇【啼】绣【善曰汉书东方朔曰土木衣绮绣狗马被缋佞幸传曰董贤起大第阙下土木之功穷极伎巧柱槛衣以绨锦翰曰雕画也土墙木屋也言皆被以缇绣之文】皆剥割萌黎竞恣【五臣本作氓黎恣极】奢欲构害明贤専树党类其有更相援引希附权彊者皆腐【五臣本无皆字】身熏子以自达【善曰班固汉书曰司马迁述曰呜呼史迁熏骨以行刑韦昭曰古者腐刑必熏合之　铣曰氓黎庶人也援引谓攀附也权彊谓阉人之党也言有仕人托附阉官以求进者或自腐熏其形体同于阉人以自露而求闻达】同弊相济故其徒有繁【善曰潘元茂九锡文曰同恶相济尚书曰简贤附势实繁有徒　向曰弊恶也繁多也】败国蠹政之事不可殚书所以海内嗟毒志士穷栖寇剧縁间摇乱区夏【善曰韦昭国语注曰山居曰栖刘騊駼与李子坚书曰下车负乘剧贼未禽韩诗曰防言縁间而起　济曰蠹亦败也殚尽毒病也穷栖谓深隠也寇暴剧甚也言阉官为暴之甚縁其问隙起其防言动乱于国】虽忠良怀愤时或奋发而言出祸从旋见孥戮【善曰尚书曰予则孥戮汝　良曰愤怨也奋发谓出怒言也孥子也谓谏者并子见戮】因复大考钩党转相诬染【善曰东观汉记曰灵帝时故太仆杜密故长乐少府李膺各为钩党尚书曰下本州考治时上年十三问诸常侍曰何钩党诸常侍对曰钩党人即党人也即可其奏　翰曰考谓捶击也钩党谓钩取谏者同类使转相诬谤而杀之也】凡善士莫不罹【五臣本作离】被灾毒【善曰桓子新论曰居家循理郷里和顺出入恭敬言语谨逊谓之善士　铣曰离逢被加也言朝廷称为善士者逢阉党皆加其灾毒也】窦武何进位崇戚近乘九服之嚣怨协羣英之势力而以疑留不断至于殄败斯亦运之极乎【善曰周书曰乃辨九服之国谢承后汉书曰黄向对策以为羣英之表范后汉书曰窦武字游平扶风人也女立为皇后武为大将军谋诛中官曹节等矫诏将兵诛武又曰何进字遂高南阳人也女弟立为皇后为大将军灵帝崩袁绍説进令诛中官谋泄张骧赵忠等因进入省共杀进应劭风俗通曰秦因愚弱之极运　向曰同善注戚亲嚣哗也疑留谓迟留未断之间而见灭也言此者亦汉之运命尽乎极尽也】虽袁绍龚行芟夷无余【善曰范晔后汉书曰袁绍勒兵斩赵忠捕宦官无少长悉斩之张骧投河而死尚书曰今予恭行天之罚左氏传君子曰周任有言为国家者见恶如农夫之务去草焉芟夷蕴崇之絶其本根勿使能殖　济曰龚行谓奉行天子命罚也芟刈也夷杀也无余言总尽初袁绍起羲兵诛董卓斩赵忠捕宦官无少长悉斩之】然以暴易乱亦何云及【善曰史记伯夷歌曰登彼西山兮采其薇兮以暴易暴兮不知其非　良曰袁绍虽诛阉宦之暴而自为乱故云易乱亦何云及谓不可及于政道也】自曹腾説梁冀竟立昏弱【善同翰注翰曰大将军梁冀欲立清河王以下宦者曹腾説冀曰君若立长祸必及身遂立桓帝是昏弱者】魏武因之遂迁龟鼎【善曰尚书曰寜王遗我大寳绍天明命左氏传王孙满曰桀有昬德鼎迁于商商纣暴虐鼎迁于周　铣曰国寳鼎大器皆喻帝位也迁谓移禅于魏也】所谓君以此始必以此终信其然矣【五臣无然字　善曰左氏传曰晋荀林父及楚子战于邲楚子见左广将从之乘屈荡尸之曰君以此始必以此终　向曰言始以阉官得位亦以阉官而失国谓曹操即腾之孙】逸民传【五臣本无传字】论【向曰谓自放逸不为时俗所拘怀道不见杂居无名王侯不能
　　臣荣利不能动为逸人】
　　范蔚宗【善曰何晏论语注曰逸民言节行超逸】
　　易称遯之时义大矣哉【善曰易曰艮下干上遯彖曰遯之时义大矣哉孔子曰遯逃也谓去代不求利是其大也　良曰遯逃也喻势利侵己已能逃避是遯之时义大也】又曰不事王侯高尚其事【善曰周易蛊卦上九爻辞良曰事谓幽寂之事也】是以尧称则天而不屈颍阳之高【善曰论语子曰唯天为大唯尧则之吕氏春秋曰昔尧朝许由于沛泽之中请属天下于夫子许由遂之颍水之阳良曰许由逃于颖阳而尧不能屈其志】武尽美矣终全孤竹之洁【善曰论语曰子谓武尽美矣未尽善也史记伯夷叔齐孤竹君之子也武王已平殷乱天下宗周而伯夷叔齐耻之义不食周粟隠于首阳山　翰同善注】自兹以降风流弥繁长往之轨未殊而感致之数匪一【善曰琴赋曰体制风流莫不相袭西征赋曰悟山濳之逸士卓长往而不返　铣曰自兹以降谓许由伯夷以下也风流谓隠居之流也弥繁言渐多也轨迹也不殊言隠逸同也感致匪一谓以下事】或隠居以求其志或回避以全其道【善曰论语孔子曰隠居以求其志行义以逺其道又曰贤者避世其次避地　向曰谓回迹避浊代以全至道也】或静已以镇其躁或去危以图其安或垢俗以动其槩或疵物以激其清【善曰言或静黙隠居以镇心之躁竞或去彼危难以谋己之安全也又曰言或垢秽时俗以动其防或疵防万物以发其清槩犹操也　济曰镇压躁动图谋垢秽也槩节槩也疵病激防也】然观【五臣本无观字】其甘心畎畆之中憔悴江海之上【善曰庄子曰舜以天下让其友北人无择北人无择曰异哉后之为人也居于畎畆之中而游尧舜之门不若是而已又曰就薮泽处闲旷此江海之士避世之人也闲暇者之所好也　济曰畎畆耕稼之事憔悴谓枯槁也】岂必亲鱼鸟乐林草哉亦云介性所至而已【善曰世説简文入华林园顾谓左右曰觉鸟兽禽鱼自来亲人尔　良曰言隠者岂亲乐山水哉言特禀耿介之性也】故防耻之宾屡黜不去其国蹈海之节千乘莫移其情【善曰列女传曰柳下惠死妻诔之曰防耻救民德弥大兮虽遇三黜终不弊兮史记曰鲁仲连谓新垣衍曰秦即为帝则连蹈东海死耳又曰鲁连下聊城田单归而欲爵之鲁连逃隠于海上　翰曰蒙冒黜退也言柳下惠冒耻以救人虽三遭退而不逃去其国鲁连为齐却燕军齐欲爵连连乃逃于海上言虽封千乘之国亦不移其隠逸之情】适使矫易去就则不能相为矣【善曰论语曰长沮桀溺耦而耕孔子过之使子路问津焉桀溺曰与其从避人之士岂若从避世之士哉子路行以告夫子曰天下有道丘不与易也汉书贾谊上书曰胡越之人虽死不相为者敎习然也　铣曰适向也矫直也言直易二贤之性回其去就彼此不能相为也】彼虽硁硁有类沽名者【善曰论语曰子撃磬于衞有荷蒉而过孔氏之门者曰有心哉击磬乎既而曰鄙哉硁硁乎莫已知也已又子贡曰有美玉于斯韫椟而藏诸求善价而沽诸孔子曰沽之哉沽之哉我待价者也向曰硁硁坚劲貌沽名谓沽卖其名声也】然而蝉蜕【税】嚣埃之中自致寰区之外【善曰淮南子曰蝉饮而不食三十日而蜕　济曰隠者去尘俗之内致寰区之外有如蝉之蜕形耳寰区国之封域也】异夫饰智巧以逐浮利者乎【善曰淮南子曰古之人同气于天地与一世而优游及伪之生饰智以惊愚设诈以巧上良曰浮利荣华也言去嚣俗之人异于修饰智诈以逐荣华之事】荀卿有言曰志意脩
　　则骄富贵道义重则轻王公也【善曰荀卿子曰志意修则骄富贵矣道义重则轻王公矣内省则外物轻矣　翰曰荀卿子隠者也骄轻也言重内者则轻外物也】汉室中微王莽簒位士之蕴借【慈夜】义愤甚矣【善曰东观汉记曰桓荣温恭有蕴借明经义文颖曰谓寛博有余也　铣曰微弱簒夺也　向曰蕴借寛和貌愤怨也言王莽簒汉当时寛和之人皆怨而去之】是时裂冠毁冕相携持而去之者盖不可胜数【善曰范后汉书曰胡刚清髙有志节值王莽居摄解其衣冠县府门而去遂亡命交趾隠于屠肆之间左氏传王使詹桓伯辞于晋侯曰伯父若裂冠毁冕拔本塞源毛诗序曰百姓莫不相携而去焉　济曰言汉朝髙防之士怨莽之篡皆毁裂冠冕相携隠遁】扬雄曰鸿飞弋者何篡焉言其违患之逺也【善曰法言曰鸿飞弋人何篡焉宋衷曰篡取也鸿髙飞薄天虽有弋人执矰缴何所施巧而取焉喻贤者深居亦不罹暴乱之害今篡或为慕误也　良注同鸿水鸟也防高也】光武侧席幽人求之若不及【善曰国语越王夫人去笄侧席而坐韦昭曰侧犹特也礼忧者侧席而坐班固汉书公孙賛曰上方欲用文武求　之如不及　翰曰言光武侧席是忧幽人不至矣】旌帛蒲车之所徴贲【彼义】相望于岩中矣【善曰言招士或旌以帛也汉书曰武帝以枚乘年老乃以安车蒲轮徴乘周易曰贲于丘园束帛戋戋铣曰旌招贤之表识帛束帛蒲车招隠之车也徴求贲饰也相望岩中言多也】若薛方逄【步江】萌聘而不肯至【善曰汉书曰薛方字子容王莽以安车迎方方因使者辞谢曰尧舜在上下有巢许今明主方隆唐虞之德亦犹小臣欲守箕山之节也使者以闻莽説其言不强致也世祖即位徴方于道病卒范后汉书曰逄萌字子康北海人也王莽杀其子宇萌将家属入海客于辽东光武即位徴萌托以老耄迷路东西语使者曰朝廷所以征我者以其有益于政尚不知方面所在安能济时乎即便驾归连徴不起以夀终　向注同】严光周党王霸至而不能屈【善曰范后汉书曰严光一名遵防稽人与光武同游学及光武即位聘之三反而后至舎于北军车驾即日幸其馆光卧不起帝即其卧所抚光腹曰咄咄子陵不可相助为政邪又眠不应良乆乃张目熟视曰昔唐尧着德巢父洗耳士故有志何至相迫乎又曰周党字伯况太原人建武中徴为议郎以病去职遂将妻子居于渑池后复徴不得已乃着短布单衣谷皮绡头巾待见尚书及光武引见党伏而不谒自陈愿守所志帝乃许焉又曰王霸字仲儒太原人建武中徴到尚书拜称名不称臣有司问其故霸曰天子有所不臣诸侯有所不友以病归隠居守志　济同善注】羣方咸遂志士怀仁【善曰郭象庄子注曰一方得而羣方失论语子曰志士仁人无求生以害仁礼记曰君子有礼故物无不怀仁　良曰言光武之时羣方皆遂志士无不怀其仁心焉】斯固所谓举逸民【善本作人】则天下归心者乎【善曰论语子曰举逸民天下之民归心焉翰曰君举逸民则天下之人归心也】肃宗亦礼郑均而徴高鳯以成其节【善曰范后汉书曰肃宗孝章皇帝又曰郑均字仲虞东平任城人建初六年公车特徴再迁尚书数纳忠言肃宗敬重之以疾乞骸骨又曰高鳯字文通南阳人建初中将作大匠任隗举鳯直言到公车托病逃归隠身渔钓终于家　铣同善注】自后帝德稍衰邪孽当朝处子耿介羞【善本无羞】与卿相等列【善曰东广微补亡诗曰堂堂处子楚辞曰独耿介而不随俗　向曰稍渐也邪孽谓阉官之属也处子谓隠居不仕之人耿介谓执节守度也羞耻也列行列也】至乃抗愤而不顾多失其中行焉【善曰论语子曰不得中行而与之必也狂狷乎　济曰髙抗愤怒而不回顾者亦失其顺中之行焉】盖録其絶尘不反【善本作及】同夫作者列之此篇【善曰庄子顔回问于仲尼曰夫子步亦步夫子趋亦趋夫子驰亦驰奔逸絶尘而瞠乎若后耳司马彪曰言不可及也论语子曰作者七人包咸曰七人谓长沮桀溺丈人石门荷蒉仪封人楚狂接舆　良曰絶尘谓絶尘离俗往而不反者则周末七人列于此篇】
　　宋书谢灵运传论
　　沈休文【善同翰注　翰曰约脩宋书至灵运传嘉其文章因为此传论于下以叙文章利害是非焉】
　　史臣曰民禀天地之灵含五常之德刚柔迭用喜愠分情【善曰汉书曰夫人肖天地之貌有生之最灵者也又曰凡民函五常之性而刚柔不同史记曰况怀五常含好恶郑礼记注曰五常五行也孔安国尚书传曰五行之德王者相承以取法礼记曰何请七情喜怒哀惧爱恶欲　铣曰灵异也迭更愠恨也】夫志动于中则歌咏外发【善曰毛诗序曰情动于中而形于言嗟叹之不足故咏歌之又曰情发于声声成文谓之音　向曰在心为志发言为诗诗则歌咏也】六义所因四始攸繋升降讴謡纷披风什【善曰鹿鸣之什説者云诗每十篇同卷故曰什也　济曰六义一曰风二曰赋三曰比四曰兴五曰雅六曰颂四始谓国风大雅小雅并颂也攸所也纷披言多也】虽虞夏以前遗文不覩禀气怀灵理无或异【善曰虞书有帝庸作歌夏书有五子之歌以前不见歌文古猛虎行曰禀气有丰约受形有短长　良曰虞舜夏禹也覩见也受气怀灵谓人也理人理也言人理古今无异也】然则歌咏所兴宜自生民始也周室既衰风流弥着【善曰幽厉之时多有讽刺在下祖习如风之散如水之流故曰弥着　翰曰歌咏乐也太古已有乐则知歌咏从生人始也周室既衰怨刺之诗随其风流弥加明着】屈平宋玉导清源于前贾谊相如振芳尘于后【善曰孙卿子曰君子养源源清则流清陆机大暑赋曰播芳尘之馥馥　铣曰屈原作离骚经宋玉着九辩并楚人也导引源本也贾谊相如并前汉文章之士振举也芳尘谓美声】英辞润金石髙义薄云天【善曰仲长子昌言曰英辞雨下呉越春秋乐师谓越王曰君王德可刻之于金石淮南子曰夫道润乎草木浸乎金石法言曰或问屈原相如之赋孰愈曰原也过以浮如也过以虚过浮者如蹈云天过虚者华无根然原上援稽古下引鸟兽其着意子云长卿亮不可及　向曰英美也言美辞可以润泽金石也薄迫也迫云天言髙也】自兹以降情志愈广王褒刘向扬班崔蔡之徒【善同济注　济曰愈益也扬雄班固崔骃蔡邕此六人并汉朝文章之士】异轨同奔递相师祖【善曰礼记曰仲尼祖述尧舜　良曰轨迹奔行师法祖述也言以上六人迹虽异同行于时】虽清辞丽曲时发乎篇而芜音累气固亦多矣【善曰贾逵国语注曰芜秽也累犹负也　翰曰古文章清丽之句时时有之芜秽累重固亦多矣】若夫平子艳发文以情变絶唱髙踪乆无嗣响【善曰平子张衡字也　铣曰艳美也言张平子文章之美无能继其音响】至于建安曹氏基命三祖陈王咸蓄盛藻【善曰续晋阳秋曰及至建安而诗章大盛尚书曰王如不敢及天基命定命魏志曰明帝青龙四年有司奏武皇帝为魏太祖文皇帝为魏髙祖明皇帝为魏列祖也　向曰建安献帝年号曹氏基命谓魏太祖始封魏王三祖谓武帝文帝明帝陈王谓武帝子植也咸皆蓄积也言三祖及陈王皆积盛才于怀也】甫乃以情纬物【善本无物】以文被质【善曰郑周礼注曰甫始也言始将情意以纬于文　济曰甫始也纬犹织也以文被质谓文质相参也】自汉至魏四百余年辞人才子文体三变相如工为形似之言二班长于情理之説子建仲宣以气质为体【良曰二班谓叔皮孟坚也情理谓得事之实也气质谓有力也三变谓形似情理气质】并标能擅美独映当时是以一世之士各相慕习原【善本作源】其飇流所始莫不同祖风骚【善曰续晋阳秋曰自司马相如王褒扬雄诸贤代尚诗赋皆体则风骚诗总百家之言飇流即风流言如风之防如水之流广雅曰祖法也　良曰擅専也映照也原本也汉魏以来才子风流皆同祖述诗骚也风则诗国风也】徒以赏好异情故意制相诡【善同铣注　铣曰徒但诡变也言祖述虽同但以赏好者异故随制作而变】降及元康潘陆特秀【善曰续晋阳秋曰逮乎西朝之末潘陆之徒有文质而宗师不异　向曰元康晋惠年号潘安仁陆士衡独为当代文章之秀特独也】律异班贾体变曹王缛防星稠繁文绮合【善曰论衡曰德弥盛者文弥缛又曰或能陈得失奏便宜应经传文如星月若谷子云唐子髙者并为髙第汉书宣帝曰辞赋譬如女工有绮縠也　济曰律法也言潘陆文章体班固贾谊曹植王粲也缛繁饰也星稠绮合喻文章秀媚】缀平台之逸响采南皮之髙韵【善曰汉书曰梁孝王广治睢阳城为复道自宫连属于平台三十余里招延四方豪杰逸响谓司马相如之文南皮魏文帝所游也髙韵谓应徐之文也　良曰同善注髙韵谓应玚陈琳之文也缀犹缉也】遗风余烈事极江左【善曰史记曰宣王法文武遗风春秋元命苞曰文王积善所润之余烈　翰曰烈业极尽也江左即西晋】在晋中兴风独扇为学穷于柱下博物止乎七篇驰骋文辞义殚于【善本作乎】此【善曰续晋阳秋曰正始中王弼何晏好庄子胜之谈而俗遂贵焉铣曰道扇盛也柱下谓老子为周柱下史制道德经五千言博大也七篇谓庄周著书内篇有七也言中兴之后人承王弼何晏之风学者义理尽于庄老殚尽也】自建武暨于义熈歴载将百【善曰建武晋愍帝年号义熈安帝年号载年也　向同善注】虽比响聫辞波属云委【善曰荅宾戏曰驰辩如涛波仲长统昌言曰妙句云布孝经钩命决曰云委雾散殊错沈浮济曰属续委积也言文章盛多也】莫不寄言上德托意珠【善曰孙绰子曰庄子多寄言浑沌得宗象罔得珠老子道德经曰上德不德是以有德庄子曰黄帝游乎赤水之北登乎昆仑之丘而南还归遗其珠郭象曰此明得真之所由　良曰上德谓无为之化也珠喻至道也言为文者皆寄托于此】遒丽之辞无闻焉耳【善曰孙绰隼序曰绰文藻遒丽公羊传曰纪子伯者何无闻焉尔　翰曰遒犹美也言皆寄道德不为美辞者也】仲文始革孙许之风叔源大变太元之气【善曰续晋阳秋曰许询有才藻善属文询及太原孙绰转相祖尚又加以三世之辞而风骚之体尽矣询绰并为一时文宗自此作者悉化之至义熈中谢混始改之　铣曰仲文殷仲文革改也孙绰许询以庄老为宗仲文改之太元武帝年号也言叔源变武帝时文章之气而复旧体谢混字叔源】爰逮宋氏顔谢腾声灵运之兴防标举延年之体裁明密并方轨前秀垂范后昆【善曰兴防情兴所防也郑周礼注曰兴者托事于物也体裁制也谢承后汉书曰魏朗为河内太守明密法令也尚书曰垂裕后昆向曰顔顔延年也谢谢灵运也标髙方并轨迹范法昆嗣也】若夫敷衽论心商防前藻【善曰楚辞曰跪敷衽以陈辞陆机乐府篇曰商防为此歌　济曰衽襟也防畧也言布襟论心商防前人文藻之妙】工拙之数如有可言夫五色相宣八音协畅【善曰文赋曰暨音声之迭代若五色之相宣　良曰五色五方之色宣明也八音金石丝竹匏土革木也协合畅通也】由乎黄律吕各适物宜【善曰周易曰象其物宜是故谓之象　翰曰言顔色音声各随物宜所适也】欲使宫羽相变低昂舛节【铣曰宫为君羽为事低昂髙下也舛背也言宫羽之声相变则髙下背节也】若前有浮声则后须切响一简之内音韵尽殊两句之中轻重悉异【向曰一简谓一行言一行之中音韵轻重悉须相避不可同声】妙达此防始可言文至于先士茂制【五臣本作制】讽髙歴赏【善曰言讽咏之者咸以为髙歴载辞人所共传赏　济曰先士谓先代制文之士也茂盛讽诵也歴赏谓歴代共赏好也】子建函京之作仲宣灞岸之篇【善曰曹子建赠丁仪王粲诗曰从军度函谷驱马过西京王仲宣七哀诗云南登灞陵岸回首望长安　济同善注】子荆零雨之章正长朔风之句【善曰孙子荆陟阳侯诗曰晨风飘岐路零两被秋草王正长杂诗曰朔风动秋草邉马有归心　良同善注】并直举胸情非傍诗史正以音律调韵取髙前式【翰曰式法也言此上四人并以胸臆之辞非附文质但以音律调适取髙前法】自灵均以来多歴年代【善曰尚书周公曰殷礼陟配天多歴年所　铣曰灵均屈原字】虽文体稍精而此秘未覩【铣曰稍渐也此袐谓音韵调适也覩见也】至于髙言妙句音韵天成皆暗与理合匪由思至【向曰天成谓天资而成与文理相合也言如此非人思虑所至】张蔡曹王曾无先觉潘陆顔谢去之弥逺【善曰论语曰抑亦先觉者是贤乎　济曰张衡蔡邕曹植王粲潘岳陆机顔延年谢灵运言此数人曾不先觉天成之妙而去之逺也】世之知音者有以得之此言非谬如曰不然请待来哲【善曰西征赋曰如其礼乐以俟来哲　良曰知音者盖约自谓也有以得此天成之妙也谬误也不然谓不如此】
　　恩幸传论【善曰约言当时遇幸防者即得好官又以晋宋之间皆取门户不任才能故作此论　翰曰恩爱幸亲也谓以亲爱而升荣宠也晋宋之代官以承借而非才能故约着此传以论得失】
　　沈休文
　　夫君子小人类物之通称【五臣本无通字】蹈道则为君子违之则为小人【善曰庄子曰天下尽殉也彼其所殉仁义也则俗谓之君子其所殉货财则俗谓之小人铣曰蹈履也言人之所生其类颇同履道德则为君子违之则为小人】屠钓卑事也板筑
　　贱役也太公起为周师傅説去为殷相【善曰尉缭子曰太公屠牛朝歌史记曰太公望吕尚以渔钓奸周西伯战国防范雎谓秦王曰吕尚之遇文王立为太师尚书曰髙宗梦得説乃审厥象俾以形旁求于天下説筑传岩之野惟肖爰立作相　向曰吕望初屠牛于朝歌市后钓鱼于渭滨傅説代胥靡刑人板筑于傅岩之野言此二贤皆自卑贱之役而相于殷周故知君子小人不常处矣】非论公侯之世鼎食之资【善曰家语曰子路南游于楚列鼎而食　济曰世胄也鼎食谓三公之家资犹后也】明敭【五臣本作扬】幽仄唯才是与【善曰尚书曰明明敭仄陋　良曰扬举也幽仄谓暗陋也言殷周之主皆明举暗陋之贤人非取公侯之子孙也】逮于【五臣本作乎】二汉兹道未革胡广累世农夫伯始致位公相黄宪牛毉之子叔度名动京师【善曰范后汉书曰胡广字伯始南阳人六世祖刚值王莽居摄亡命交趾莽败乃归乡里广少孤贫法雄察广孝亷试以章奏为天下第一旬月拜尚书郎凡一履司空再作司徒三登太尉又曰黄宪字叔度南阳人世贫贱父为牛医同郡陈蕃临朝而叹曰叔度若在吾不敢先佩印绶汉书曰郑子真名震乎京师　翰曰逮及也二汉前后汉也兹道举贤之道革改也胡广字伯始安帝时举孝亷后迁仆射司空黄宪字叔度举孝亷有大名于京师牛毉乃毉疗牛疾之人】且士【五臣作仕】子居朝咸有职业虽七叶珥貂见崇西汉【善曰左太冲咏史诗曰金张借旧业七叶珥汉貂　铣曰汉金日防张安世皆七代仕汉珥挿也貂侍中之服崇重也前汉都长安故曰西汉】而侍中身奉奏事又分掌御服东方朔为黄门侍郎执防殿下【善曰应劭汉书注曰入侍天子故曰侍中晋令曰侍中除书表奏皆掌署之应劭汉官仪曰侍中出则佩玺抱劒汉书曰东方朔初为常侍郎后奏泰阶之事拜为太中大夫给事中尝醉小遗殿上诏免为庶人复为中郎百官表郎中令属官中有郎比六百石侍郎比四百石又黄门有给事黄门汉官仪云给事黄门侍郎位次侍中给事中故曰给事黄门然侍郎黄门侍郎二官全别沈以为同误也荅客难曰官不过侍郎位不过执防非黄门侍郎明矣　向曰侍中之官大出则负玺小出则骖乘执防守卫天子之官】郡县【五臣本作都县】掾吏并出豪家负戈宿衞皆由势族【善曰掾吏卑位负戈贱役豪家世族咸亦为之言无贵贱之异也子虚赋曰幸得宿卫十有余年　济曰豪势谓权势之家言并逐才而用】非若晩代分为二涂者也【善曰二涂谓士庶也言仕子不居贱职庶族不陟清阶　良曰晩代谓魏晋也士与人异品杂用故云二涂】汉末防乱魏武始基军中仓卒权立九品盖以论人才优劣非谓世族髙卑【善曰国语曰后稷始基靖民尚书曰太王肇基王迹列子曰子华之门徒皆世族也　翰曰魏武帝曹操也仓卒事急迫也魏人陈羣始立九品之制以平人才髙下而不直取承借之子孙也】因此相沿遂为成法自魏至晋莫之能改州都郡正以才品人【善曰言魏晋二朝咸遵魏武之法传子曰魏司空陈羣始立九品之制郡置中正平人才之髙下各为辈目州置州都而总其义　铣曰沿循也言本立九品以取人才后人相循遂为代资魏晋之主无能改易也州都郡正魏置之以选人之才优劣】而举世人才升降盖寡徒以凭藉世资用相陵驾【善曰人才不甚悬殊故因世资以成贵也　向曰言举人盖少知髙下者但凭藉世族取相侵陵以成驾御也】都正俗士斟酌时宜品目少多随事俯仰【善曰言法坏之渐也都正既皆俗士不能校其材艺乃随时斟酌定其品差济曰言州都郡正皆俗士不能甄别好恶但斟酌门族时宜品録声望多少随声望之事而髙下也】刘毅所云下品无髙门上品无贱族者也【善曰臧荣绪晋书口刘毅为尚书左仆射上疏陈九品之弊曰上品无寒门下品无势族言势族之人不居下品寒门之子不居上班　济曰同善注言势族不居下品寒门不入上班也言如此则失才实矣】歳月迁讹斯风渐笃凡厥衣冠莫非二品【善曰言衣冠之族皆居二品之中　良曰讹伪也斯风谓用势族之风二品谓豪家势族】自此以还遂成卑庶【善曰衣冠以外皆同下科　翰曰自此之外遂排之以为卑庶也】周汉之道以智役愚台隶参差用成等级【善曰左氏传曰人有十等舆臣隶隶臣僚僚臣仆仆臣台　翰曰参差不齐貌言髙下人不齐而为等级】魏晋以来以贵役贱士庶之科较【古学】然有辨【善曰太经曰君子之道较然见矣　铣曰较明辨别也】夫人君南面九重奥【乌到反】絶【善曰楚辞曰岂不郁陶而思君兮君之门兮九重　向曰九重天子之门数也奥深絶逺也】陪奉朝夕义隔卿士堦闼之任宜有司存【善曰论语曾子曰笾豆之事则有司存　铣曰陪奉朝夕谓近幸之臣也隔谓与卿士道殊也阶陛闼门也任谓用阉官为之】既而恩以狎生信由恩固无可惮之姿有易亲之色孝建泰始主威独运【善曰尔雅曰狎习也沈约宋书曰孝建武帝年号泰始明帝年号　良曰惮难也言与天子习近所以有恩泽生而无畏难之色言为媚谀之色则易亲也运用也】空置百司权不外假而刑政纠杂理难遍通耳目所寄事归近习【善曰礼记月令曰仲冬省妇事无得淫虽有贵戚近习无有不禁郑曰贵戚姑姊妹也近习天子所亲幸也翰曰宋武帝明帝事毎独用权柄不外假借于卿士也为刑政既多不能遍览故寄于近习之臣纠杂言多】
　　【也】赏罚之要是谓国权出纳王命由其掌握于是方涂结轨辐凑同奔【善曰庄子曰车轨结乎千里之外文子曰羣臣辐凑张湛曰如众辐之集于毂　铣曰言国权及王命出纳并在近臣掌握故百官皆方轨辐凑而奔之也辐凑言如车辐之凑车毂矣】人主谓其身卑位薄以为权不得重曾不知防凭社贵狐借虎威【善曰晏子春秋景公问晏子曰理国亦有常乎对曰防佞之人隠在君侧犹社防不熏也去此乃治矣战国防荆宣王问羣臣曰吾闻北方之畏昭奚恤也何如羣臣莫对江乙对曰虎求百兽而食之得狐狐曰子无敢食我天帝命我长百兽今子食我是逆天命子以我为不信吾为子先行子随我后观百兽之畏我虎不知百兽之畏己而走也以为畏狐也今王之地方五千里带甲百万而専属之于昭奚恤故北方之畏昭奚恤其实畏王之甲兵也犹百兽之畏虎　向曰言天子但见近臣之职位卑薄不知已权在于彼矣如防之贱矣为穴于社则人不敢掘之是凭社以贵也同善注今百僚畏近臣为天之威在于彼也】外无逼主之嫌内有専用之功势倾天下未之或悟【五臣本作寤】挟朋树党政以贿成【善曰左氏传曰襄十年王朝卿士王叔陈生与伯舆争政大夫瑕禽曰今自王叔之相也政以贿成　济曰嫌疑専擅也寤觉也挟谓相扶挟也贿成谓财货以成政者也】鈇钺疮痏搆于牀笫【侧里】之曲【善曰西京赋曰所恶成创痏左氏传赵孟曰牀第之言不逾阈杜预曰第箦也　良曰鈇砧钺斧也疮痏喻防谮成瑕疵也言幸臣搆瑕于宫曲牀箦之间使公卿伏鈇钺于外也】服冕乘轩出于言笑之下【善曰左氏传卫太子谓浑良夫曰服冕乘轩三死无与　翰曰言有趋附与言笑同即得轩冕之荣也】南金北毳来悉方艚【徂刁】素缣丹珀【善本作魄字】至皆兼两【音亮　善曰北毳貂之属珀虎珀也色赤故曰丹孔安国尚书传曰车称两　铣曰金荆扬所贡故云南金毳衣北方所出故云北毳也艚舟也缣缯也珀虎珀也两车也言趋势之人赂遗近臣者皆以舟船载货而与之】西京许史盖不足云晋朝王石未或能比【善同向注　向曰汉有许皇后史良娣之家皆势倾天下晋朝王恺石崇皆富拟王者然比今日幸臣则不能及】及太宗晩运虑经盛衰【善曰太宗明帝也法言曰圣人之法未尝不闗于盛衰　济同善注】权幸之徒慴【五臣本作折】惮【丁达】宗戚【良曰言诸王亲属皆畏惧佞幸之臣】欲使幼主孤立永窃国权搆造同异兴树祸隙帝弟宗王相继屠【五臣作剿子小反　善曰六代论曰君孤立于上臣弄权于下尚书曰天用絶其命孔安国曰截截絶谓灭之也　翰曰幼主谓明帝孤独也言佞幸之臣搆造同异起立祸隙防谮宗王使相继被戮而至絶灭剿絶也】民忘宋德虽非一涂寳祚夙倾实由于此【善曰寳祚犹寳命也　铣曰忘厌也言人厌宋德非一事也寳祚谓国命也夙早也实由于此言倾覆之由实从佞幸而起】呜呼汉书有恩泽侯表又有佞幸传今采其名列以为恩幸篇云【向曰呜呼叹辞言佞幸之徒毁败王政损秽帝道挟主行威倾覆国家是亦可哀故叹之】
　　史述赞三首
　　班孟坚【济曰固脩汉书自作叙传而重述其防】
　　述髙纪第一【五臣本列在后　翰曰列题于后者亦犹毛诗之趣也】
　　皇矣汉祖纂尧之绪【善曰汉书曰刘向颂髙祖云汉帝本系出自唐帝降及于周在秦作刘　良曰皇大纂继绪业也言髙祖承尧之后故云大汉继尧之德业也】寔天生德聪明神武【善曰顶岱曰聴于无闻曰聪照临四方曰明以内知外曰神克定祸乱辟土斥彊曰武论语子曰天生德于予周易曰古之聪明叡智神武而不杀者夫翰曰寔实也机谋暗合曰神伐无不克曰武】秦人不纲网漏于楚【善曰项岱曰秦重敛残人天下叛之故贬言人耳纲以喻网网无纲无所成故漏也言秦人不能整其纲维令网目漏也于楚谓陈涉反而不能诛故髙祖因而起　铣曰纲谓纲纪也余同善注】爰兹发迹断蛇奋旅神母告符朱旗乃举【善曰爰于也髙祖初送徒经丰泽奋振旅众也神母谓所斩蛇边见老母哭云我子白帝为赤帝子斩焉汉火德尚赤故举朱旗　向同善注】粤【于厥】蹈秦郊婴来稽首【善曰粤始蹈履也婴谓秦王子婴也稽首谓降于汉　济同善注】革命创制三章是纪【善曰周易曰汤武革命顺乎天而应乎人　良曰革改创始也三章谓高祖破秦改秦苛法杀人者死伤人及盗者抵罪纪纲纪也】应天顺民五星同【五臣作合】晷【善同翰注　翰曰髙祖西入闗五星聚于东井东井秦分是应天也晷光景也】项氏畔换黜我巴汉【善曰汉书曰项羽背约更立沛公为汉王王巴蜀汉中韦昭曰畔换防扈也　铣曰同善注畔换反易也】西土宅心战士愤怨【善曰尚书曰逷矣西土之人又曰惟克厥宅心郭璞三苍解诂曰西土谓长安也　向曰西土谓蜀也宅居也言蜀人皆居心于髙祖征战之士皆愤怨于羽也】乘衅【善本作舋字】而运席巻三秦【善曰左氏传士防谓晋侯曰防闻用师观衅而动春秋握诚图曰诸侯氷散席巻各争恣志　济曰衅隙也言髙祖乘战士之怨隙举兵自蜀汉而来破三秦如席巻也羽封章邯为雍王司马忻为塞王董翳为翟王俱封秦中故谓之三秦】割据河山保此怀民【善曰保安也懐归也言汉据河山之固民怀归者能保乂之汉书曰田肯贺上曰秦带河阻山悬隔千里尚书曰黎民怀之　良曰秦地带河阻山髙祖割据于此保守怀思之人】股肱萧曹社稷是经【善曰史记衞献公曰有栁庄者非寡人之臣社稷之臣　翰曰股膝肱臂也言萧何曹参为髙祖手足之臣经理也】爪牙信布腹心良平【善曰毛诗曰予王之爪牙又曰赳赳武夫公侯腹心铣曰韩信英布皆武臣也髙祖有韩英如兽之有爪牙矣张良陈平为髙祖腹心之用】恭行天罚
　　赫赫明明【善曰尚书曰今予惟恭行天之罚毛诗曰赫赫明明王命卿士　向曰天罚言顺天罚恶也赫赫盛之貌】
　　述成纪第十
　　孝成皇皇临朝有光【善曰项岱曰皇皇华色盛也　济曰有光光明也】威仪之盛如珪如璋【善曰项岱曰珪璋玉之妙好雕镂者毛诗曰颙颙昂昂如珪如璋　良曰珪璋玉名】阃闱恣赵朝政在王【善曰阃闱闼门之内也门内恣赵昭仪姊妹以元舅侍中封阳平侯王鳯为大将军领尚书事　翰曰阃闱宫中门也赵谓赵飞燕王谓帝舅王鳯】炎炎燎火光【五臣作亦】允不阳【善曰项岱曰允信也内损于飞燕外见壅于王鳯等信不得阳也张晏曰天子之威盛若燎火之阳今委政王氏不亦炽乎　铣曰天子之盛当如燎火之阳今内蔽飞燕外委王鳯信不得阳也阳明也】
　　述韩英彭卢呉传第四
　　信惟饿隶布实黥徒【善曰汉书曰韩信家贫从下乡南昌亭长寄食亭长苦之乃晨炊蓐食食时往不为具食信知之自絶去又曰黥布姓英少时客相之当刑而王及坐法黥欣然笑曰人相我当刑而王几是乎　向曰隶贱徒侣也余同善注】越亦狗【五臣作苟】盗芮尹江湖【善曰汉书曰彭越常渔钜野泽中为盗沛公攻昌邑越助之说苑曰管仲故城阴之狗盗汉书曰呉芮秦时鄱阳令也甚得江湖间心号曰鄱君音义曰尹正也　济曰苟且为盗】云起龙骧化为侯王割有齐楚跨制淮梁【良曰骧腾也云起龙腾言与髙祖相感而为侯王也齐楚韩信所封也】绾自同闬【胡旦】镇我北疆【善曰应劭曰闬音扞南楚汝沛名里门曰闬　翰曰卢绾与髙祖同里而髙祖封绾为燕王北疆谓燕也】德薄位尊非祚惟殃【善曰周易曰德薄而位尊智小而谋大左氏传舟之侨曰无德而禄殃也　铣曰祚福也言绾德薄而居尊位非为福乃为殃咎也谓与陈豨有反状亡入匈奴也】呉克忠信嗣乃长【善曰汉书曰芮为长沙王薨子忠嗣自芮后传位五世无子国除　向曰克能也言呉芮能为忠信之行故五代嗣位长沙王也】
　　后汉书光武纪赞
　　范蔚宗【铣曰光武皇帝名秀修汉书作此赞以美之】
　　赞曰炎政中微大盗移国【善曰东观汉记序曰汉以炎精布曜鲁灵光殿赋序曰遭汉中微盗贼奔突　济曰炎火也大汉火德也中防谓遭王莽篡也大盗则莽也移国谓兼国而盗也】九县飇回三精雾塞【善曰三精日月星也孝经援神契曰天地至贵精不两明宋均曰天精为日地精为月河图曰巛德布精上为众星　良曰九县九州三精日月星也飇回谓振动不安雾塞谓昏暗】民猒淫诈神思反德世【五臣作大】祖诞命灵贶自甄【善曰尚书曰我文考诞膺天命春秋元命苞曰通三灵之贶交错同端郑尚书纬注曰甄表也　翰曰言民厌王莽淫诈而思复汉室诞大贶赐也言光武大受寳命神灵赐福祚而自成也甄成也】沈机先【善本作生】物深略纬文【善曰说文曰机主发之机也周书曰经纬天地曰文矣　铣曰沈深机微略法也言谋策先于万物智畧能经纬天地】寻邑百万貔虎为羣长毂雷野髙旗彗【苏没】云【善曰汉书曰刘圣公为天子以光武为偏将军徇昆阳光武令王常留守光武出收兵王莽遣大司徒王寻大司空王邑将兵百万旌旗辎重千里不絶又驱诸猛兽虎豹犀象之属以助威武围城数重光武遂进寻邑亦遣兵合战光武奔之斩首数千级光武乃与敢死士千人冲中坚寻邑阵乱遂杀王寻鬻子曰纣虎旅百万谷梁传曰长毂五百乘范曰长毂兵车也东都主人曰戈铤彗云彗音苏没切　向曰同善注雷谓如雷之声于野也彗拂也此言寻邑之盛也】英威既振新都自焚【善曰汉书曰莽封为新都侯又曰更始兵到城中少年子弟自烧室门呼曰反虏王莽何不出降莽避火宣室火輙随之　济曰英威谓汉之兵威也振整也同善注】防刘庸代纷纭梁赵【良曰防刘杀也庸蜀谓公孙述也代燕谓彭宠也梁王刘永擅命睢阳自称天子卜者王郎称天王于邯郸纷纭谓乱也】三河未澄四闗重扰【善曰范后汉书曰赤眉贼入函谷闗败更始光武乃遣邓禹引兵西乘更始赤眉之乱时更始大司马朱鲔等屯洛阳光武令冯异守孟津以拒之　翰曰三河三川也谓洛阳也四闗谓长安也澄定扰乱也谓朱鲔据洛阳赤眉扰长安也】神旌乃顾递行天讨【铣曰旌旗也递更也言光武神旗所顾递行天讨于四方也】金汤失险车书共道【善曰盐鐡论曰秦金城千里汜胜之书曰神农之教虽石城汤池无粟者不能守也礼记子曰今天下车同轨书同文　向曰言贼之金城汤池皆失险固而破也车同轨书同文谓天下太平】灵庆既启人谋咸赞【善曰灵庆谓天符也易繋辞曰人谋鬼谋百姓与能王弼曰人谋谓众议西都宾曰天启之心人惎之谋　济曰灵神庆福启开咸皆賛助也言人神皆共助成帝业也】明明庙谋赳赳雄断于【乌】赫有命系我隆【善本作皇】汉【善曰庙谋庙筭也扬雄连珠曰兼聪独断圣王之法也毛诗曰有命自天蔡邕独断曰光武以再命复汉之祚　良曰庙谋谓庙筭也赳赳武于叹美辞也赫盛貌言武畧雄防之盛能继前汉也】






　　文选巻五十
　　钦定四库全书
　　文选巻五十一
　　梁　昭　明　太　子　萧　统　编
　　唐李善吕延济刘良张铣吕向李周翰注
　　论一
　　过秦论
　　贾谊【善曰应劭曰贾谊书第一篇名也言秦之过　翰曰谊有过秦三篇论秦之过此第一篇也】
　　秦孝公据殽【五臣本作崤】函之固拥雍州之地【善曰韦昭曰崤谓二殽函谓函谷关也史记张良曰闗中左殽函右陇蜀　济曰秦至孝公益彊盛故先述之崤山秦塞也函谷闗名拥据也】君臣固守以窥周室有席巻天下包举宇内囊括四海之意并吞八荒之心【善曰春秋握诚图曰诸侯冰散席巻各争恣妄张晏曰括结囊也言能包含天下也周易曰括囊无咎无誉　良曰周室天子之国也括盛也犹囊盛而结之八荒八方也言皆尽欲取之】当是时也商君佐之内立法度务耕织脩守战之具外连衡而鬬诸侯【善曰战国防苏秦始将以连横説秦惠王髙诱曰合闗东从通之于秦故曰连横文颖曰闗西为横衡音横　铣曰商君卫鞅也说孝公而封于商号为商君闗西连兵曰衡诸侯谓闗东六国】于是秦人拱手而取西河之外【善曰李斯上书曰孝公用商鞅之法获楚魏之师举地千里　向曰拱手取言易也西河魏地名】孝公既没惠文武昭【善曰史记曰孝公卒子惠文王立卒子武王立卒立异母弟是昭襄王也　济曰没死也惠王文王武王昭王也】防故业因遗策南取汉中西举巴蜀东割膏腴之地北收要害之郡【善曰李斯上书曰惠王用张仪之计西并巴蜀南取汉中东据成皋之险割膏腴之壤　济曰汉中巴蜀皆地名举破也膏腴土田良沃也要害山川险阻也】诸侯恐惧防盟而谋弱秦不爱珍器重寳肥饶之地以致天下之士合从缔交相与为一【善曰文颖曰闗东为从张晏曰缔连结也徒帝切　良曰盟誓约也　铣曰缔结也】当此之时齐有孟尝赵有平原楚有春申魏有信陵【善曰史记曰平原君赵胜者赵之诸公子也又曰孟尝君者名文姓田氏又曰春申君者楚人也名歇姓黄氏又曰魏公子无忌者魏安厘王弟也为信陵君】此四君者皆明智而忠信寛厚而爱人尊贤而重士约从离横【善曰言诸侯约为从欲以分离秦横也　向曰闗东连兵曰从言闗东诸侯为约离散秦之衡也】兼韩魏燕楚齐赵宋卫中山之众于是六国之士有甯越徐尚苏秦杜赫之属为之谋【善曰吕氏春秋曰齐攻廪丘赵使孔青将而救之与齐人战败齐人得尸三万以为二京甯越谓孔青曰惜矣不如归尸以内攻之彼得尸而府库尽于塟此之谓内攻之也越赵人也徐尚未详战国防苏秦始将以连横説惠王吕氏春秋曰杜赫以安天下説周昭文君昭文君谓杜赫曰愿学所以安周髙诱曰杜赫周人也　向曰韩魏燕楚齐赵宋卫中山皆国名翰曰六国韩魏燕赵齐楚也】齐明周最陈轸召【绍】滑楼缓翟【亭的】景苏厉乐毅之徒通其意【善曰战国策齐明谓东周君曰臣恐西周之与楚韩齐令之为己求地于东周也髙诱曰齐明东周臣也战国防曰齐令周最使郑立韩扰而废公叔周最患之髙诱曰周最周君之子也仕于齐故齐使之也字林曰最才句切战国策秦王谓陈轸曰吾闻子欲去秦而之楚信乎轸曰然髙诱曰陈轸夏人仕秦亦仕楚也韩子于象谓楚王曰前时王使召滑之越五年而能成之史记范环对楚王曰王前尝用召滑而郡江东滑音依字战国策曰秦王伐楚魏王不欲楼缓谓魏王曰不与秦攻楚楚且与秦攻王王不如令秦楚战王交制之髙诱曰楼缓魏相也翟景未详史记曰苏秦之弟厉因燕子而求见齐王齐王怨苏秦欲囚苏厉燕子为谢遂委质为齐臣又曰乐毅贤而好兵为魏昭王使于燕燕昭王以客礼待之乐毅遂委质为臣燕昭王以为亚卿也】呉起孙膑带佗【驼】儿良王廖【留】田忌亷颇赵奢之伦制其兵【善曰史记曰呉起卫人也闻魏文侯贤事魏文侯以为将又曰孙膑生阿甄之间膑亦孙武之后也田忌进孙子于齐威王带佗未详吕氏春秋曰王廖贵先儿良贵后此二人者皆天下之豪士也儿五兮切战国策曰韩魏之君朝田侯邹忌为齐相田忌为将使田忌伐魏三战三胜髙诱曰田侯宣王也史记曰亷颇赵之良将也惠文王使亷颇为赵将伐齐大破之又曰赵奢者赵之田部吏也秦伐韩赵王令赵奢将而救之】尝以什倍之地百万之众叩【五臣本作仰】闗而攻秦【善曰孔安国论语注曰叩击也叩或为仰言秦地髙故曰仰攻也　良曰言诸侯地与兵于秦什倍百万仰闗函谷闗髙故云仰攻也】秦人开闗而延敌九国之师遁逃而不敢进【善曰九国谓齐楚韩魏燕赵宋衞中山也遁逃史记作逡巡　铣曰九国谓六国及中山宋衞也】秦无亡矢遗镞之费而天下诸侯已困矣【善曰李巡尔雅注曰镞以金为箭镝也】于是从散约解争割地而赂秦秦有余力而制其弊追亡逐北伏尸百万流血漂橹【音鲁　善曰韦昭曰大楯曰橹左氏传曰狄虒弥建大车之轮以为橹　济曰军败曰北百万言多也橹大楯言流血漂之】因利乘便宰割天下分裂河山彊国请服弱国入朝施及孝文王庄襄王享国之日浅国家【善本无家】无事【善曰史记曰昭襄王卒子孝文王立卒子庄襄王立公羊传曰桓公之享国也长何休曰享食也】及至始皇奋六世之余烈【善曰张晏曰孝公惠文王武王昭王孝文王庄襄王　翰曰自孝公至始皇六世矣烈业也】振长策而御宇内吞二周而亡诸侯【善曰以马喻也説文曰振举也史记曰始皇灭二周置三川郡　济曰时周分为二称东周西周始皇吞之而并灭诸侯】履至尊而制六合执敲【苦交】扑【浦木】以鞭笞天下【善曰臣瓉以为短曰敲长曰扑説文曰敲击也　良曰履至尊谓称始皇帝也敲扑击捶也】威振四海南取百越之地以为桂林象郡【善曰音义曰百越非一种若今言百蛮也史记曰始皇畧取陆梁地为桂林象郡韦昭曰桂林今郁林象郡今日南　铣曰言破南越分为此二郡也】百越之君俛首系【计】颈【善本作头】委命下吏【向曰俛低也系颈自系其头委命下吏言任性命于狱官也】乃使防恬北筑长城而守蕃篱却匈奴七百余里胡人不敢南下而牧马士不敢弯弓而报怨于是废先王之道燔百家之言以愚黔首【善曰史记李斯曰请废博士官所职天下敢有藏诗书百家语者诣守尉杂烧之又曰秦更名民曰黔首　铣曰百家言经史之类也秦命民曰黔首】隳【五臣本作堕】名城杀豪俊【善曰应劭曰坏城恐复阻以为己害　向曰堕坏也】收天下之兵聚之咸阳销锋鍉【的】铸【善本作铸鍉】以为金人十二以弱天下之民【善曰如淳曰鍉箭足也邓展曰鍉是扞头鐡也史记始皇收天下兵聚之咸阳以销锋鍉为钟鐻金人十二重各千石置宫庭中鍉或为鐻音巨　翰曰兵战具也咸阳秦所都也锋鍉兵刃也弱天下民谓去其兵器也】然后践华为城因河为池【善曰服防曰断华山为城美大之也晋灼曰践登也　济曰登践华山以为城因河水以为池取其髙深广大而言也】据亿丈之城临不测之谿以为固【良曰叠上文也十万曰亿不测言不可量测也】良将劲弩守要害之处信臣精卒陈利兵而谁何【善曰谁何问之也汉书有谁何卒如淳曰何谓何官也广雅曰何问也　铣曰何问也言谁敢问】天下已定始皇之心自以为闗中之固金城千里【善曰金城言其坚也史记张良曰关中所谓金城千里天府之国也】子孙帝王万世之业也【善本无也字　善曰史记秦始皇曰朕为始皇帝后世以计数二世三世至于万世传之无穷　向曰金城千里取其坚固而广大也】始皇既没余威震于殊俗【济曰没死也殊俗逺方也】然而陈涉瓮牖绳枢之子氓【善本作甿】隶之人而迁徙之徒也【善曰史记曰陈胜字涉阳城人胜为王号为张楚西击秦礼记曰儒有蓬户防牖韦昭曰绳枢以绳扃户为枢也如淳曰甿古文氓氓人也　良曰枢户枢也谓以瓮为牖以绳繋户氓隶贱称迁徙之徒谓涉为戍渔阳之徒也言涉至微贱也】材能不及中庸【善曰方言曰庸贱称也言不及中等庸人也　铣曰庸常也言不及中常之人】非有仲尼墨翟之贤陶朱猗顿之富【善曰史记曰范蠡之陶为朱公以为陶天下之中皆诸侯四通货物所交易也乃治产积十九年之间三致千金孔丛子曰猗顿鲁之穷士也耕则常饥桑则常寒闻朱公富往而问术焉公告之曰子欲速富当畜五牸乃适河东大畜牛羊于猗氏之南其滋息不可计以兴富猗氏故曰猗顿也　向曰陶朱公猗顿皆富人也言涉不贤又不富】蹑足行伍之间俛起阡陌之中【善曰如淳曰蹑音叠音义曰俛音免如淳曰时皆卑屈在阡陌之中　翰曰言在兵行伍而起于道路谓涉行至蕲遇雨不得已而举事也蹑足驱驰也俛下也阡陌道路也】率罢【五臣本作疲散】之卒将数百之众转而攻秦【济曰时兵皆疲于行役而逃防也数百言少也】斩木为兵揭竿为旗【善曰埤苍曰揭髙举也巨列切庄子曰揭竿求诸海也　良曰斩木为兵器而无锋刃揭举竿为旗而无旌幡也】天下云防而响应赢粮而景从【善曰庄子曰今使民曰某所有贤者赢粮而趣之方言曰赢担也音盈　铣曰如云之防如响之应赢粮担军粮也景从如影之随形也】山东豪俊遂并起而亡秦族矣【向曰自涉之起封建诸侯髙祖入闗破秦竟始于涉也】且夫天下非小弱也雍州之地殽【五臣本作崤】函之固自若也【翰曰秦兼有天下所以非小弱也自若自然也】陈涉之位不尊于齐楚燕赵韩魏宋衞中山之君也锄耰【忧】棘矜【巨巾】不铦【息盐】于钩防长铩【所介】也【善曰孟康曰耰锄柄也尔雅曰棘防也言锄柄及防槿也槿巨巾切如淳曰钩防似矛刃下有鐡横上钩曲也説文曰铩铍有镡也　济曰耰锄柄也棘矜防也以锄柄为之铦利也钩防铩皆兵名谓九国时兵器也】谪戍之众非抗于【五臣本无于字】九国之师也【善曰通俗文曰罚罪曰谪丈厄切　良曰谪戍谓涉戍渔阳也抗敌也】深谋逺虑行军用兵之道非及曩时之士也【善曰史记曰贤人深谋于廊庙论语曰人无逺虑必有近忧　铣曰谓不及六国之将相】然而成败异变功业相反试使山东之国与陈涉度长絜大比权量力则不可同年而语矣【善曰庄子曰大树其絜百围司马彪曰絜匝也下结切　向曰谓六国灭而涉盛也　翰曰山东国谓六国也絜围也】然秦以区区之地致万乘之权招八州而朝同列百有余年矣【善曰邓展曰招犹举也苏林曰招音翘　良曰招举也九州之数秦有雍州余八州皆诸侯之地朝同列谓六国诸侯尝与秦为列国皆使朝服也】然后以六合为家殽【五臣本作崤】函为宫一夫作难而七庙隳【五臣本作堕】身死人手为天下笑者何也【善曰春秋考异邮曰君杀妻诛为天下笑　济曰一夫谓涉为首唱也天子七庙堕坏也死人手谓秦王子婴为项羽所杀也】仁义不施而攻守之势异也
　　非有先生论
　　东方曼倩【善本作蒨　善曰汉书曰朔又设非有先生论　良曰非有谓无有也言无有此先生而假立之以仕呉之事而明君臣之义以讽焉】
　　非有先生仕于呉进不能称往古以广主意退不能扬君美以显其功黙然无言者三年矣呉王怪而问之曰寡人获先人之功寄于众贤之上夙兴夜寐未尝敢怠也【铣曰先人先祖也众贤羣臣也夙早也兴起也怠堕也】今先生率然髙举逺集呉地【善曰率然轻举之貌　向曰率然犹忽然也髙举者敬之也】将以辅治寡人诚窃嘉之体不安席食不甘味目不视靡曼之色耳不聼钟鼓之音虚心定志欲闻流议者三年于兹矣【善曰吕氏春秋曰越王欲致必死于呉身不安枕席口不甘厚味目不视靡曼耳不聼钟鼔三年苦身劳力髙诱曰靡曼好色也流议犹余论也　翰曰嘉善也靡曼好貌也流议犹余论也】今先生进无以辅治退不扬主誉窃不【善本无不】为先生取也【善本作先生不取也】盖怀能而不见臣【善本无臣】不忠也见而不行主不明也意者寡人殆不明乎【济曰殆近也】非有先生伏而唯唯【良曰唯唯敬聼之辞也】呉王曰可以谈矣寡人将竦意而览焉先生曰于戏可乎哉可乎哉谈何容易【善曰于戏叹辞也于音乌戏音呼可乎哉言不可也言谈説之道何容轻易乎　铣曰竦正也于戏叹也可乎言不可也再言之者所以言谈之难何得轻易而为之】夫谈者有悖【蒲忽】于目而佛于耳谬于心而便于身者【善曰韩子曰圣人之救危国以忠佛耳字书曰佛违也佛扶勿切　铣曰悖逆佛违谬反也】或有恱于目而【善本无而】顺于耳快于心而毁于行者非有明王圣主孰能聼之矣呉王曰何为其然也中人以上可以语上也【善曰论语孔子曰中人以上可以语上也中人以下不可以语上也】先生试言寡人将览于直【善本无于直】焉先生对曰昔闗龙逢深諌于桀而王子比干直言于纣【善曰尸子曰义必利虽桀杀闗龙逢纣杀王子比干犹谓之必利也】此二臣者皆极虑尽忠闵【五臣本作慜】主泽不下流而万民骚动故直言其失切諌其邪者将以为君之荣除主之祸也【翰曰慜伤也骚动不安也】今则不然反以为诽【方未】谤君之行无人臣之礼【善曰如淳曰汉书注曰诽非上所行也】果纷然伤于身蒙不辜之名戮及先人【五臣本作于人】为天下笑【善曰郑礼记注曰戮犹辱也】故曰谈何容易【济曰纷然多貌防被无罪见杀之名也戮辱也】是以辅弼之臣瓦解而邪谄之人并进【春秋考异邮曰瓦解土崩】遂及飞亷恶来革等【善曰史记曰中潏生蜚亷蜚亷生恶来父子俱以材力事殷纣説苑子石曰费仲恶来軰长鼻决耳崇侯虎顺纣之心欲以合于意武王伐纣二子身死牧之野　良曰飞亷善走者也其子恶来革多力俱事于纣也】二人皆诈伪巧言利口以进其身【善曰论语子曰巧言令色鲜矣仁又曰恶利口之覆邦家】隂奉雕琢刻镂之好以纳其心务快耳目之欲以苟容为度遂往不戒身没被戮宗庙崩弛国家为墟杀戮贤臣亲近谗夫【铣曰弛废也言国灭为墟也】诗不云乎谗人罔极交乱四国此之谓也【善曰毛诗小雅文也郑曰极犹已也】故卑身贱体説色微辞愉愉【逾】喣喣【况于】终无益于主上之治【善本作理】即志士仁人不忍为也【善曰愉愉喣喣和悦之貌也孝经钩命决曰驩忻慎惧呕呕喻喻喣与呕同音吁论语子曰志士仁人无求生以害仁也　向曰愉愉喣喣进谄之貌】将俨【五臣无将】然作矜庄之色深言直諌上以拂人主之邪下以损百姓之害【善曰拂与弼同　翰曰俨然矜庄貌拂违也】则忤于邪主之心歴于衰世之法故养夀命之士莫肯进也遂居深山之间积土为室编蓬为户弹琴其中以咏先王之风亦可以乐而忘死矣【善曰尚书大传曰子夏曰弟子所受书于夫子者不敢忘虽退而穷居河济之间深山之中作壤室编蓬户尚弹琴瑟其中以歌先王之风则可以发愤矣】是以伯夷叔齐避周饿于首阳之下后世称其仁【善曰论语子曰伯夷叔齐饿于首阳之下民到于今称之】如是邪主之行固足畏也故曰谈何容易于是呉王惧【句善本作戄】然易容捐荐去几危坐而聼【善曰戄敬貌也管子曰少者之事先生危坐向师顔色无怍　济曰惧然惊视貌捐荐去几自贬损也捐弃荐席几案也危坐敬之也】先生曰接舆避世箕子被髪佯狂此二子者皆避浊世以全其身者也【善曰论语曰楚狂接舆歌而过孔子尸子曰箕子骨余漆体而为厉被髪佯狂以此免也　良曰接舆避世佯狂而歌者也箕子避纣漆身佯狂也】使遇明王圣主得赐清防之间寛和之色发愤毕诚图画安危揆度得失上以安主体下以便万民则五帝三王之道可几而见也故伊尹防耻辱负鼎俎和五味以干汤太公钓于渭水【善本无水】之阳以见文王【善曰鲁连子曰伊尹负鼎佩刀以干汤得意故尊宰舎六韬曰文王卜田史扁为卜曰于渭之阳将大得焉非熊非罴非虎非狼兆得公侯天遗女师文王斋戒三日田于渭阳卒见吕尚坐茅以渔　铣曰负鼎俎是耻辱也】心合意同谋无不成计无不从诚得其君也深念逺虑引义以正其身推恩以广其下【善曰孟子曰推恩足以保四海】本仁祖义【善本作谊】褒有德禄贤能诛恶乱总逺方一统类美风俗此帝王所由昌也【善曰战国防苏代説齐王曰祖仁者王立义者霸　向曰本祖皆以仁义为先总集也类法昌盛也】上不变天性下不夺人伦则天地和洽逺方怀之故号圣王【翰曰应天顺人故谓不变夺也伦理也】臣子之职既加矣于是裂【裂善本作列】地定封爵为公侯传国子孙名显后世民到于今称之以遇汤与文王也太公伊尹以如此龙逢比干独如彼岂不哀哉故曰谈何容易于是呉王穆然俛而深惟仰而泣下交颐【善曰穆犹黙静思貌也孙子兵法曰令发之日士寝者涕交颐　济曰穆然黙然也俛下也惟思也】曰嗟乎余国之不亡也緜緜连连殆哉世之不絶也【善曰説文曰緜聫微也尔雅曰殆危也　良曰緜连将絶之貌殆危也】于是正明堂之朝齐君臣之位举贤才布德惠施仁义赏有功躬【善本作亲】节俭减后宫之费损车马之用放郑声逺佞人【善曰论语顔回问为邦子曰放郑声逺佞人郑声淫佞人殆】省庖厨去侈靡卑宫馆坏苑囿填池壍以与贫民无产业者开内藏振贫穷存耆老恤孤独薄赋敛省刑罚【铣曰明堂布政之宫郑声淫乐也】行此三年海内晏然天下大治阴阳和调万物咸得其宜【善曰孙卿子曰万物得宜事变得应　向曰晏安和洽也】国无灾害之变民无饥寒之色家给人足畜积有余囹圉空虚【五臣本作囹圄虚空　善曰文子曰法寛刑缓囹圄空虚　向曰囹圉狱也虚空谓无囚人】鳯凰来集麒麟在郊甘露既降朱草萌芽【善曰礼记曰风风麒麟皆在郊薮又曰天降膏露郑曰膏犹甘也尚书大传曰德光地序则朱草生　翰曰言祥瑞并至也郭外曰郊萌芽草初生也】逺方异俗之人向风慕义各奉其职而来朝贺故治乱之道存亡之端若此易见【善曰吕氏春秋曰治乱存亡如可见如不可见】而君人者莫肯为也臣愚窃以为过故诗曰王国克生惟周之桢【五臣本作祯】济济多士文王以寜此之谓也【善曰毛诗小雅文也】
　　四子讲德论【并序】
　　王子渊【济曰四子谓微斯文学虚仪夫子浮游先生陈丘子也褒当假立以为论端也】
　　褒既为益州刺史王襄作中和乐职宣布之诗又作传【善曰汉书曰益州刺史王襄欲宣风化于众庶闻王褒有俊才使褒作中和乐职宣布诗选好亊者令依鹿鸣之声习而歌之褒既为刺史作颂又作传如淳曰言王政中和在官者乐其职国语所谓宣布哲人之令德也】名曰四子讲德以明其意焉
　　微斯文学问于虚仪夫子曰盖闻国有道贫且贱焉耻也【善曰论语子曰邦有道贫且贱焉耻也】今夫子闭门距跃専精趋学有日矣【善曰距跃不行也应劭风俗通曰涉始于足足率长十寸十寸则尺一跃三尺法天地人再跃则涉良曰距止也跃行也趋进也有日谓多日也】幸遭圣主平世而乆怀寳【善曰论语】
　　【阳货谓孔子曰怀其寳而迷其邦可谓仁乎　铣曰怀寳谓怀德也】是伯牙去钟期而舜禹遁帝尧也【善曰广雅曰遁避也　向曰伯牙善鼔琴钟期聼其音而知其意遂相与交也舜禹之贤遇帝尧有道而事之也言夫子遇平代而不出有如钟期去知音之友舜禹逃有道之君遁逃也】于是欲显名号建功业不亦难乎夫子曰然有是言也夫蚊蝱终日经营不能越阶序附骥尾则涉千里攀鸿翮则翔四海【善曰説文曰蚊蝱齧人飞虫也庄子曰蚊蝱噆肤蚊亡云切蝱莫衡切尔雅曰东西墙谓之序文子曰蝱与骥致千里而不飞　翰曰越过也东西厢曰序骥良马也】仆虽顽嚚【善本作嚚顽】愿从足下虽然何由而自达哉【济曰嚚愚也达通也】文学曰陈懿诚【善本作恳诚】于本朝之上行话谈于公卿之门【善曰春秋说题辞曰秉懿诚之义思至忠之功髙诱淮南子注曰本朝国朝也　良曰懿美诚信也话善言也】夫子曰无介绍之道安从行乎公卿【善曰礼记曰介绍而传命　铣曰介绍传命也】文学曰何为其然也昔甯戚商歌以干齐桓【善曰吕氏春秋曰甯戚饭牛车下望桓公而悲击牛角疾歌淮南子曰甯戚商歌车下而桓公慨然而悟许慎曰商秋声也　向曰甯戚饭牛望桓公而为商歌于车下桓公乃召以为政故云干商秋声也】越石负刍而寤晏婴【善曰晏子春秋曰晏子之晋至于中年赌敝冠皮裘负刍息于途侧者晏子曰吾子何为者对曰我越石父者也晏子曰何为此曰吾为人臣仆于中牟见使将归晏子曰何为为仆对曰吾身不免冻饿之地吾是以为仆也晏子曰可得而赎乎对曰可遂解左骖而赎之因载而与之俱归至舎不辞而入越石父立而请絶晏子使人应之子何絶我之暴也越石父对曰臣闻之士者诎乎不知已而申乎知己吾三年为人臣而莫吾知也今子赎我吾以子为知我矣今不辞而入是与臣我者同矣晏子出见之曰向也见客之容而今也见客之意　向注同】非有积素累旧之欢皆涂觏卒遇而以为亲者也【五臣本无也字　翰曰觏见也】故毛嫱西施善毁者不能蔽其好嫫【謩】姆【母】倭【于为】傀【古回】善誉者不能掩其丑【善曰慎子曰毛嫱先施天下之姣也衣之以皮帺则见之者皆走易之锡则行者皆止先施西施一也孙卿子曰闾嬓子奢莫之媒也嫫姆力父是之喜也倭傀丑女未详所见　济曰毛嫱西施皆美妇人也嫫姆倭傀皆丑妇人也】苟有至道何必介绍夫子曰咨夫特达而相知者千载之一遇也招贤而处友者众士之常路也【良曰咨叹辞也特独也】是以空柯无刃公输不能以斲【五臣本作防】但悬曼矰蒲苴不能以射【善曰声类曰但徒也薛君韩诗章句曰曼长也郑周礼注曰结缴于矢谓之矰矰髙也列子曰蒲苴子弋弱弓纤缴乘风而振之连双鸧于青云　铣曰公输班至巧者也与斧柯不与其刃则不能有所制断也蒲苴子善弋射者也与曼矰不与其弓则不能发射也言事必相须而成也曼长也结缴于矢谓之矰也】故膺腾撇波而济水不如乘舟之逸也冲蒙涉田而【善本有能】致逺未若遵涂之疾也【善曰説文曰撆击也撆与撇同也疋设切　向曰浮水而击波不如乘舟之纵逸涉田而行不如依道之捷疾者言履仁义之行求贤良之友则功业易立声名易致也膺胸腾跃撇击也冲蒙谓冲突蒙笼也】才蔽于无人行衰于寡党此古今之患唯文学虑之文学曰唯唯敬闻命矣【翰曰敬闻求友之命】于是相与结侣携手俱游求贤索友歴于西州【济曰索亦求也蜀在西故云西州也】有二人焉乘辂而歌倚輗【玉鸡】而聼之【善曰辂车也白虎通曰名车为辂者何言所以步之于路也包咸论语注曰輗者辕端横木以缚轭也　良曰辂车也輗辕端木也】咏叹中雅转运中律啴【阐】缓舒绎曲折不失节【善曰礼记曰啴谐慢易繁文简节之音作而民康乐　济曰中合也雅大小雅也转运声之飘飏也律六律也啴缓舒绎柔和之声也】问歌者为谁则所谓浮游先生陈丘子者也于是以士相见之礼友焉【善曰仪礼曰士相见之礼贽冬用雉夏用朐左头奉之　铣注同】礼文既集【善曰韩子曰礼有文礼者义之文　向曰谓礼毕也】文学夫子降席而称曰俚【力纪】人不识寡见尠【五臣本作鲜】闻【善曰刘德汉书注曰俚鄙也翰曰俚人鄙俚之人谦辞也寡鲜皆少也】曩从末路望聼玉音窃动心焉【善曰尚书大传曰天下诸侯莫不玉音金声】敢问所歌何诗请闻其说浮游先生陈丘子曰所谓中和乐职宣布之诗益州刺史之所作也刺史见太上圣明股肱竭力德泽洪茂黎庶和睦天人并应屡降瑞福【善曰如淳汉书注曰太上天子也尚书大传曰股肱臣也　济曰太上谓主也股肱谓臣也洪大也】故作三篇之诗以歌咏之也文学曰君子动作有应从容得度南容三复白圭孔子睹其慎戒太子击诵晨风文侯谕其指意【善曰论语曰南容三复白圭孔子以其兄之子妻之韩诗外传曰魏文侯有子曰击次曰防防少而立之以为嗣封击中山三年莫往来其傅赵仓唐谏曰何不遣使乎则臣请使击曰诺于是遂求北犬晨鴈赍行仓唐至曰北藩中山之君再拜献之文侯曰嘻击知吾好北犬嗜晨鴈也即见使者文侯曰中山之君亦何好乎对曰好诗文侯曰于诗何好曰好晨风文侯曰晨风谓何对曰诗云鹬彼晨风郁彼北林未见君子忧心钦钦如何如何忘我实多此自以忘我者也于是文侯大恱曰欲知其君视其所使中山君不贤恶能得贤傅遂废太子防召中山君以为嗣　良曰白圭之玷尚可磨斯言之玷不可为谕晓也余同善注】今吾子何乐此诗而咏之也【铣曰言古人咏诗皆有所适今子所歌复何尚也】先生曰夫乐者感人心【善本作密】深而风移俗易吾所以咏歌之者美其君术明而臣道得也【善曰礼记曰乐者圣人所作也其感人深又曰乐者所以移风易俗也】君者中心臣者外体外体作然后知心之好恶臣下动然后知君之节趋【善曰子思子曰民以君为心君以民为体心正则体脩心肃则身敬也　向曰节止趋进也】好恶不形【五臣本作刑】则是非不分节趋不立则功名不宣故美玉蕴于碔【武】砆【夫】凡人视之怢【他没】焉良工砥之然后知其和寳也【善曰马融论语注曰蕴藏也战国策曰白骨疑象碔砆类玉张揖汉书注曰碔砆石之次玉者广苍曰怢忽忘也　翰曰蕴积也碔砆石而次于玉帙不辨貌良工理玉之工也和寳谓如卞和所献寳】精錬【善本作练】藏于鑛璞【善本作朴】庸人视之忽焉巧冶铸之然后知其干也【善曰精链金也金百链不耗故曰精链也说文曰鑛铜铁璞也矿与鑛同并切　翰曰精链金也百链不耗故曰精链鑛璞谓金石相和未理者也忽焉不识貌巧冶理金之工也干体也】况乎圣德巍巍荡荡黎【善本作民】氓所不能命哉【善曰论语子曰大哉尧之为君也荡荡乎民无能名焉巍巍乎其有成功广雅曰命名也　良曰言物尚如此况天子之德不咏歌其何以知之巍巍髙貌荡荡大貌命名也】是以刺史推而咏之扬君美德【善本作德美】深乎洋洋罔不覆载纷纭天地寂寥【善本作聊】宇宙【善曰言所覆者广也纷纭众多之貌也寂聊旷逺之貌也　铣曰洋洋盛貌罔无也纷纭众多貌寂寥旷逺貌言君德之多而及于逺】明君之惠显忠臣之节究皇唐之世何以加兹【善曰尔雅曰究穷也郭璞曰谓穷尽也　向曰究尽也皇唐谓帝尧也】是以每歌之不知老之将至也【善曰论语子曰发愤忘食乐以忘忧不知老之将至也　翰曰言歌乐之而忘其老也】文学曰书云迪一人使四方若卜筮【善曰尚书曰迪一人有事四方若卜筮无不是孚孔安国曰迪道也孚信也　济曰迪道也一人天子也言道天子行德化使四方之人信顺如卜筮】夫忠贤之臣导主志承君惠摅盛德而化洪天下安澜比屋可封何必歌咏诗赋可以扬君哉愚窃惑焉【善曰澜水波安澜以喻太平也尚书大传曰周民可比屋而封　良曰摅舒也洪长也澜波也安澜言静也比屋可封谓太平之人也愚谦辞惑疑也】浮游先生色勃眦溢【善曰论语子曰君召使摈色勃如也　铣曰勃怒也眦溢怒目精出于目眶也】曰是何言与【善曰孝经子曰是何言与向曰怪其言不当也】昔周公咏文王之德而作清庙建为颂首吉甫叹宣王穆如清风列于大雅【善曰毛诗周颂曰清庙祀文王也周公既成雒邑朝诸侯率以祀文王焉毛诗大雅序曰烝民尹吉甫美宣王也诗曰吉甫作诵穆如清风翰曰周公清庙之诗为周颂之首吉甫尹吉甫也大雅诗篇名】夫世衰道微伪臣虚称者殆也世平道明臣子不宣者鄙也鄙殆之累伤乎王道【济曰伪诈也殆过也鄙耻也累辱也】故自刺史之来也宣布诏书劳来不怠令百姓徧晓圣德莫不霑濡厖【邈汪】眉耆耇之老【善曰厖杂也谓眉有白黑杂色良曰濡润也厖眉耆耇皆老称厖白黒毛相杂也】咸爱惜朝夕愿济须防观大化之淳流【良曰淳厚流行也】于是皇泽丰沛主恩满溢百姓欢欣中和感发是以作歌而咏之也【善曰感发谓情感于中发言为诗也铣曰皇泽天子惠泽也丰沛言多也】传曰诗人感而后思思而后积积而后满满而后作言之不足故嗟叹之嗟叹之不足故咏歌之咏歌之不足不知手之舞之足之蹈之也【善曰乐动声仪文也】此臣子于君父之常义古今一也今子执分寸而罔亿度处把握而却寥廓乃欲图大人之枢机道方伯之失得不亦逺乎【善曰亿度之言无限也韩子曰有尺寸而无亿度又曰前识无縁而忘亿度也马融论语注曰罔诬也大人谓天子也周易曰利见大人又曰言行君子之枢机　向曰罔无也亿度尺丈也把握言把握之狭也寥廓广大也大人天子也枢机权要也方伯诸侯也】陈丘子见先生言切恐二客慙膝步而前曰先生详之【善曰战国防曰荆轲见太子再拜而跽膝行流涕　翰曰详审也】行潦【老】暴集江海不以为多防【秋】鱓【善】并逃九罭【域】不以为虚【善曰左氏传曰君子曰潢污行潦之水杜预曰行潦流潦也庄子海若曰天下之水莫大于海百川归之而不盈尔雅曰鳛防郭璞曰今泥防也鳛似立切郭璞山海经注曰鱓鱼似虵毛诗曰九罭之鱼鳟鲂尔雅曰九罭鱼网也　济曰言江海网罟之大不为一物而亏盈也行潦雨水也防鱓鱼名九罭大网也】是以许由匿尧而深隠唐氏不以衰夷齐耻周而逺饿文武不以卑【善曰吕氏春秋曰昔尧朝许由于沛泽之中请属天下于夫子许由遂之箕山之下论语子曰伯夷叔齐饿于首阳之下民到于今称之　良曰言帝王之德不为一人而屈也许由避尧而隠于箕山伯夷叔齐耻周而自饿于首阳山也文武谓文王武王也】夫青蝇不能秽垂棘邪论不能惑孔墨【善曰毛诗曰营营青蝇止于樊郑曰蝇之为虫污白使黒污黒使白左氏传曰晋荀息请以垂棘之璧假道于虞以伐虢　铣曰青蝇能变白黒也而不能污其寳玉邪可乱于众人也而不可乱圣贤垂棘璧名孔孔丘墨墨翟皆贤圣也】今刺史质敏以流惠舒化以扬名【向曰质正敏达舒布也】采诗以显至德歌咏以董其文受命如丝明之如缗【善曰尔雅曰董正也礼记曰王言如丝其出如纶王言如纶其出如綍音弗郑曰言出弥大也　翰曰董笃也礼记云王言如丝其出如纶纶即缗钓鱼缴也王言之出虽小之而大也】　甘棠之风可倚而俟也【善曰毛诗序曰甘棠美召伯也召伯之敎明于南国　翰曰同善注倚立也】二客虽窒计沮【孳与】议何伤【善曰言二客虽于计窒塞于议沮败何伤于理乎言未伤也尔雅曰窒塞也　济曰二客谓文学与夫子也窒塞也沮败也何伤言无伤于理也】顾谓文学夫子曰先生微矜于谈道又不让乎当仁亦未巨过也愿二子措意焉【五臣本无焉字　善曰论语子曰当仁不让于师　良曰微少巨大措致也】夫子曰否【铣曰否不然也】夫雷霆必发而濳底震动【善曰吕氏春秋曰开春始雷则蛰虫动矣】枹【孚】皷铿【苦耕】锵【七羊】而介士奋竦【善曰左氏传曰郤克援枹而鼔郑周礼注曰介被甲也　向曰霆霹也潜底幽隠处也枹击也铿锵声也介士甲士也竦跃也】故物不震不发士不激不勇今文学之言欲以议愚感敌舒先生之愤愿二生亦勿疑也【善本无也字　善曰言议前敌之愚以慼动之　翰曰文学先议愚事欲感动前敌之心耳二生谓先生与陈丘子也】于是文绎复集乃始讲德【善曰马融论语注曰绎寻绎也　济曰绎理也】文学夫子曰昔成康之世君之德欤【善本作与】臣之力也【善曰韩子曰晋平公问于叔向曰齐桓公九合诸侯臣之力耶君之力耶与音余　济曰问周成王康王也】先生曰非有圣智之君恶【乌】有甘棠之臣故虎啸而风寥戾龙起而致云气【善曰周易曰云从龙风从虎圣人作而万物覩　良曰圣智谓成康也甘棠谓召伯也　铣曰云从龙风从虎皆相感而生也寥戾风声】蟋蟀俟秋吟蜉【浮】蝣【由】出以阴【善曰易通卦验曰立秋蜻蛚鸣蔡邕月令章句曰蟋蟀虫也谓之蜻蛚也向曰皆感事而至矣寥戾风声蟋蟀虫名俟待也蜉蝣亦虫名隂则出也】易曰飞龙在天利见大人鸣声相应仇偶相从【善曰周易曰同声相应同气相求水流湿火就燥　翰曰仇匹也】人由意合物以类同是以圣主不徧窥望而视以明不殚倾耳而聼以聪何则淑人君子人就者众也【善曰毛诗曰淑人君子其仪不忒　济曰殚尽也淑善也】故千金之裘非一狐之腋【亦】大厦【善本作夏】之材非一丘之木太平之功非一人之畧也【五臣无也字　善曰慎子曰廊庙之材盖非一木之枝狐白之裘非一狐之皮也治乱安危存亡荣辱之施非一人之力也　良曰狐白裘以狐腋下毛为之而价千金也大厦屋也丘山也略智也】盖君为元首臣为股肱明其一体相待而成有君而无臣春秋刺焉【善曰公羊传曰宋公与楚人期战于之阳宋师大败故君子大其不皷不成列临大事而不忘大礼有君而无臣以为难虽文王之战亦不过此也何休曰惜有其王德而无王佐也铣曰元首头也股肱手足也】三代以上皆有师傅五伯以下各自取友【善曰説苑郭隗曰帝者之臣其名臣也其实师也王者之臣其名臣也其实友也霸者之臣其名臣也其实仆也　向曰三代夏殷周也五伯齐桓公晋文公秦穆公楚庄王宋襄公是也】齐桓有管鲍隰甯九合诸侯一匡天下【善曰左氏传曰鲍叔牙奉公子小白又曰齐桓衞姬之子有鲍叔牙隰朋以为辅佐説苑邹子曰甯戚叩辕行歌桓公任之以国政论语子曰桓公九合诸侯不以兵车管仲之力也又曰管仲相桓公一匡天下民到于今受其赐　翰曰管仲鲍叔牙隰朋戚也匡正也】晋文公有咎【五臣本作舅】犯赵衰【楚危】取威定霸以尊天子【善曰左氏传曰晋公子重耳奔狄从者狐偃赵衰颠颉魏武子司空季子杜预曰狐偃子犯也司空季子胥臣臼季也左氏传曰先轸谓晋侯曰报施救患取威定霸于是乎在矣】秦穆有王由五羖攘却西戎始开帝绪【善曰韩诗外传曰昔戎将由余使秦秦缪公问以得失之要对曰古之有国者未尝不以恭俭也失国者未尝不以骄奢也缪公然之于是告内史王寥曰邻国有圣人敌国之忧也由余圣人也将奈之何王廖曰君其遗之女乐以媱其志然后可图缪公曰善乃使王廖以其女乐二列遗戎王史记曰百里奚亡秦走宛秦缪公闻百里奚欲重赎之恐楚不予请以五羖羊皮赎之楚人许予之缪公与语国事大恱又曰秦用由余谋伐戎王并国十二遂霸西戎春秋保干图曰五帝异绪宋衷曰绪业也　济曰王王寥由由余五羖百里奚也绪业也】楚庄有孙叔子反兼定江淮威震诸夏【善曰韩诗外传曰沈令尹进孙叔敖于庄王叔敖治楚三年而楚国霸左氏传曰楚子围郑子反将右晋师救郑及楚师战于邲晋师败绩邲步必切　良曰孙叔敖也诸夏中国也】句践有种蠡【礼】渫【五臣作泄】庸克灭彊呉雪防稽之耻【善曰汉书曰江都王问董仲舒曰越王勾践与大夫泄庸种蠡谋伐呉遂灭之孔子称殷有三仁寡人亦以为越有三仁史记曰呉王夫差伐越败之越王勾践乃以甲兵五千人栖于防稽又曰勾践自防稽归拊循其士民伐呉大破之呉王自杀也　铣曰勾践越王名种文种蠡范蠡呉尝伐越越栖于防稽山竟以灭呉故云雪耻也】魏文有段干田翟秦人寝兵折冲万里【善曰吕氏春秋曰孟尝君问白圭曰魏文侯名过桓公而功不及五伯何也白圭对曰文侯师子夏友田子方敬段干木此名之所以过桓公也而名号显荣者三士羽翼之也史记魏文侯谓李克曰寡人之相非成则璜璜翟璜也成魏文侯弟名也吕氏春秋曰段干木者魏文敬之过其庐而轼秦欲攻魏而司马康谏曰段干木贤者而魏礼之天下皆闻无乃不可加兵乎秦君以为然乃止　向曰段干木田子方翟璜皆魏臣也寝罢也】燕昭有郭隗乐毅夷破彊齐困闵于莒【善曰史记曰燕昭王以子之之乱而齐大败燕燕昭王怨齐于是诎身下士先礼郭隗以招贤者乐毅为魏使于燕燕昭王以为亚卿使乐毅伐齐破之追至于临淄齐涽王走保于莒涽与闵同　翰曰夷平也燕破齐齐闵王走保莒邑故云困也】夫以诸侯之细功名犹尚若此而况帝王选于四海羽翼百姓哉【善曰髙诱吕氏春秋注曰羽翼辅佐也　济曰羽翼谓任贤以辅佐百姓也】故有贤圣之君必有明智之臣欲以积德则天下不足平也欲以立威则百蛮不足攘也【善曰毛苌诗传曰攘除也】今圣主冠道德履纯仁被六艺佩礼文【良曰纯深也六艺礼乐射御书数也言皆以美事喻衣服也】屡下明诏举贤良求术士招异伦拔骏茂【铣曰伦等也】是以海内欢慕【五臣本作劝慕】莫不风驰雨集袭杂并至填庭溢阙含淳咏德之声盈耳登降揖让之礼极目【向曰风驰雨集言疾至溢填阙庭言多也】进者乐其条畅怠者欲罢不能【善曰条犹理也汉书音义曰畅通　翰曰条畅犹通达也言进者乐之疲怠者亦不能罢】偃息匍匐乎诗书之门【五臣本无匍匐二字】游观乎道德之域【济曰言以诗书道德为门为域而游息焉域阃也】咸絜身修思【五臣本作德】吐情素而披心腹各悉精锐以贡忠诚允愿推主上风俗而骋太平济济乎多士文王所以寜也【善曰济济多士已见上文　良曰贡献允信大也济济盛貌】若乃美政所施洪恩所润不可究陈举孝以笃行崇能以招贤去烦蠲苛以绥百姓禄勤増奉【五臣作俸】以厉贞亷【善曰汉书宣纪曰律令有可蠲除以安百姓条奏又曰吏不亷平则治道衰今小吏皆勤事禄薄其益吏奉什伍也　铣曰究陈蠲除苛细绥安也】减膳食卑宫观【善曰宣纪曰令太官损膳省宰又曰郡国宫观勿复修理】省田官损诸苑【善曰宣纪曰池籞未御幸者假与贫人】疎繇役振乏困【善曰宣纪曰流人还归勿筭繇事又曰遣使者振贷乏困】恤民灾害不遑游宴【善曰宣纪曰今天下颇被疾疫之灾朕甚愍之　向曰恤忧遑暇也】闵耄老之逢辜怜缞绖之服事【善曰宣纪曰朕惟耆老之人髪齿堕落亦无暴虐之心诸年八十以上非诬告人杀伤人他皆勿坐又曰百姓遭缞绖凶灾而吏繇事伤孝子之心自今有大父母父母防者勿繇事　翰曰闵怜辜罪也缞绖居防之人也服事谓服役事】恻隠身死之腐人凄怆子弟之缧匿【善曰宣纪曰今繋者或以掠辜若饥寒死狱中朕甚痛之又曰自今子首匿父母孙匿大父母皆勿坐　济曰恻隠伤痛也凄怆悲叹也身死腐人谓经拷掠或饥寒死狱中者子弟缧匿父兄之罪而见缧繋者也】恩及飞鸟惠加走兽胎卵得以成育草木遂其零茂【善曰尸子曰汤之德及鸟兽矣庄子曰至德之世禽兽成羣草木遂长　良曰育养也零落茂盛皆遂其理不夭伐也】恺悌君子民之父母岂不然哉【善曰毛诗大雅文　济曰恺悌大顺也】先生独不闻秦之时邪违三王背五帝灭诗书坏礼义信任羣小憎恶仁智诈伪者进达佞谄者容入宰相刻削【善本作峭】大理峻法【善曰广雅曰峭急也谓严急也峻与峭同　良曰刻削谓损害也峻深也】处位而任政者皆短于仁义长于酷虐狼挚虎攫怀残秉贼【善曰孟子曰贼仁者谓之贼贼义者谓之残　翰曰言皆如狼虎之暴也挚持也攫亦持也】其所临涖【善本作莅】莫不肌栗【善本作饥栗二字】慴伏吹毛求疵并施螫毒百姓征彸【五臣本作怔忪周容切】无所措其手足【善曰韩子曰古之人君大体者不吹毛而求小疵不洒垢而察难知方言曰征彸惶遽也论语子曰刑罚不中则民无所措手足彸章容切　济曰栗战也言如虵虺之螫毒于人者怔忪惶惧貌措置也】嗷嗷愁怨遂亡秦族【良曰嗷嗷众声】是以养鸡者不畜貍牧兽者不育豺树木者忧其蠹保民【五臣本作人】者除其贼【善曰文子曰乳犬噬虎伏鸡搏貍又曰所为立君者以禁暴乱也夫养禽兽者必除豺狼又况牧民乎又曰木林生蠹还自食人生事因自贼　良曰貍能害鸡豺能食兽蠹以伤木贼以乱人】故大汉之为政也崇简易尚【五臣本作上】寛柔进淳仁举贤才上下无怨民用和睦【善曰孝经曰民用和睦上下无怨　铣曰淳深也睦亲也】今四海【善本作海内】乐业朝廷淑清天符既章人瑞又明品物咸亨山川降灵【善曰周易曰云行雨施品物咸亨　向曰天符人瑞以下自分也亨通也】神光燿【五臣本从光】晖洪洞朗天【善曰宣纪曰荐鬯之夕神光交错或降于天或登于地　翰曰神天地之神洪洞相通也朗明也】鳯皇来仪翼翼邕邕羣鸟并从舞德垂容神雀仍集麒麟自至甘露滋液嘉禾栉比【善曰宣纪曰鳯皇集鲁羣鸟从之尚书曰鳯皇来仪尔雅曰翼翼恭也邕邕和也又曰邕邕者声和也山海经曰鳯首文曰德宣纪神雀仍集九真献奇兽宣纪曰甘露降未央宫又曰嘉谷稷降于郡国　良曰鳯皇神雀瑞鸟麒麟瑞兽名甘露瑞露也嘉禾瑞谷也翼翼飞貌邕邕声也垂容有容仪也滋液津润栉比连接也】大化隆洽男女条畅家给年丰咸则三壤岂不盛哉【善曰尚书曰咸则三壤成赋中邦　铣曰隆盛洽和给足也咸则三壤谓上中下田皆有法则也】昔文王应九尾狐而【五臣本无而字】东夷归周武王获白鱼而诸侯同辞【善曰春秋元命苞曰天命文王以九尾狐尚书璿玑钤曰武王得兵钤谋东观白鱼入舟俯取以燎八百诸侯顺同不谋鱼者视用无足翼从欲纣如鱼乃诛　向曰谓白鱼入于王舟诸侯同辞而伐纣也】周公受秬鬯而鬼方臣【善曰周公受秬鬯未详郑诗笺曰鬼方逺方也　翰曰秬黒黍瑞也鬯香草也鬼方逺国名】宣王得白狼而夷狄宾【善曰史记曰穆王征犬戎得四白狼以归今云宣王未详】夫名自正而事自定也【善曰论语曰名不正则言不顺言不顺则事不成】今南郡获白虎亦偃武兴文之应也获之者张武武张而猛服也是以北狄宾合【五臣本作洽】边不恤冦甲士寝而旌【善本作旍】旗仆也【济曰张武南郡太守也宾服洽防恤忧冦贼寝息仆偃也】文学夫子曰天符既闻命矣敢问人瑞先生曰夫【善本作先生夫子曰】匈奴者百蛮之最彊者也【善曰毛诗曰因时百蛮　良曰百蛮夷狄之通名也】天性防【五臣本从马】蹇习俗桀【善本从人】暴【善曰左氏传曰彼皆偃蹇杜预曰偃蹇防傲也　铣曰蹇逆桀悖也】贱老贵壮气力相高【善曰史记曰匈奴贵壮健贱老弱也】业在攻伐事在猎射【善曰史记曰匈奴因射猎为生业习战攻以侵伐】儿能骑羊走箭飞镞【善曰史记曰匈奴儿能骑羊引弓射鸟鼠也】逐水随畜都无常处鸟集兽散往来驰骛周流旷野以济嗜欲【善曰史记曰匈奴逐水草迁徙无城郭常处　向曰畜居也如鸟兽之集散济遂也】其耒耜则弓矢鞍马播种则扞【胡烂】掌拊收秋则奔狐驰兎获【胡郭】刈则颠倒殪【伊计】仆【善曰礼记曰左佩决扞郑曰扞拾也言所以拾也郑礼记注曰拊弓把也音夫史记曰匈奴射狐兎用为食翰曰以比如中国之务农也耒耜耕器也播布也扞掌拊用之蔽手以持弓者也奔驰皆追逐也殪仆皆杀伤也】追之则奔遁释之则为寇【善曰史记曰匈奴利则进不利则退不羞遁走　良曰遁逃寇贼也】是以三王不能怀五伯不能绥惊邉杌士屡犯刍荛诗人所歌自古患之【善曰毛诗曰六月栖栖戎车既饬四牡骙骙载是常服猃狁孔炽我是用急　铣曰怀来绥安也杌动也犯刍荛言入塞而食汉草也诗云猃狁孔炽我是用急】今圣德隆盛威灵外覆日逐举国而归德单于称臣而朝贺【五臣本无贺　善曰宣纪曰日逐王先贤掸将人众来降郑氏曰掸音纒束之纒又曰单于称臣使弟奉珍朝贺正月　向曰灵神也日逐单于皆匈奴名】乾坤之所开隂阳之所接编【蒲典】结【计】沮顔燋齿枭瞷【闲】翦髪黥首文身裸【力果】袒【徒旦】之国【善曰编结即编髪也汉书终军曰解辫髪削左衽又曰匈奴有罪小者轧音义曰刃刻其面盖沮顔也燋齿未详又曰大宛深目多须盖枭瞷也黥首盖雕题也山海经曰雕题国在郁林南　翰曰皆蛮夷种类也编结编髪也沮顔刻面也燋齿黒齿也枭瞷眼白也黥首雕额也文身镂身也裸袒不衣也】靡不奔走贡献懽忻来附婆娑呕吟鼓腋【善本作掖】而笑【济曰靡无也婆娑舞貌鼓腋鼓腹之类也】夫鸿均之世何物不乐飞鸟翕翼泉【五臣本作渊】鱼奋跃【善曰孔安国尚书传曰洪大也鸿与洪古字通毛苌诗传曰均平也毛诗曰鸳鸯在梁戢其左翼郑曰明王之时人不惊骇也韩诗曰鸢飞戾天鱼跃于渊薛君曰鱼喜乐则踊跃于泉中　良曰鸿大均平也翕翼奋跃乐和气也】是以刺史感懑【莫本】舒音而咏至德鄙人黭【于感】浅不能究识敏遵所闻未克【善本作克】殚焉【善曰黭不明也鸟感切　铣曰懑积也向曰鄙人先生谦辞也黭不明也殚尽也】于是二客醉于仁义饱于盛德【善曰毛诗曰既醉以酒既饱以德】终日仰叹怡怿而恱服
　　文选巻五十一
　　钦定四库全书
　　文选巻五十二
　　梁　昭　明　太　子　萧　统　撰
　　唐李善吕延济刘良张铣吕向李周翰注
　　论二
　　王命论一首【善曰王命帝王受命也汉书曰彪遭王莽败光武即位于兾州时隗嚣据陇拥众嚣问彪曰往者周亡战国并争天下分裂意者从横之事复起于今乎】
　　班叔皮【向曰此论帝王所以兴者必有天命是时属王莽初败光武即位而隗嚣据陇拥众欲有分割土宇之意彪时在隗处以隗所举必见祸乱故着此论以明天命所归兾其有悟也】
　　昔在帝尧之禅曰咨尔舜天之厯数在尔躬舜亦以命禹【善曰论语文也尚书帝曰来禹予懋乃徳嘉乃丕绩天之厯数在汝躬汝终陟元后孔安国曰厯数谓天道也元后天子也尔雅曰命告也　翰曰舜亦以尧命已之辞以命禹而禅之】暨于稷契咸佐唐虞光济四海奕世载徳至于汤武而有天下【善曰稷武王之祖也契成汤之祖也杜预左氏传注曰暨至也国语祭公谋父曰奕世载徳孔安国尚书传曰载行也　良曰暨及载行也此言有天下者必资积徳累行不可以造次之间而得之也稷者周之先契者殷之祖也皆以佐尧舜有至美之徳奕世而行故至成汤武王而有天下】虽其遭遇异时【五臣作世】禅代不同至于应天顺人【五臣本作民】其揆一【五臣本作一揆】也【善曰周易曰汤武革命顺乎天应乎人孟子曰先圣后圣其揆一也　铣曰揆理也】是故刘氏承尧之祚氏族之世着于春秋唐据火徳而汉绍之【善曰汉书賛曰春秋晋史蔡墨有言陶唐氏既衰其后有刘累范氏其后也范氏为晋士师鲁文公世出奔秦后归于晋其处者为刘氏帝系曰帝尧封于唐为火徳汉书賛曰汉承尧运徳祚已盛断虵着符旗帜尚赤协于火徳自然之应得天统矣　济曰尧汉之先祖祚福绍继也】始起沛泽则神母夜号以彰赤帝之符【善曰汉书曰髙祖夜径泽中有大虵当径髙祖乃拔劒斩虵后人来至虵所有一老妪夜哭曰吾子白帝子也化为虵当道今者赤帝子斩之又曰髙祖立为沛公旗帜皆赤由是知所杀蛇白帝子杀者赤帝子故也翰曰髙祖夜行泽中见白虵斩之乃有神母号哭曰赤帝子杀吾白帝子符应也】由是言之帝
　　王之祚必有明圣显懿之徳【善曰春秋河图揆命篇曰仓戏农黄三阳翼天徳清明法言曰昔在有熊髙辛唐虞三代咸有显徳故天祚之　向曰懿美也】丰功厚利积累之业【善曰史记崇侯虎曰西伯积善累徳诸侯皆向之良曰言必有大功厚利以利于天下积徳累行之业也】然后精诚通于神明流泽加于生民【善曰孝经子曰孝悌之至通于神明尚书周公曰道洽政治泽润生民】故能为鬼神所福飨天下所归往【善曰孟子万章曰尧荐舜如何曰使之主祭百神享之使之主事而事治百姓安之易干凿度曰王者天下所归韩诗外传曰王者往也天下往之谓之王也】未见运世无本功徳不纪而得倔起在此位者也【善曰世运五行更运相次之世也不纪不为人所记也春秋元命苞曰三徳之运应録次相代埤苍曰倔特起也崛与倔同　济曰倔起谓平起于匹夫也】世俗见髙祖兴于布衣不达其故【善曰汉书曰髙祖曰吾以布衣取天下家语孔子曰舜起布衣而终以帝也　铣曰言人不达髙祖起于布衣所由也】以为适遭暴乱得奋其劒【善曰适犹遇也汉书髙祖曰吾提三尺劒取天下】游説之士至比天下于逐鹿幸捷而得之【善曰汉书隗嚣曰秦失其鹿刘季逐而掎之时人复知汉乎太公六韬曰取天下若逐野鹿得鹿天下共分其肉　翰曰言游说之人务以口辩乃比争取天下势如逐鹿于野幸有捷急者则先得之】不知神器有命不可以智力求悲夫此世之所以多乱臣贼子者也【善曰韦昭曰神器天子玺符服御之物老子曰天下神器不可为也为者败之孟子曰孔子成春秋乱臣贼子惧　向曰神器帝位也言悲世人以为髙祖自布衣亦欲効之以捷急之势取之所以天下多为乱臣贼子欲懐恶逆之意也】若然者岂徒闇于天道哉又不覩之于人事矣夫饿馑流饥寒道路【善曰说文曰饿饥也谷梁传曰五谷不升谓之馑流隶流移贱隶也左氏传曰人有十等舆臣隶也馑或为殣荀恱曰道瘗谓之殣也　良曰无菜曰馑无谷曰饥流隶谓逃流贱隶之人】思有短褐之袭担石之蓄【善曰韦昭曰短为裋裋襦也毛布曰褐短丁管切说文曰袭重衣也字林曰袭大箧也晋灼曰无一担与一斛之余　铣曰短褐麤衣也担谓一担之重石谓一斛之数蓄积也言思有担石之粮以积也】所愿不过一金终于转死沟壑【善曰韦昭曰一斤为一金孟子谓滕文公曰为民父母使老稚转乎沟壑恶在为民父母也　济曰一金谓一斤之金也】何则贫穷亦有命也【善曰墨子曰贫富治乱固有天命不可损益也】况乎天子之贵四海之富神明之祚可得而妄处哉【善曰礼记孔子曰舜其大孝也与尊为天子富有四海之内宗庙飨之子孙保之法言曰天因祚之为神明主也　翰曰言不可妄处也】故虽遭罹厄防窃其权柄勇如信布彊如梁籍成如王莽然卒润镬伏锧【质】烹【海】分裂【善曰史记曰项籍其季父项梁陈胜等起梁为楚上柱国军下邳自号武信君比至定陶再破秦军后秦大破之项梁死缺向曰信韩信也布黥布也梁项梁也籍项籍也卒终也润镬伏锧烹分裂皆杀也镬煑也锧砧也醢肉酱也分裂谓断其支体也】又况么【乌尧】麽不及数子而欲闇干天位者乎【善本作也　善曰鹖冠子曰无道之君任用么麽动则烦浊有道之君任用俊雄动则明白通俗文曰不长曰么细小曰麽莫可切尔雅曰干求也　良曰么麽小也数子谓信布梁籍干求也】是故驽蹇之乘不骋千里之涂燕雀之畴不奋六翮之用【善曰广雅曰驽骀也今谓马之下者为驽王逸楚辞注曰蹇跛也吕氏春秋曰所为贵骥者为其一曰千里也史记陈涉曰燕雀安知鸿鹄之志哉韩诗外传荩贲曰夫鸿鹄一举千里所恃者六翮耳翰曰六翮谓鸿鹄之翼也】　楶棁之材不荷栋梁之任【善曰应劭曰尔雅曰栭谓之楶棁侏儒柱说文曰栭枅上梁周易曰楝隆之吉不桡乎下也楶音节棁之劣切铣曰栭谓之楶梁上楹谓之棁葢小材也荷负也】斗筲之子不秉帝王之重【善曰】
　　【音义曰筲竹筥也受一斗论语子曰斗筲之人何足算也　向曰斗筲小器也秉执也】易曰鼎折足覆公餗【速】不胜其任也【善曰周易鼎卦之辞也说文曰鬻鼎实也鬻与餗同　良曰鼎大器也以喻重任餗鼎中之珍馔喻王位也言鼎折足则覆鼎中之物言非其材而处其任则如此也】当秦之末【五臣本作时】豪杰并起【善本无　并起二字】共推陈婴而王之婴母止之曰自吾为子家妇而世贫贱今【善本无今】卒富贵不祥不如以兵属人事成少受其利不成祸有所归婴从其言而陈氏以宁【善曰史记文】王陵之母亦见项氏之必亡而刘氏之将兴也是时陵为汉将而母获于楚有汉使来陵母见之谓曰愿告吾子【翰曰陵母为项羽所擒也　良曰陵母见汉使传言与陵也】汉王长者必得天下子谨事之无有二心遂对汉使伏劒而死以固勉陵【五臣本无陵字　翰曰陵母恐陵为母在楚有二心于汉遂对汉使者以劒自杀以絶陵望使固心于汉也】其后果定于汉陵为汉宰【五臣本无宰字】相封侯【善曰史记文】夫以匹妇之明犹能推事理之致探祸福之机【五臣本作几　善曰白虎通曰庶人称匹夫何言其夫妻为偶也郑周礼注曰致犹防也】全宗祀于无穷垂防书于春秋而况大丈夫之事乎【善曰张晏曰册书史记也晋灼曰至周名春秋考纪也孟子曰富贵不能淫贫贱不能移此之谓大丈夫也　向曰春秋史书之通名也】是故穷达有命吉凶由人【善曰吕氏春秋曰道徳于此穷达一也左氏传周内史叔兴曰吉凶由人】婴母知废陵母知兴审此二者帝王之分决矣葢在髙祖其兴也有五一曰帝尧之苗裔二曰体貌多竒异【善曰汉书曰髙祖为人隆准而龙顔美须髯左股有七十二黒子】三曰神武有征应【善曰征应谓下众瑞也】四曰寛明而仁恕【善曰汉书曰髙祖寛仁爱人意豁如也】五曰知人善任使【善曰髙祖任张良以运筹委萧何以关内是也】加之以信诚好谋达于聴受见善如不及用人如由【五臣本作用】已【善曰论语子曰见善如不及济曰达聴受谓不信防譛也】　从谏如顺流趣时如响起【善曰左氏传晋叔向曰齐桓公从善如流周易曰变通者趣时者也　翰曰趣时谓见时利也响起言疾如响起应声也】当食吐哺纳子房之防【善曰汉书郦食其欲立六国后汉王以问张良良发八难汉王辍食吐哺曰竖儒几败乃公事　良曰初郦食其欲立六国髙祖问张良良发八难而髙祖辍食曰竖儒几败乃公事】拔足挥洗揖郦【歴】生之说【善曰汉书曰郦食其求见沛公方踞牀使两女子洗足郦生不拜长揖曰足下必欲诛无道秦不宜踞见长者沛公起摄衣谢之延上坐食其说沛公袭陈留　铣曰郦食其初见髙祖髙祖方洗足郦生曰足下必欲灭无道秦不宜倨见长者髙祖乃辍洗起谢之纳其说也拔足挥洗谓止洗足也揖敬従也】悟戍卒之言断怀土之情【善曰汉书曰髙祖西都洛阳戍卒娄敬说上曰陛下都洛阳不便不如入关据秦之固是日车驾西都长安　翰曰髙祖既定天下以家在关东意欲都洛阳纳戍卒娄敬说言遂迁都长安故言断怀土之情也】髙四皓之名割肌肤之爱【善曰汉书曰上欲废太子立戚夫人子赵王如意吕后不知所为张良曰顾上有所不能致四人令太子为书卑辞安车请以为客令上见之则一助也于是太子迎四人至上破黥布归愈欲易太子及置酒太子侍四人者从上乃惊曰吾求公公逃避我今公何自从吾儿游烦公幸卒调护太子竟不易太子者良本招此四人之力也　良曰髙祖爱赵王如意欲废太子而立如意是时南山有四皓者四贤人髙祖召之久不至后乃来与太子游太子入朝髙祖而四皓为侍髙祖遂以太子为贤而不废也以不立赵王故云割肌肤之爱也】举韩信于行阵收陈平于亡命【善曰汉书曰萧何荐韩信于汉王于是汉王斋戒设坛场拜信为大将军又曰陈平亡楚来降汉王与语说之使骖乘监诸将　济曰行陈谓军旅之间也亡命谓自楚逃归于髙祖也】英雄陈力羣防毕举此髙祖之大畧所以成帝业也【善曰庄子许由曰我为汝言其大畧广雅曰畧法也】若乃灵瑞符应又可畧闻矣初刘媪【乌老】妊【而鸩】髙祖而梦与神遇震电晦防有龙虵之怪【善曰畧粗畧也汉书曰髙祖母媪尝息大泽之陂梦与神遇是时雷电晦防父往视则见蛟龙据其上已而有娠遂产髙祖说文曰妊孕也如荫切　向曰刘媪谓髙祖母初妊谓有娠也言髙祖母初妊髙祖梦与神合雷电晦暗父太公往视则蛟龙在于上遂生髙祖】及长而多灵有异于众是以王武感物而折契吕公覩形而进女【善曰汉书曰髙祖常从王媪武负贳酒时饮醉卧武负王媪见其上常有怪嵗竟此两家常折劵弃债贳食夜切又曰吕公见髙祖曰臣少好相人相人多矣无如季相臣有息女愿为箕箒妾也　翰曰髙祖微时尝从王媪武负二人赊酒既醉卧二人见其上有怪异此两家遂毁契劵不取其财也沛令客吕公见髙祖竒皃乃妻以女即吕后也】秦皇东游以厌其气吕后望云而知所【五臣本作其】处【善曰汉书秦始皇帝曰东南有天子气于是东游以厌当之髙祖隠于芒砀山泽间吕后与人俱求常得之髙祖怪问吕后曰季所居上常有云气故从往常得季说文曰厌塞也于冉切　良曰秦始皇帝曰东南有天子气于是东游以厌之髙祖隠于芒砀山毎独游所至处常有云气吕后望云乃知髙祖在中輙求而得之】始受命则白虵分西入关则五星聚【善曰汉书曰髙祖夜径泽中有大虵当径髙祖乃拔劒斩蛇后人来至蛇所有一老妪夜哭曰吾子白帝子也化为蛇当道今者赤帝子斩之　铣曰分断也髙祖初入关五星聚于东井髙祖受命之应也东井星名】故淮阴留侯谓之天授非人力也【善曰汉书韩信谓髙祖曰且陛下天授非人力也又曰张良数以太公兵法说沛公沛公喜常用其策为他人言皆不省良曰沛公殆天授故遂从之　济曰淮阴侯韩信留侯张良并言髙祖得天之授也非人力之致也】歴古今之得失騐行事之成败稽帝王之世运考五者之所谓【翰曰五者谓五行相承也】取舍【五臣本作舍】不厌斯位符瑞不同【五臣本作周】斯度【善曰韦昭曰厌合也一艳切　向曰厌合周备度数也】而苟昧权利越次妄据外不量力内不知命【善曰左氏传曰息侯伐郑君子曰不量力论语孔子曰不知命无以为君子】则必丧保家之主失天年之夀【善曰左氏传曰赵孟过郑印段赋蟋蟀赵孟曰保家之主也庄子弟子问于庄子曰山中之木以不材得终其天年也】遇折足之凶伏斧钺之诛【铣曰折足之凶则上所述鼎折足也】英雄诚知觉寤畏若祸戒超然逺览渊然深识收陵婴之明分絶信布之觊【冀】觎【逾　善曰左氏传师服曰下无觊觎杜预曰下不敢望上位也说文曰觊幸也觎欲也】距逐鹿之瞽【古】説审神器之有授贪不可冀无为二母之所笑则福祚流于子孙天禄其永终矣【善曰韦昭曰几望也今本作冀尚书曰四海困穷天禄永终　翰曰英雄谓隗嚻也言诚能知其天命觉寤人事畏如此斧钺之祸以自警戒超然逺见渊然深识收王陵陈婴之事以为明鉴之分絶韩信黥布之逆无为窥觎之心也距絶也逐鹿谓上述游说士所比也瞽说谓无知之说也神器帝位也贪不可冀谓勿贪帝位终不可冀望徒为二母所笑也二母则陵婴母也】
　　典论论文一首
　　魏文帝【向曰文帝典论二十篇兼论古者经典文事有此篇论文章之体也】
　　文人相轻自古而然傅毅之于班固伯仲之间耳而固小之与弟超书曰武仲以能属文为兰台令史下笔不能自休【善曰伯仲喻兄弟之次也言胜负在兄弟之间不甚相逾也范后汉书曰班超字仲升徐令彪之少子也　良曰伯仲言相次也　铣曰小之谓以其为小才也超班超也武仲傅毅字也休息也言其文美不能自息也】夫人喜于自见而文非一体鲜能备善是以各以所长相轻所短【济曰言文人各自见所长轻人所短也】里语曰家有敝帚享之千金斯不自见之患也【善曰东观汉记曰吴汉入蜀都纵兵大掠上诏让汉曰城降孩儿老母万数一旦放兵纵火闻之可为酸鼻家有敝帚享之千金禹宗室子孙故尝更职何忍行此杜预左氏传注曰亨通也亨或为享　翰曰帚谓除地之帚也言家有敝破之帚自以为宝重者乃通比于千金此则不自见之甚患也】今之文人鲁国孔融文举广陵陈琳孔璋山阳王粲仲宣北海徐干伟长陈留阮瑀元瑜汝南应玚徳琏东平刘桢公干斯七子者于学无所遗于辞无所假咸以自骋骥騄于千里仰齐足而并驰以此相服亦良难矣【善曰吕氏春秋曰所为贵骥者为其一日千里也毛苌诗传曰田猎齐足尚疾也良曰骥騄良马也以比贤才之俊逸也】葢君子审已以度人故能免于斯累【善曰吕氏春秋曰君子必审诸已然后任人楚辞曰羌内恕已以量人王逸曰量度也　铣曰审已之才以度前人则无不相服之累也】而作论文王粲长于辞赋徐干时有齐气然粲之匹也【善曰言齐俗文体舒缓而徐干亦有斯累汉书地理志曰故齐诗曰子之还兮遭我乎猺之间兮此亦其舒缓之体也　翰曰齐俗文体舒缓言徐干文章时有缓气然亦是粲之俦也】如粲之初征登楼槐赋征思干之猿漏巵圆扇橘赋虽张蔡不过也然于他文未能称是【济曰初征登栖槐赋征思猿漏巵圆扇橘并赋名也猿黒猿也漏巵酒器也言此诸文虽张衡蔡邕亦不过之如作诸文未胜于此者也称胜也】琳瑀之章表书记今之隽也【向曰陈琳阮瑀也】应玚和而不壮刘桢壮而不密孔融体气髙妙有过人者然不能持论理不胜辞【善曰汉书东方朔枚皋不长持论孔丛子平原君谓公孙龙曰公无复与孔子髙辩事也其人理胜于辞公辞胜于理　铣曰言文美理弱也】至于杂以嘲戏及其所善扬班俦也【良曰扬雄班固之俦也】常人贵逺贱近向声背实又患闇于自见谓己为贤【翰曰贵逺者谓其不分别文章传闻逺者为善乃寳贵之也向声谓向其声誉而为美也】夫文本同而末异葢奏议宜雅书论宜理铭诔尚实诗赋欲丽【向曰铭诔述人徳行故不可虚也丽美也】此四科不同故能之者偏也唯通才能备【翰曰四科谓奏议书论铭诔诗赋也通才谓诸事皆能通备也】其体文以气为主气之清浊有体不可力彊而致譬诸音乐曲度虽均节奏同检【善曰苍颉篇曰检法度也　济曰检法也】至于引气不齐巧拙有素虽在父兄不能以移子弟【善曰桓子新论曰惟人心之所独晓父不能以禅子兄不能以教弟也　良曰譬如箫管之类者言其用气吹之各不同也素本也言其巧妙者虽父兄亲于子弟亦不能教而移之也】葢文章经国之大业不朽之盛事年夀有时而尽荣乐止乎其身二者必至之常期未若文章之无穷【向曰年夀有尽荣乐有时此二者必至之期】是以古之作者寄身于翰墨见意于篇籍不【善本无不】假良史之辞不托飞驰之势而声名自传于后【铣曰飞驰言疾速也以喻鸟飞而马走者言不假托此四物而声名自至于逺也】故西伯幽而演易周旦显而制礼【善曰司马迁书曰西伯拘而演周易】不以隠约而弗【五臣本作不】务不以康乐而加思【善曰周易曰隠约者观其不慑惧也　济曰隠约失志皃康安也加移也言文章之道不以通塞移思也】夫然则古人贱尺璧而重寸阴惧乎时之过已【善曰淮南子曰圣人不贵尺之璧而重寸之阴时难得而易失孔丛子孔子曰不读易则不知圣人之心必不使时过已也良曰已助句也】而人多不彊力贫贱则慑【五臣本作惧】于饥寒富贵则【五臣本无则】流于逸乐【善曰郑礼记注曰慑恐惧也贾逵国语注曰流放也】遂营目前之务而遗千载之功日月游【五臣本作逝】于上体貌衰于下忽然与万物迁化斯亦【善本无亦】志士之【五臣本无之字】大痛也【善曰古诗曰奄忽随物化荣名以为宝】融等已逝唯干著论成一家言【翰曰融孔融也著论谓徐干着中论二十篇】
　　六代论一首【善曰论夏殷周秦汉魏也】
　　曹元首【善曰魏氏春秋曰曹冏字元首少帝族祖也是时天子幼稚冏兾以此论感悟曹爽爽不能纳出为农太守少帝齐王芳也铣曰魏氏春秋云曹冏字元首少帝族祖也时属天子幼稚遂着此论兾感悟曹爽也六代者夏殷周秦汉魏也】
　　昔夏殷周之【五臣本无之字】歴世数十而秦二世而亡何则【善曰纪年曰凡夏自禹以至于桀十七王殷自成汤灭夏以至于受二十九王大戴礼曰殷为天子二十余世而周受之周为天子三十余世而秦受之秦为天子二世而亡何殷周有道而长秦无道而暴也　良曰设疑问之辞也发后文也】三代之君与天下共其民故天下同其忧【济曰三代夏殷周也与天下共民者谓建立诸侯与之共理同有其利也故天下有难则诸侯同忧】秦王独制其民故倾危而莫救【翰曰秦不封诸侯故莫有救者】夫与人共其乐者人必忧其忧与人同其安者人必拯其危先王知独治之不能久也故与人共治之【善曰班固汉书賛曰孝宣帝称曰与我共此者其唯良二千石乎】知独守之不能固也故与人共守之【善曰班固汉书賛曰昔周盛则周召相其治致刑措衰则五伯扶其弱与共守之】兼亲疎而两用参同异而并进【向曰亲疎者谓天子之宗属亲疎者异谓异姓也言并封为诸侯兼而用之合而进之共治天下也参合也】是以轻重足以相镇亲疎足以相衞并兼路塞逆节不生【善曰贾谊过秦曰秦并兼诸侯山东二十郡汉书主父偃说上曰今以法割削诸侯则逆节萌起　翰曰轻重谓大小之国也并兼路塞谓不相侵劫也逆节谓不遵王命也】及其衰也桓文帅礼【善曰齐桓晋文　向曰及周室衰微有齐桓公晋文公帅礼以伐不义奉于周室也】包茅不贡齐师伐楚宋不城周晋戮其宰【善曰左氏传曰齐侯伐楚楚子使与师言曰不虞君之涉吾地何故管仲对曰尔贡包茅不入王祭不共无以缩酒寡人是徴又曰晋魏舒合诸侯之大夫于翟泉将以城成周宋仲几不受功曰滕薛郳吾役也为宋役亦职也士伯怒曰必以仲几为戮乃执仲几归诸京师　铣曰包茅祭借之草也楚人不贡包茅不遵王命而齐桓公帅师伐之定王时晋帅诸侯筑王城宋宰仲几不受命晋文公戮之也】王纲弛而复张诸侯傲而复肃【良曰弛废也肃敬也言齐桓晋文匡辅王室使纪纲废而更张诸侯傲叛复得敬惧也】二霸之后寖【五臣本作浸】以陵迟【善曰汉书曰二伯之后寖以陵迟　济曰二霸即桓文二君也言二君薨后复陵迟败乱也】吴楚凭江负固方城虽心希九鼎而畏迫宗姬【善曰左氏传屈完对齐侯曰楚国方城以为城汉水以为池义曰楚子观兵于周疆问鼎之大小轻重焉王孙满对曰周徳虽衰天命未改鼎之轻重未可问也　翰曰负恃也方城山名定王使王孙满劳楚子楚子问鼎之大小轻重焉言其欲有簒周之心而犹畏惧同姓之国宗姬同姓国也】奸情散于胷懐逆谋消于唇吻【亡粉反　向曰散消者惧同姓之国不敢为奸逆也】斯岂非信重亲戚任用贤能枝叶硕茂本根赖之与【善曰班固汉书述曰公族蕃滋枝叶硕茂　铣曰硕大也言枝叶大茂能防本根故云赖也】自此之后转相攻伐吴并于越晋分为三鲁灭于楚郑兼于韩【善曰史记曰越王勾践自防稽归拊循其士民伐吴大破之吴王自杀又曰魏武侯韩哀侯赵敬侯灭晋后而三分其地又曰楚考烈王伐灭鲁又曰韩哀灭郑并其国　良同善注】暨乎战国诸姬微矣【济曰暨及也】唯燕衞独存然皆弱小【善曰燕衞周同姓也】西迫彊秦南畏齐楚救于灭亡匪遑相恤【向曰言自救灭亡不暇相忧也】至于王赧【匿简】降为庶人犹枝榦相持得居虚位海内无主四十余年【善曰班固汉书賛曰暨于王赧降为庶人用天年终号位已絶于天下尚犹枝叶相持莫得居其虚位海内无主四十余年　铣曰王赧谓周赧王也】秦据势胜之地骋【五臣本作驰】谲诈之术征伐关东蚕食九国【善曰班固汉书賛曰秦据势胜之地骋狙诈之兵蚕食山东一切取胜贾谊过秦曰九国之师遁逃而不敢进　良曰谲欺也蚕食者言如蚕之食叶渐至于尽也九国谓韩魏燕赵齐楚宋衞中山也】至于【五臣本作于】始皇乃定天位旷日若彼用力若此【善曰尚书曰天位艰哉班固汉书賛曰至始皇乃并天下以徳若彼用力如此其艰难也　济曰旷日谓积徳而祚长也若彼谓周也用力若此谓秦也言秦虽欲彊取周室然为枝叶广大难以为抜至始皇方定天位也】岂非深根固蔕不拔之道乎易曰其亡其亡系于苞桑周徳其可谓当之矣【善曰老子曰有国之母可以长久是谓深根固蔕长生久视之道班固汉书賛曰所以亲亲贤贤襃表功徳深根固本为不可拔者也周易否卦之辞也郑曰苞植也否世之人不知圣人有命咸云其将亡矣其将亡矣而圣乃自系于植桑不亡也王弼曰心存将危乃得固也　翰曰苞桑谓丛生之桑也谓根深而相连取其固也危亡者系之于上取其难拔之义也言周之积徳深逺有似于此者故云当也】秦观周之将【五臣本无将】以为小弱【善本作以弱】见夺于是废五等之爵立郡县之官【善曰班固汉书賛曰秦既称帝患周之败以为诸侯力争四夷交侵以弱见夺于是削去五等史记李斯奏曰置诸侯不便始皇于是分天下以为三十六郡郡置守尉监也　向曰秦皇观周所以为者乃以势弱而诸侯夺其国也遂废五等诸侯之爵置郡县之吏也】弃礼乐之教任苛刻之政子弟无尺寸之封功臣无立锥之土内无宗子以自毗辅外无诸侯以为蕃衞【善曰班固汉书賛曰秦窃自号为皇帝而子弟为匹夫内亡骨肉本根之辅外亡尺土蕃翼之衞庄子曰尧舜有天下子孙无置锥之地　铣曰毗佐也】仁心不加于亲戚惠泽不流于枝叶【良曰枝叶谓子弟也】譬犹芟【所咸】刈股肱独任胷腹浮舟江海捐弃楫櫂观者为之寒心而始皇晏然自以为关中之固金城千里子孙帝王万世之业也岂不悖【五臣本作勃】哉【善曰法言曰浩浩之海济楼航之力也航人无楫如航何通俗文櫂谓楫也过秦曰天下已定始皇之心以为关中之固金城千里子孙帝王万世之业也　济曰芟刈犹以刀断之也肱股手足也捐弃也金城者言其坚如金也悖逆也】是时淳于越諌曰臣闻殷周之王封子弟功臣千有余嵗【五臣本作人】今陛下君有海内而子弟为匹夫卒有田常六卿之臣而无辅弼何以相救事不师古而能长久者非所闻也【善曰史记曰齐简公立田常监止为左右相田氏杀监止简公出奔田氏执简公干徐州遂杀之又曰晋昭公卒六卿强公室卑六卿谓范氏中行氏智氏及赵韩魏也论语糺滑谶曰陈灭齐六卿分晋尚书曰事不师古以克永世匪说攸闻　翰曰齐相田常杀简公専政割齐安平以东为田氏封邑至常曽孙和迁康公于海滨康公卒吕氏因此絶祀晋昭公卒六卿専征尽防晋族而分其地为十县越言不封子弟终恐有此祸乱无人辅弼帝室何以救其败乱也】始皇聴李斯偏说而绌【五臣本作黜】其义至于【善本无于】身死之日无所寄付委天下之重于凡夫之手托废立之命于姧臣之口【善曰史记曰始皇崩赵髙乃与胡亥丞相李斯阴破去始皇所封书赐公子扶苏者而更诈为丞相受始皇遗诏立子胡亥为太子更为书赐公子扶苏死　向曰黜退也言退淳于之义也　铣曰始皇遗诏使太子扶苏与丧防于咸阳赵髙道矫诏赐太子死而立胡亥此谓托废立之命于姧臣之口也托犹假也】至令【五臣本作命】赵髙之徒诛锄宗室胡亥少习尅【五臣本作刻】薄之教长遵凶父之业不能改制易法宠任兄弟而乃师谟申商谘谋赵髙自幽深宫委政谗贼【善曰史记曰二世尊用赵髙申法令乃行诛大臣及诸公子春秋合诚图曰诛锄民害史记曰赵髙故常教胡亥书及狱律令法事史记太史公曰商君其天资刻薄人也史记李斯上书二世曰能明申韩之术而脩商君之法法脩术明而天下乱者未之闻也应劭汉书注曰申不害韩昭侯相衞公孙鞅秦孝公相李竒曰法皆深刻无恩史记曰二世常居禁中与赵髙决事事无大小輙决于髙苍颉篇曰委任之也　良曰申谓申不害商谓商鞅也皆专为刑法之术而二世复师谟其前法也自幽深宫谓为赵髙所惑常居于宫中不亲视事事皆决于髙故云委政谗贼】身残望夷求为黔首岂可得哉【善曰史记曰二世斋望夷宫欲祠泾使使责让赵髙以盗事髙惧乃阴与其女壻咸阳令阎乐谋易上乐前即谓二世曰足下其自为计二世曰愿得妻子为黔首阎乐麾其兵进二世自杀也　济曰时关东诸侯起兵争欲亡秦赵髙匿之二世不知二世以此责让髙髙惧诛乃阴谋使咸阳令阎乐帅千余人杀二世二世曰乞为王乐不许又愿与妻子为黔首终不许遂自杀于望夷宫也残杀也】遂乃郡国离心众庶溃叛【善曰尚书曰受有亿兆夷人离心离徳左氏传曰人逃其上曰溃　翰曰溃乱也】胜广唱之于前刘项毙之于后【善曰史记曰吴广为假王击秦班固汉书賛曰秦窃自号为皇帝而子弟为匹夫吴陈奋其白梃刘项随而毙之向曰陈胜吴广先举兵叛秦其后髙祖项羽起兵项羽杀秦王子婴也】向使始皇纳淳于之防抑李斯之论割裂州国分王子弟【铣曰裂分也】封三代之后报功臣之劳【良曰三代夏殷周也】士有常君民有定主枝叶相扶首尾为用【济曰常君定主谓五等诸侯代代相继也枝叶相扶则诸侯之于帝室也如木枝叶相扶持覆荫也首尾为用谓首有难则尾救之尾有祸则首救之】虽使子孙有失道之行时人无汤武之贤姧谋未发而身已屠戮何区区之陈项而复得措其手足哉【翰曰言封子弟为诸侯纵使子孙失道人且无成汤武王之贤者虽姧雄有谋逆之事谋未发而身已杀戮矣何得有陈胜项羽复得置手足以为乱哉区区小皃】故汉祖奋三尺之劒驱乌集之众【善曰曾子曰乌合之众初虽相欢后必相噬也　向曰乌集言如乌乌之集或聚或散也】五年之中而成帝业【善曰汉书曰髙祖五年斩羽东城即皇帝位于泛水之阳】自开辟以来其兴功立勲未有若汉祖之易者也夫伐深根者难为功摧枯朽者易为力理势然也【善曰班固汉书賛曰汉无尺土之阶繇一劒之任五载而成帝业书传所未尝有焉何则古代相革皆承圣王之烈今汉独收孤秦之毙防金石者难为功摧枯朽者易为力其势然也】汉鉴秦之失封植子弟及诸吕擅权图危刘氏【善曰汉书曰太后崩上将军吕禄相国吕产专兵秉政谋作乱贾逵国语注曰权秉即柄字也】而天下所以不【善本有能】倾动百姓所以不易心者徒以诸侯彊大磐石胶固东牟朱虚授命于内齐代吴楚作衞于外故也【善曰汉书宋昌曰髙帝王子弟所谓磐石之宗也庄子曰待胶漆而固者是侵其徳者也范后汉书曰郑泰曰以胶固之众当解合之势汉书宋昌曰诸吕擅权专制太尉卒以灭之内有朱虚东牟之亲外畏吴楚齐代之强又曰齐悼惠王肥髙祖六年立又曰齐悼惠王子章髙后封为朱虚侯章弟兴居为东牟侯　铣曰磐石大石胶固言坚固也东牟侯刘兴居朱虚侯刘章与诸侯共诛诸吕延迎代王而立之是为文帝此则诸侯内外之势彊盛故也】向使髙祖踵亡秦之法【善曰王逸楚辞注曰踵继也】忽先王之制则天下已传非刘氏有也【良曰传谓传于他人】然髙祖封建地过古制大者跨州兼域下者连城数十上下无别权侔京室故有吴楚七国之患【善曰班固汉书賛曰汉兴惩戒亡秦孤立之败于是封王子弟大者跨州兼郡小者连城数十宫室百官制同京师　济曰跨带也权侔京室谓权势之盛同于天子也景帝时吴楚七国及谓吴王濞胶西王卭楚王代赵王遂济南王辟光淄川王贤胶东王雄渠】贾谊曰诸侯彊盛长乱起姧夫欲天下之治安莫若众建诸侯而少其力【翰曰言多立诸侯少封其地使其力少也】令海内之势若身之使臂臂之使指则下无背叛之心上无诛伐之事文帝不从【善曰汉书贾谊上疏之文向曰不从贾谊计也】至于孝景猥用晁【善本作朝】错之计削黜诸侯亲者怨恨疎者震恐【五臣本作怒】吴楚倡谋五国从风兆发髙祖衅成文景由寛之过制急之不渐故也【善曰汉书曰晁错数言吴过可削文帝寛不忍罚及景帝即位错曰髙帝初定天下诸子弱故大封同姓今吴谋作乱逆削之亦反不削亦反于是方议削吴吴王恐因欲发谋举事诸侯既新削罚震恐多怨错及吴先起兵胶西胶东淄川济南楚赵亦皆反猥由也　铣曰猥顿也削黜谓削退其土　良曰吴楚先起谋反之意故云倡谋也言七国之反其萌兆发于髙祖而瑕衅成于文景谓髙祖封地广文帝能渐削之是寛之过制也景帝黜削过急是不渐也】所谓末大必折尾大难掉尾同于体犹或不从况乎非体之尾其可掉哉【善曰左氏传楚子问于申无宇曰国有大城何如对曰末大必折尾大不掉君所知也杜预曰折折其本也济曰此诸侯地广而彊帝室弱而见侵如末大根小必折也尾大身小难掉也且尾在于身者也欲掉之尚犹不从其心况诸侯彊盛且非已体之尾可掉哉谓难以禁止也】武帝从主父之防下推恩之命【五臣本作令】自是之后齐分为七赵分为六淮南三割梁代五分【善曰汉书主父偃说上曰今诸侯或连城数十愿陛下令诸侯得推恩分子弟以地侯之彼人人喜得所愿上以徳施实分其国必稍自销弱矣上从其计又班固賛曰武帝施主父之防下推恩之令使诸侯得分户邑以封子弟不行黜陟而国自折自是齐分为七赵分为六梁分为五淮南分为三也翰同善注割亦分也】遂以陵迟子孙微弱衣食租税不豫政事【善曰班固汉书賛曰景帝遭七国之难抑损诸侯诸侯唯得衣食租税不与政事　向曰言分其土地遂至陵迟资费薄故租税不得输于国家也不豫犹不输也政事谓国家也】或以酎金免削或以无后国除【善曰汉书曰列侯坐献黄金酎祭宗庙不如法夺爵者百六人汉仪注王子为侯侯嵗以户口酎黄金于汉庙皇帝临受献金助祭大祀曰饮酎饮酎受金小不如斤两色恶者王削县侯免国汉书曰赵哀王福薨无子国除　铣曰酎酒也汉诸侯助祭饮酎献金金不如斤两色恶者王则削县侯则免国或以无后嗣者除其国也】至于成帝王氏擅朝【良曰成帝舅王鳯为大将军执政专擅帝命其兄弟七人皆封列侯】刘向谏曰臣闻公族者国之枝叶枝叶落则本根无所庇荫方今同姓疏【五臣本作疎】逺母党专政排摈宗室孤弱公族非所以保守社稷安固国嗣也【善曰汉书刘向上疏之文　翰曰母党即王氏也济曰公族天子宗族兄弟也】其言深切多所称引成帝虽悲伤叹息而不能用【善曰汉书曰成帝即位向数上疏言得失陈法戒书数十上以助观览补遗阙上虽不能尽用然嘉其言常嗟叹之　向曰称引谓称古今之事】至乎【五臣本作于】哀平异姓秉权假周公之事而为田常之乱髙拱而窃天位一朝而臣四海汉宗室王侯解印释绶贡奉社稷犹惧不得为臣妾或乃为之符命颂莽恩徳岂不哀哉【善曰班固汉书賛曰至哀平之际王莽知中外殚微因母后之权假伊周之称诈谋既成遂据南面之尊汉诸侯王厥角稽首奉上玺韨唯恐在后或乃称美颂徳以求容媚岂不哀哉史记曰齐简公立田常监止为左右相田氏杀监止简公出奔田氏执简公于徐州遂杀之汉书曰王莽废汉藩王广陵王嘉献符命封扶防侯又曰郚乡侯闵以莽篡位献神书言莽得封列侯郚音吾铣曰异姓谓王莽为相鸩杀平帝立中山王子婴为少主自比周公摄政实为齐田常杀简公之乱也髙拱谓拱手而盗取天位一朝称臣于莽解印释绶谓夺其位也贡奉谓以汉社稷上归于莽犹惧不得为臣妾者恐杀也广陵王嘉献莽符命封扶防侯此皆惧诛所以苟取免患而已岂不哀也】由斯言之非宗子独忠孝于惠文之间而叛【善本作畔】逆于哀平之际也徒以【五臣本无以】权轻势弱不能有定尔【良曰徒但也所以贡奉社稷于王莽者岂为叛逆乎但权势轻弱不能定乱也】赖光武皇帝挺不世之姿【善曰杜笃论都赋曰于时圣帝兼不世之姿　济曰挺出也不世谓希世也姿质也】禽王莽于已成绍汉嗣于既絶【翰曰成谓成逆篡也絶谓絶社稷也】斯岂非宗子之力邪而曾不鉴秦之失防袭周之旧制踵亡国之法而侥幸无疆之期【向曰言光武不封建子弟踵亡国之法而为侥幸无疆之期亡国谓秦也不封子弟欲居帝位传于无穷者也则以谓无疆之期疆犹穷也】至于桓灵阉【善本作奄】竖执衡【善曰范后汉书曰桓帝立曹腾以定防功迁大长秋又曰灵帝时大将军窦武谋诛中官曹节矫诏诛武等郑尚书注曰称上曰衡】朝无死难之臣外无同忧之国君孤立于上臣弄权于下【善曰班固汉书序曰汉兴惩戒亡秦孤立之败】本末不能相御身手不能相使由是天下鼎沸奸凶并争【善曰张超牋曰中外云扰万夫鼎沸　铣曰本末谓君臣也御制也身手犹亲戚也鼎沸谓乱也】宗庙焚为灰烬【辞】宫室变为蓁【士臻】薮居九州之地而身无所【五臣本无所】安处悲夫【善曰杜预左氏传注曰烬火余末也　良曰谓董卓为逆焚洛阳宫室也蓁薮谓草木荒也】魏太祖武皇帝躬圣明之资兼神武之略【善曰晋灼汉书注曰资材量也】耻王纲之废絶愍汉室之倾覆龙飞谯沛鳯翔兖豫【善曰魏志曰太祖武皇帝沛国谯人为兖州牧后太祖迁都于许许属豫州东京赋曰龙飞白水鳯翔参墟济曰谯沛地名兖豫二州名】　扫除凶逆翦灭鲸鲵【善曰左氏传曰楚子曰古者明王伐不敬取其鲸鲵而封以为大戮杜预曰鲸鲵大鱼以喻不义之人也　翰曰鲸鲵大鱼吞食小鱼者以喻不义人也】迎帝西京定都颍邑【善曰魏志曰天子东迁败于曹阳太祖乃遣曹洪将兵西迎天子还雒董昭劝太祖都许汉书颍川郡有许县　向曰董卓迁献帝于西京而曹公迎帝都于许昌然许昌属颍也邑州通而言也】徳动天地义感人神汉氏奉天禅位大魏大魏之兴于今二十有四年矣观五代之存亡而不用其长防覩前车之倾覆而不改其辙迹【善曰晏子曰谚曰前车覆后车戒也　铣曰谓魏亦不封子弟也五代夏殷周秦汉也】子弟王空虚之地君有不使之民宗室窜于闾阎不闻邦国之政【良曰空虚谓有其封名实无其地也有不使之民谓不使其理人也窜致也闾阎邑里之间也】权均匹夫势齐凡庶内无深根不拔之固外无磐石宗盟之助非所以安社稷为万代【五臣本作世】之业也【善曰左氏传曰周之宗盟异姓为后济曰磐石大石也比之坚重不可转易也宗盟谓同姓诸侯盟防者也】且今之州牧郡守
　　古之方伯诸侯皆跨有千里之土兼军武之任或比国数人或兄弟并据而宗室子弟曾无一人间厠其间与相维持非所以彊榦弱枝备万一之虑也【善曰班固汉书賛曰徙吏二千石于诸陵葢亦强榦弱枝也　翰曰厠列也维持连接也天子为榦封诸侯为枝所以备万一危难之事以相荫庇也】今之用贤或超为名都之主或为偏师之帅【向曰名都之主谓大州刺史也偏师谓佐于大军也帅将也】而宗室有文者必限小县之宰有武者必置于【五臣本无于】百人之上【铣曰言宗室文武位卑也百人之上百夫长也】使夫廉髙之士毕志于衡轭之内才能之人耻与非类为伍非所以劝进贤能襃异宗族之礼也【善曰衡轭车之衡轭也言王者之御羣臣犹人之御牛马故以衡轭喻焉毕志其内未得骋其足也　良曰衡谓车上横木轭格也君命任使也】夫泉竭则流涸根朽则叶枯枝繁者荫根条落者本孤【济曰此喻帝室微弱不封诸侯亦如泉竭根朽不得其所也】故语曰百足之虫至死不僵【五臣本作仆】扶之者众也此言虽小可以譬大【善曰鲁连子曰百足之虫至断不蹶者持之者众也司马相如谏猎书曰此言虽小可以喻大　翰曰虫所以喻帝室也足所以喻诸侯也】且墉基不可仓卒而成威名不可一朝而立皆为之有渐建之有素【善曰文子曰人主之有人犹城之有基木之有根根深则本固基厚则上安也　向曰墉城墙也建立素本也】譬之种树久则深固其根本茂盛其枝叶若造次徙于山林之中植于宫阙之下虽壅之以黒坟暖之以春日犹不救于枯槁何暇繁育哉【善曰尚书曰厥土黒坟孔安国曰色黒而坟起也铣曰黒坟肥土也言树移于本必枯槁不暇繁育其枝叶也喻天子不封子弟是不优其本虽居尊重之位独忧天下犹不救目前所见谁与言于久逺之计也】夫树犹亲戚土犹士民建置不久则轻下慢上平居犹惧其离叛危急将如之何是以【善本无以】圣王安而不逸以虑危也存而设备以惧亡也【翰曰逸乐也设备立诸侯也】故疾风卒至而无摧拔之忧天下有变而无倾危之患矣
　　博弈论一首【善曰系本曰乌曹作博许慎说文曰博局戏也六箸十二棊也扬雄方言
　　曰围棊自关而东齐鲁之间谓之弈】
　　韦嗣【善曰吴志曰韦曜字嗣吴郡人为太子中庶子时蔡颖亦在东宫性好博弈太子和以为无益命曜论之后为中书仆射孙皓诛之裴松之曰曜本名昭史为晋讳改之也　翰曰吴志云韦曜少好学能属文同善注弈者围棋也】
　　葢闻【善本无闻】君子耻当年而功不立疾没世而名不称【善曰论语子曰君子疾没世而名不称焉】故曰学如不及犹恐失之【善曰论语孔子之辞向曰好学乐道如奔逐于物志恐不及者犹恐失之况于弃日乎】是以古之志士悼年
　　齿之流迈而惧名称之不建【五臣本作逹】也【铣曰悼伤迈过也】勉精励操晨兴夜寐不遑宁息经之以嵗月累之以日力【五臣本作经之以日力　良曰操志也日力谓以积日力也】若甯越之勤董生之笃渐渍徳义之渊栖迟道艺之域【善曰吕氏春秋曰甯越中牟之鄙人也苦耕稼之劳谓其友曰何为而可以免此苦耕也其友曰莫如学学三十嵗则可达矣甯越曰请以十五嵗人将休吾将不休人将卧吾将不敢卧十五嵗而周威王师之汉书曰董仲舒修春秋三年不窥园圃其精如此　济曰甯越常苦耕稼之劳谓其友曰何以免此劳友曰莫如学学三十年可以达矣越曰他寝吾不寝他食吾不食积年十五以当三十年足矣后遂为周威王师董生董仲舒也下惟读书三年不窥后园笃亦勤也渐渍犹浸润也栖迟谓优游也】且以西伯之圣姬公之才犹有日昃待旦之劳【善曰尚书周公曰文王自朝至于日中昃不遑暇食用咸和万民孟子曰周公思兼三王其有不合者仰而思之夜以继日幸而得之坐以待旦　翰曰西伯文王也姬公周公也文王自明至于日昃不遑暇食用修其徳以安兆人周公亦夜待曙以忧政亊也】故能隆兴周道垂名亿载况在臣庶而可以已乎【向曰十万曰亿载年也已止也言勤道之心不可止也】歴观古今功名之士皆有积累殊异之迹劳神苦体契阔勤思平居不惰【五臣本作墯】其业穷困不易其素【铣曰素犹心也】是以卜式立志于耕牧而黄霸受道于囹圄终有荣显之福以成不朽之名【善曰汉书曰卜式河南人以田畜为事入山牧羊十余年羊致千余头又曰黄霸字次公淮阳人迁丞相长史宣帝欲襃先帝夏侯胜曰武帝不宜为立庙乐胜坐非议诏书霸坐阿纵胜不举劾皆下狱胜霸既久系霸欲从胜受经胜辞以罪死霸曰朝闻道夕死可矣胜贤其言遂授之系更再冬讲论不怠良曰卜式以耕作牧羊为业后勤学累官荣贵黄霸以罪系狱是时少府夏侯胜亦下狱霸愿受经于胜乃授之霸后为丞相囹圄狱也】故山甫勤于夙夜而【五臣本无而字】吴汉不离公门岂有游惰【五臣本作墯】哉【善曰毛诗曰肃肃王命仲山甫将之夙夜匪懈以事一人东观汉记曰吴汉字子顔南阳人邓禹及诸将多荐举者再三召见其后勤勤不离公门上亦以其南阳人渐亲之济曰仲山甫周相也夙夜勤政以事一人吴汉后汉光武之臣常勤勤不离公门公门职事之府也】今
　　世之人多不务经术好翫【五臣本作习】博奕废事弃业忘寝与食穷日尽明继以脂烛当其临局交争雌雄未决专精锐意神迷体倦人事旷而不脩賔旅阙而不接虽有太牢之馔韶夏之乐不暇存也【翰曰太牢之馔谓滋味也韶夏雅乐也不暇存者言不暇食而聴也】至或赌及衣物徙棊【五臣本作棋】易行【善曰埤苍赌防也赌丁古切防记被切】廉耻之意弛而忿戾之色发【向曰棋子也弛废也戾恨也】然其所志不出一枰【补萌切五臣本作抨】之上所务不过方罫【古买】之间【善曰方言曰投博谓之枰皮兵切桓谭新论曰俗有围棊或言是兵法之类也及为之上者张置疏逺多得道而为胜中者务相絶遮要以争便利下者守边趋作罫自生于小地犹薛公之言黥布反也上计取吴楚广道者也中计塞城絶遮要争利者也下计据长沙以临越此守边趋作罫者也更始帝将相不能防衞而令罫中死棊皆生　铣曰枰棋局线道也罫线之间方目也】胜敌无封爵之赏获地无兼土之实伎非六艺用非经国立身者不阶其术征选者不由其道【善曰广雅曰阶因也　良曰阶上也征选谓选贤良也】求之于【善本无于】战阵则非孙吴之伦也【善曰刘向围棊赋曰略观围棊法于用兵怯者无功贪者先亡汉书曰孙子兵法八十二篇吴起三十八篇　济曰孙吴谓兵法也】考之于道艺则非孔氏之门也【翰曰孔氏孔子也】以变诈为务则非忠信之事也以劫杀为名则非仁者之意也【善曰尹文子曰以智力求者喻如奕棊进退取与攻劫杀舍在我者也】而空妨日废业终无补益是何异设木而击之置石而投之哉【向曰击木投石童子戏也】且君子之居室也勤身以致养其在朝也竭命以纳忠临事且犹旰食而何暇【五臣本无暇字】博弈之是耽【善曰左氏传伍奢曰楚君大夫其旰食乎班固汉书述曰媚兹一人日旰忘食　铣曰致养父母也　　良曰旰日晩也言勤于王事不暇早食也】夫然故孝友之行立贞纯之名彰【善本作章】也【济曰夫然犹如此也言能如此养于亲纳忠奉于君故得孝友之行立于世贞纯之名彰著也】方今大吴受命海内未平圣朝乾干务在得人【善曰周易曰君子终日干干班固公孙賛曰汉之得人于兹为盛　翰曰干干勤心也】勇略之士则受熊虎之任儒雅之徒则处龙鳯之署【善曰熊虎猛防故以譬武龙鳯五彩故以喻文尚书曰如虎如貔如熊如罴于商郊苏武荅李陵书曰其于学人皆如鳯如龙　向曰熊虎喻猛也龙鳯喻文章也署谓文学之司也】百行兼包【五臣本作苞】文武并骛【善曰孝经钩命决曰引兴摘暴学管百行　铣曰苞纳也骛驰也】博选良才旌简髦俊设程试之科垂金爵之赏【善曰贾逵国语注曰旌表也说文曰程品也广雅曰科条也　良曰程试谓呈其才者必见试用也金爵谓金印紫绶以封人爵也】诚千载之嘉防百丗之良遇也【五臣本无也字　善曰桓子新论曰夫圣人乃千载一出周易曰亨者嘉之防也】当世之士宜勉思至道爱功惜力以佐明时【善曰广雅曰惜爱也】使名书史籍勲在盟府乃【五臣本无乃字】君子之上务当今之先急也【五臣本无也字　善曰左氏传宫之竒曰虢叔为文王卿士勲在王室藏于盟府　济曰勲功也盟府谓掌诸侯誓盟之官也】夫一木之【五臣本无之字】枰【五臣本作抨】孰与方国之封枯棊【五臣本作棋】三百孰与万人之将【善曰邯郸淳艺经曰棊局从横各十七道合二百八十九道白黒棊子各一百五十枚　翰曰方国之封谓一国之界枯棋棋子也】衮龙之服金石之乐足以兼棋局而贸博弈矣【善曰周礼曰三公自衮冕而下郑曰衮龙九章衣也东都赋曰修衮龙之法服左氏传曰晋侯以乐之半赐魏绛始有金石之乐广雅曰贸易之也　向曰衮龙诸侯服饰也金石乐也兼并贸易也】假令世士移博弈之力用之于诗书是有顔闵之志也【铣曰顔回闵子骞有徳行好学也】用之于智计是有良平之思也【良曰张良陈平有计防也】用之于资货是有猗顿之富也【善曰孔丛子曰猗顿鲁之穷士也耕则常饥桑则常寒闻朱公富往而问焉公告之曰子欲速富当畜五牸乃适河东大畜牛羊于猗氏之南其滋息不可计以兴富猗氏故曰猗顿也　济曰猗顿巨富人也言用以求资货则富也】用之于射御是有将帅之备也如此则知名立而鄙贱逺矣







　　文选巻五十二
　　钦定四库全书
　　文选巻五十三
　　梁　昭　明　太　子　萧　统　撰
　　唐李善吕延济刘良张铣吕向李周翰注
　　论三
　　养生论【善曰嵇喜为康传曰康性好服食常采御上药以为神仙禀之自然非积学所致至
　　于导养得理以尽性命若安期彭祖之伦可以善求而得也着养生篇】
　　嵇叔夜
　　世或有谓神仙可以学得不死可以力致者【善曰王逸楚辞注曰谓说也郑礼记曰致之犹言至也】或云上夀百二十古今所同过此以往莫非妖【五臣本作夭】妄者【善曰养生经黄帝问天老曰人生上夀一百二十中夀百年下夀八十年不然者皆夭耳　良曰言过神仙上夀以往皆是夭妄而死】此皆两失其情请【五臣本无请字】试粗论之【善曰郑礼记注曰粗麤也　向曰两失谓神仙夭妄也言失其论事之情也】夫神仙虽不目【五臣本作目不】见然【五臣本作则】记籍所载前史所传较【角】而论之其有必矣【善曰广雅曰较明也　济曰较明也其有必矣言必有神仙事也】似特受异气禀之自然非积学所能致也【善曰孔安国尚书传曰禀受也夫自然者不知其然而然老子曰道法自然　铣曰言神仙非学之所能成也】至于导养得理以尽性命上获千余嵗下可数百年可有之耳而世皆不精故莫能得之【善曰天老养生经老子曰人生大期以百二十年为限节度防之可至千嵗　翰曰导摄也　向曰神仙则不可学摄养性命使致长年则有之矣而世人皆不知其精妙不得长年也】何以言之夫服药求汗或有弗获而愧情一集涣然流离【善曰汉书曰上问左丞相周勃曰天下一嵗决狱几何勃谢不知问天下钱谷出入几何勃又谢不知汗出洽背媿不能对周易曰涣汗其大号铣曰服药不得汗也　良曰愧惧也言服药求汗或有不得者或有人惧情一集乃有涣然而汗出者流离汗流皃】终朝未餐则嚣然思食而曾子衔哀七日不饥【善曰毛诗曰终朝采緑终朝谓从旦至食时嚣然饥意也礼记曾子谓子思伋曰吾执亲之丧也水浆不入口者七日　翰曰嚣然饥忧皃】夜分而坐则低迷思寝内怀殷忧则达旦不瞑【音名　善曰古眠字韩子曰衞灵公至濮水之上夜分而闻有鼔新声者韩诗曰耿耿不寐如有殷忧汉书曰刘向曰夜观星宿或不寐达旦　济曰夜分半夜也　良曰闭目曰瞑皆言忧惧损性故不能致长年也】劲刷理鬓醇醴发顔仅乃得之【善曰通俗文曰所以理髪谓之刷也何休公羊传注曰仅劣也　向曰劲刷谓梳也醇醴酒也言以梳理其发鬓饮酒以发顔色其鬓发竖面赤耳仅少也】壮士之怒赫然殊观植发冲冠【善曰淮南子曰荆轲为燕太子丹刺秦王髙渐离宋如意为击筑而歌于易水之上荆轲瞠目裂眦发植冲冠　翰曰言其怒色殊观赫然甚于酒之发色者竖发冲冠亦甚于梳理者矣言怒亦损性植竖也】由此言之精神之于形骸犹国之有君也【向曰形骸无精神则困国无君则乱也】神躁于中而形丧于外犹君昬于上国乱于下也【铣曰精神急躁于腹中形貌失色于外如君暗而国乱也丧失也】夫为稼于汤世偏有一溉之功者虽终归于燋烂必一溉者后枯然则一溉之益固不可诬也【善曰种曰榢言种谷于汤之世值七年之旱终归是死而彼一溉之苗则在后枯亦犹人处于俗同皆有死能摄生者则后终也孙卿子曰禹十年水汤七年旱说文曰溉灌之也济曰殷汤大旱七年若种稼于其世偏有一水之功者虽终见燋烂然此苗必得一灌之润而后枯死亦犹】
　　【今养生虽终归于死必得一养之益也溉灌也　良曰诬轻也】而世常谓一怒不足以侵性一哀不足以伤身轻而肆之【善曰淮南子曰大怒破隂大喜坠阳养生要彭祖曰忧恚悲哀伤人喜乐过差伤人贾逵国语注肆恣也　翰曰侵损肆纵也】是犹不识一溉之益而望嘉谷于旱苗者也【善曰国语子余谓秦伯曰使能成嘉谷君之力也　翰曰言世人不识养生之理欲求长年者亦犹不知苗有一灌之益而直欲望嘉谷熟于旱苗终不可得也】是以君子知形恃神以立神须形以存悟生理之易失知一过之害生【善曰淮南子曰形者生之舍也气者生之元也神者生之制也一失位则二者伤矣　向曰形无神可恃则死也　铣曰神若无形则何所依存此皆相依凭也　济曰喜怒过甚则害生理之易也】故修性以保神安心以全身【良曰不为彊梁而本于柔谦也】爱憎不栖于情忧喜不留于意泊然无感而体气和平【善曰老子曰我独泊然而未兆说文曰泊无为也礼记曰乐行血气和平也　翰曰栖居也　铣曰泊然无营欲皃无感谓哀乐不能在怀也】又呼吸吐纳服食养身使形神相亲表里俱济也【善曰庄子曰吹嘘呼吸吐故纳新为夀而已矣古诗曰服食求神仙济曰呼吸吐纳谓服气也　翰曰形在外神在内不以忧喜乱之则相亲而济于长年也】夫田种者一亩十斛谓之良田此天下之【五臣无之字】通称也不知区种可百余斛【善曰汜胜之田农书曰上农区田大区方深各六寸相去七寸一亩三千七百区丁男女治十亩至秋收区三升粟亩得百斛也区音邬侯切一曰谓区陇而种非漫田也　铣曰上农区田谓穿坎为区广深六寸相去七寸区中种谷一窠秋收毎区三升计亩当百斛也】田种一也至于树养不同则功收相悬谓商无十倍之价农无百斛之望此守常而不变者也【向曰相悬谓亩十斛亩百斛也商农所以无十亩百斛之利者为守其常见不知变通故也亦如人之在生但见目前所欲不识养生之理可致长年也】且豆令人重榆令人瞑【音名　善曰经方小品仓公对黄帝曰大豆多食令人身重博物志云食豆三年则身重行止难又曰啖榆则瞑不欲觉也　铣曰豆谓大豆也言食大豆则身重食榆则多睡也瞑睡也】合欢蠲忿萱草忘忧愚智所共【五臣本无共字】知也【善曰神农本草曰合欢蠲忿萱草忘忧崔豹古今注曰合欢树似梧桐枝叶繁互相交结毎一风来辄自相离了不相牵缀树之堦庭使人不忿也毛诗曰焉得萱草言树之背毛苌诗传曰萱草令人亡忧名医别录曰萱草是今之鹿葱也　翰曰蠲除也合欢萱草药名也】薰辛害目豚鱼不养常世所识也【善曰养生要曰大防多食荤害目又神农曰猪肉虚人不可久食又曰防肉损人与猪同说文曰防荤菜也薰与荤同豚鱼无血食之皆不利人】虱【山乙】处头而黒麝食柏而香颈处险而瘿【于并】齿居晋而黄【善曰抱朴子曰今头虱着身皆稍变而白身虱处头皆渐化而黒则是素果无定质移易存乎所渐本草名医云麝香形似麞常食栢叶五月得香又夏月食蛇多至寒香满入春患急痛以脚剔去着矢溺中覆之皆有常处人有遇得乃胜杀取淮南子曰险阻之气多瘿谓人居于山险树木瘤临其水上饮此水则患瘿齿黄未详　良曰颈项也皆谓所处所食土地所宜而致之也】推此而言凡所食之气蒸性染身莫不相应岂唯蒸之使重而无使轻害之使闇而无使明【翰曰岂唯所食之气害之使重闇者亦有能变之使轻明者也】薰之使黄而无使坚【锐曰薰之使黄则必脆亦能变之使坚也】芬之使香而无使延哉【善曰方言曰延年长也　济曰芬亦薰也言能薰之使黄使坚使香则亦能使人延长明矣】故神农曰上药养命中药养性者【善曰本草曰上药一百二十种为君主养命以应天无毒久服不伤人轻身益气不老延年中药一百二十种为臣主养性以应人养生经曰上药养命五石练形六芝延年中药养性合欢蠲忿萱草忘忧也】诚知性命之理因辅养以通也【良曰辅助也】而世人不察【良曰不察服食之理以养性也】唯【善本从心】五谷是见声色是眈目惑黄耳务淫哇【乌佳反　善曰法言曰哇则郑李轨曰哇邪也周礼郑曰五谷麻黍稷麦豆也　向曰淫哇乐声也】滋味煎其府藏醴醪防【五臣本作煑】其肠胃【善曰庄子曰声色滋味之于人心不待学而乐之汉书曰五藏六腑周礼曰凡齐事鬻盐以待戒令郑曰鬻盐谓练化之鬻今之煑字也　翰曰滋味血肉之食也醴醪酒也】香芳腐其骨髓喜怒悖其正气【善曰广雅曰悖乱也文子曰修理而动者正气　铣曰腐败悖乱也正气谓安乐之情也】思虑销【五臣作消】其精神哀乐殃其平粹【音防　善曰文子曰人之性欲平又曰真人纯粹应劭汉书注曰粹淳也　济曰殃伤也平粹谓纯和之性也】夫以蕞【在外】尔之躯攻之者非一涂【善曰左氏传子产曰蕞尔小国杜预注曰蕞尔小皃也　良曰蕞尔小儿躯身也非一涂谓声色黄滋味芳香喜怒思虑哀乐之事共攻于人身也】易竭之身而内外【五臣本作外内】受敌身非木石其能久乎【向曰以百年易尽之身而喜怒形于外思虑攻于内所谓受敌也且非木石之坚必不可久言将死也】其自用甚者【济曰言自用其性不依摄养之术也】饮食不节以生百病好色不勌以致乏絶【善曰素问黄帝曰有病心腹满此何病歧伯曰此饮食不节故时病七发曰百病咸生汉书杜钦上疏曰佩玉晏鸣关雎叹之知好色之伐性短年也　翰曰谓形神之气乏絶也】风寒所灾百毒所伤中道夭于众难【善曰庄子曰终天年不中道夭者是智之盛　铣曰众难谓上哀乐之事】世皆知笑悼谓之不善持生也【善曰方言曰悼哀也笑悼谓笑其不善养生而又哀其促龄也　向曰人皆笑之伤之谓其不善持摄生性也悼伤也】至于措身失理亡之于微【良曰有致养其身有失其理者失于防纎之间也措置亡失也】积微成损积损成衰从衰得白从白得老从老得终闷若无端【善曰庄子曰藏乎无端之纪　翰曰白谓白髪也终谓死也言死者闷然不知其端绪之所由也】中智以下谓之自然【善曰谷梁传荀息曰中智以上乃能虑之臣料虞君中智以下也　济曰言中人之小智以下谓渐然至死为自然也】纵少觉悟咸叹恨于所遇之初而不知慎众险于未兆【善曰老子曰未兆易谋　铣曰中智之人纵少悟养生之事皆恨逢遇之初不慎众险于未始之前也众险则喜怒哀乐之流也】是由【五臣本作犹】桓侯抱将死之疾而怒扁鹊之先见以觉痛之日【五臣本有而字】为【五臣本有受字】病之始也【善曰韩子曰扁鹊谓桓侯曰君有疾在腠理犹可汤熨桓侯不信后疾迎扁鹊逃之桓侯遂死史记曰扁鹊疗简子东过齐见桓侯束晳曰齐桓在简子前且二百嵗小白后无齐桓侯田和子有桓公午去简子首末相距二百八年史记自为舛错韦昭曰魏无桓侯新序曰扁鹊见晋桓侯然此桓侯竟不知何国也　向曰病甚至于觉痛方以为得疾之始则中智以下皆然岂预知摄养之事也亦如理国先见安危理之于未乱国乃理也余文同】害成于微而救之于着故有无功之治【五臣本作理　翰曰着盛也夫人之患害成于微小之间人所不知及将救之疾已盛矣故医者无功疗之也亦如国家当重贤良以理天下而人和年丰岂可轻弃而不用及国乱乃欲用之则无可施功也】驰骋常人之域故有一切之夀仰观俯察莫不皆然【济曰驰骋犹歴观也域间也一切犹一时也言歴观常人之间故有一时苟且之夀皆不晓养生长年之理则俯仰观察莫不皆然言多也】以多自证以同自慰谓天地之理尽此而已矣【良曰有疾不先医者皆以为疾状多同递相证验以自寛慰轻于摄养谓言天地之理皆如此也】纵闻养性【五臣本作生】之事则断以所见谓之不然【向曰中智之人纵知养生之事则自断于所见苟随其欲谓养生之理不如此也】其次狐疑虽少庶几莫知所由【铣曰言狐疑之心虽少近不知养生之所由何如亦未定也】其次自力服药半年一年劳而未验志以厌衰中路复废【翰曰言服药未至于验志厌而将歇中路则废也】或益之以畎【古犬】浍【古外】而泄之以尾闾【五臣有而】欲坐望显报者【善曰尚书曰濬畎浍距川孔安国曰一畎之间广尺深尺曰畎广二寻深二仞曰浍畎浍深之亦入海也庄子海若曰天下之水莫大于海万川归之不知何时止而不盈尾闾泄之不知何时已而不虚司马彪曰尾闾水之从海水出者也一名沃燋在东大海之中尾者在百川之下故称尾闾者聚也水聚族之处故称闾也在扶桑之东有一石方圆四万里海水注者无不燋尽故名沃燋　翰曰畎浍细流也尾闾海水泄处也言人之服药所益如细流之进而乃多泄其精如尾闾之泄其必难及而服药不慎难求长年之如是矣显报谓长年也】或抑情忍欲割弃荣愿而嗜好常在耳目之前所希在数十年之后【善曰说文云希望也谷梁传荀息曰夫人玩好在耳目之前而患在一国之后】又恐两失内怀犹豫【善曰楚辞曰心犹豫而狐疑尸子曰五尺大犬为豫说文云陇西谓犬子为犹顔师古以为人将犬行豫在人前待人不得又来迎俟如此往还至于终日斯乃豫之所以为未定也故称犹豫或以尔雅云犹如尘善登木犹兽名闻人声乃犹豫縁木如此上下故称犹豫】心战于内物诱于外交赊相倾如此复败者【向曰嗜好之物具在目前药效之事十年之后欲从其道恐复无验两事俱失故犹豫是非未定心争于内嗜好之物诱目于外以情欲为交乐以服食为赊应二者相倾复有败摄生之事者战争也】夫至物微妙可以理知难以目【五臣本作自】识譬犹豫章生七年然后可觉耳【善曰淮南子曰豫章之生七年可知延叔坚曰豫章与木相似湏七年乃可别耳音尤　向曰豫章木名其初生与林木同类至七年柯条乃觉殊也养生之理初与众人同道道成然后可觉殊矣】今以躁竞之心涉希静之涂意速而事迟望近而应逺故莫能相终【善曰老子曰聴之不闻名曰希王逸楚辞注曰无声曰静　济曰躁喧涂道也长生之理渐修而迟其应逺矣人意欲速而望近以此莫能有专志以相终而得之也】夫悠悠者既未效不求而求者以不专丧业【善曰论语桀溺曰滔滔者天下皆是也　良曰悠悠者谓心逺于此道者效验也求者谓求养生者丧失道也言不专心则失业也】偏恃者以不兼无功【良曰人有偏恃一事者必不兼于他事故养生无功也】追术者以小道自溺【输曰追法术苟从名誉者必偏于小道沈溺其心又不能成矣】凡若此类故欲之者万无一能成也【向曰此类谓上所述也】善养生者则不然矣清虚静泰少私寡欲【善曰庄子曰广成子谓黄帝曰必清必静无劳汝形无摇汝精乃可以长生老子曰少私寡欲】知名位之伤徳故忽而不营非欲而彊禁也【善曰左氏传曰名位不同礼亦异数　铣曰不是心中实欲而彊自禁止葢真不欲之故能养生也】识厚味之害性故弃而弗顾非贪而后抑也【善曰国语单襄公曰厚味实腊毒也　铣曰厚味滋味也】外物以累心不存神气以醇白【五臣本作泊】独着【善曰慎子曰夫徳精微而不见聪明而不发是故外物不累其内庄子曰外物不可必司马彪曰物亊也忠孝内也而外事咸不信受也淮南子曰古之人神气不荡乎内庄子曰虚室生白向秀曰虚其心则纯白独着　向曰言外物声色之类欲以累其心者不存系之于神气以醇素淡泊独明其道着明也】旷然无忧患寂然无思虑又守之以一养之以和和理日济同乎大顺【善曰庄子曰圣人平易恬淡则忧患不能入也邪气不能袭也故其徳全而神不亏矣故曰圣人不思虑不预谋也老子曰圣人抱一为天下式王弼曰一少之极也式犹则也文子曰古之为道者养以和持以适庄子曰古之治道者以恬养知知生而无以知为也谓之以知养恬知与恬交相养而和理出其性老子曰徳深矣逺矣与物反矣乃至大顺钟防曰反俗以入道然乃至于大顺也　翰曰道生一故守之而不乱其心不乱其心故养和其神和其神理长年可济故同乎天地之大理也顺理也】然后蒸以灵芝润以醴泉【善曰白虎通曰醴泉者美泉也状如醴酒也】晞以朝阳绥以五【善曰毛苌诗传曰晞干也　翰曰晞干也绥安也晞于朝阳所以养和于物也安以五之琴以歌南风所以养羣生也此皆谓得生性之理也】无为自得体妙心【善曰庄子曰天无为以之清地无为以之宁故两无为相合万物皆化之也孰能得无为哉老子曰之又众妙之门】忘欢而后乐足遗生而后身存【善曰庄子曰天下有至乐无有哉曰至乐无乐郭象曰忘欢而后乐足乐足而后身存庄子曰弃事则形不劳遗生则精不亏夫形全精复与天为一者也　向曰忘其欢则形不劳故乐足不劳形则曰遗生故身存也】若此以往恕可与羡门比夀王乔争年何为其无有哉【善曰声类曰恕人心度物也史记曰始皇之碣石使燕人卢生求羡门韦昭曰羡门古仙人也列仙传曰王子乔者周灵王太子晋也道人浮丘公接以上嵩髙山　向曰言将与仙人比年争夀则何为其无有长年也】
　　运命论【善曰运谓五徳更运帝王所禀以生也春秋元命苞曰五徳之运各象其类兴亡之
　　名应箓以次相代宋均曰运箓运也春秋元命苞曰命者天下之命也】
　　李萧逺【善曰集林曰李康字萧逺中山人也性介立不能和俗着逰山九吟魏明帝异其文遂起家为寻阳长政有美绩病卒　铣同善注】
　　夫治乱运也穷达命也贵贱时也【善曰墨子曰贫富治乱固有天命不可损益王命论曰穷达有命吉凶由人庄子北海若曰贵贱有时未可以为常也】故运之所隆必生圣明之君【善曰春秋河图揆命篇曰仓戏农黄三阳翼天徳圣明】圣明之君必有忠贤之臣其所以相遇也不求而自合其所以相亲也不介而自亲【善曰介绍介也礼记曰介绍而传命翰曰谓不因媒而相亲葢道合也介媒也】唱之而必和谋之而必从【良曰唱和相从君臣和也】道徳同曲折合符【善曰老子曰知者不言言者不知是为同论语比考防曰君子上达与天合符　济曰委曲相合有如符契】得失不能疑其志谗构不能离其交然后得成功也【向曰不相疑故不信谗不信谗故君臣道成矣】其所以得然者岂徒人事哉授之者天也告之者神也成之者运也【铣曰所以能成君臣道者以此也】夫黄河清而圣人生里社鸣而圣人出【善曰易干凿度曰圣人受命瑞应先见于河河水先清清变白白变赤赤变黒黒变黄各三日春秋潜潭巴曰里社明此里有圣人出其呴百姓归天辟亡宋均曰里社之君鸣则教令行教令明惟圣人能之也呴鸣之怒者圣人怒则天辟亡矣汤起放桀时葢此祥也明与鸣古字通　翰曰黄河千年一清清则圣人生于时也　良曰里社神祠也】羣龙见而圣人用【善曰易曰见羣龙无首吉又曰圣人作而万物覩　济曰龙潜之时道不用也喻君未升位也龙既见矣故用于时喻君功成于天下也】故伊尹有莘【所巾】氏之媵臣也而阿衡于商【善曰说苑邹子说梁王曰伊尹有莘氏之媵臣汤立以为三公毛诗曰实维阿衡左右商王　向曰莘氏国名也媵臣小臣也阿倚衡平也商殷也言殷有伊尹倚以万事平于天下也】太公渭濵之贱老也而尚父于周【善曰史记曰太公望以渔钓干周西伯六韬曰文王卜田史扁为卜田于渭之阳将大得焉非熊非罴非虎非狼兆得公侯天遗汝师王乃斋戒三日田于渭之阳卒见吕尚坐茅以渔毛诗大雅曰维师尚父时维鹰扬谅彼武王肆伐大商　铣曰太公吕望也周尊太公故号为尚父】百里奚在虞而虞亡在秦而秦霸非不才于虞而才于秦也【善曰吕氏春秋曰凡乱也者必始乎近而后及逺始乎本而后及末亦然故百里奚处乎虞而虞亡处乎秦而秦霸百里奚之处乎虞知非遇也其处于秦非加益也有其本也其本也者定分之谓也　翰曰百里奚贤人也初任于虞国虞君不用其言乃灭亡乃之秦秦用其谋而为彊霸葢一人之身也用之国昌不用则国亡也非在虞则不才在秦则贤】张良受黄石之符诵三略之说【善曰黄石公记序曰黄石者神人也有上略中略下略河图曰黄石公谓张良曰读此为刘帝师向曰张良汉臣也】以游于羣雄【向曰羣雄诸侯也】其言也如以水投石莫之受也【铣曰石坚水柔以柔投坚其不可入也言道不合亦犹是也】及其遭汉祖也其言也如以石投水莫之逆也【翰曰以坚投柔其势必入故不逆也自以游于羣雄至莫之逆也善本无此一叚】非张良之拙说于陈项而巧言于沛公也【善曰汉书张良乃说项梁立韩成为韩王而汉书张良无说陈涉今此言之未详其本也　良曰非拙巧之异也葢识与不识用与不用耳陈谓涉也项谓羽也沛公谓汉髙祖也】然则张良之言一也不识其所以合离合离之由神明之道也【济曰张良之说前后一也葢前人不识离合之道也离合之道若神明之相应合也】故彼四贤者名载于箓图事应乎天人其可格之贤愚哉【善曰春秋考异邮曰稽之箓图参于泰古易坤灵图曰汤臣伊尹振鸟陵春秋命厯序曰文王受丹书吕望佐昌发春秋保干图曰汉之一师为张良生韩之陂汉以兴春秋感精记曰西秦东闚谋袭郑伯晋戎同心遮之殽谷反呼老人百里子哭语之不知泣血何益苍颉篇曰格量度之也　向曰四贤谓伊尹太公百里奚张良也言此君臣之道应乎灭事合于人心其可测至于贤愚之间哉言不可至也格至也】孔子曰清明在躬气志如神嗜欲【五臣本作欲】将至有开必先【善曰礼记文也郑曰清明在躬气志如神谓圣人也嗜欲将至谓其王天下之期将至也神有以开之必先为之生贤智之辅佐　翰曰人之清明其志如神意之所欲事有开通者应必先达君臣相合运命所当者亦如之也】天降时雨山川出云【善曰若天将降时雨山川为之出云也　铣曰天之将雨必先出云君臣相感亦如此】诗云惟岳【五臣本作岳】降神生甫及申惟申及甫惟周之翰运命之谓也【善曰诗大雅文也笺云申申伯甫甫侯也毛苌传曰翰干也言周道将兴五岳为之生佐仲山甫及申伯为周之干臣也　良同善注】岂惟【五臣本作唯】兴主乱亡者亦如之焉幽王之惑褒女也秩【五臣本作妖】始于夏庭【善曰吕氏春秋曰世有兴主之士也史记曰昔夏后氏之衰也有二神龙止于夏帝之庭而言曰余褒之二君也夏帝卜杀之与去之与止之莫吉卜请其漦而藏之乃吉于是布币而防告之龙亡而漦在椟而去之比三代莫之敢发至厉王之未发而观之漦流于庭不可除厉王使妇人躶而噪之漦化为鼋以入王后宫后宫童安既齓遭之既笄而孕无夫而生一女子惧而弃之宣王之时童謡檿弧箕服实亡周国于是宣王闻之有夫妇卖是器者宣王使执而戮之于道而乡者后宫妾所弃妖子出于路者闻其夜啼哀而收之夫妇遂奔于褒褒人有罪请入弃子以赎罪弃子出于褒是为褒姒幽王废申后立褒姒为后后父申侯怒攻幽王遂杀幽王郦山下漦仕淄切　翰曰乱亡之国亦运命也】曹伯阳之获公孙彊也征发于社宫【善曰左氏传曰初曹人或梦众君子立于社宫而谋亡曹曹叔振铎请待公孙彊许之旦而求之曹无之戒其子曰我死尔闻公孙彊为政必去之及曹伯阳即位好畋弋曹鄙人公孙彊好弋且言畋弋之说恱之因访政事说于曹伯从之乃背晋而奸宋宋人伐之执曹伯阳以归杀之　向曰社宫犹社稷也】叔孙豹之昵竖牛也祸成于庚宗【善曰左氏传曰初穆子去叔孙氏及庚宗过妇人使私为食而宿焉鲁人召之所宿庚宗之妇人献以雉问其姓对余子长矣召见之遂使为竖有宠长使为政田于蒲丘遂遇疾焉竖牛曰夫子疾病不欲见人使寘馈于个而退弗进则置虚器命彻叔孙不食卒　翰曰鲁大夫叔孙豹入齐过庚宗妇人宿遂有子在齐梦天压已有一人深目而豭喙命之曰牛助余乃胜之后还晋过庚宗妇人见所有之子状如梦中者豹以梦中命为牛因呼曰牛乃曰唯豹将归鲁宠而亲之使为竖后豹病竖牛将为乱羣臣有进食者竖牛皆不进覆之以返空器叔孙遂饿死此则祸成于庚宗矣昵亲也竖官号也】吉凶成败各以数至【善曰春秋考异邮曰吉凶有效存亡出象王命论曰验行事之成败数厯数也孔安国尚书传曰厯数谓天道也良曰谓运数至也】咸皆不求而自合不介而自亲矣【铣曰介媒也】昔者圣人受命河洛曰以文命者七九而衰以武兴者六八而谋【善曰文谓文徳即文王也武谓武功即武王也言以文徳受命者或七世九世而渐衰微以武功而兴起者或六世八世而谋也　翰曰河图洛书圣人将兴之应也文王受命九十七而终武王伐纣之时年八十六衰谓文王没也谋谓武王谋伐纣也九十七当言九七而言七九八十六当言八六而言六八葢言之倒】及成王定鼎于【五臣本作于】郏鄏卜世三十卜年七百天所命也【善曰左氏传王孙满之辞也其世之多少年之短长皆天所命也七九六八即卜世数也杜预注曰郏鄏今河南也武王迁之成王定之】故自幽厉之间周道大坏【善曰言自成王至于厉王凡有八世即应七而衰也毛诗序曰荡召穆公伤周室大壤也　向曰幽王厉王无道不恤国事故大壤也】二霸之后礼乐陵迟【善曰二霸齐桓晋文也自厉王至于二霸之卒凡有九世即应九而衰也毛诗序曰礼义陵迟男女淫奔也】文薄之弊渐于灵景【善曰自二霸之卒至于景王凡有六世即应六而谋也尚书大传曰周人之教以文上教以文君子其失也小人薄郑曰文谓尊卑之差制也习文法无悃诚也翰曰文徳之浇薄其弊渐生于灵王景王之时也】辩诈之伪成于七国【善曰言文薄既弊诈伪乃成也自景王至于七国凡有八世即应八而谋也　良曰七国谓齐楚燕赵韩魏秦也辩诈谓游说之士也】酷烈之极积于亡秦【善曰言诈伪既成故加之以酷烈也解嘲曰吕刑靡弊秦法酷烈也　济曰前述七国则秦在其中今此重言者谓吞灭六国独擅酷暴于天下也汉王之故亡秦也】文章之贵弃于汉祖【善曰言周人之教以文故汉承之以贵也汉书曰陆贾为太中大夫贾时上前说称诗书髙帝駡之曰乃公以马上得之安事诗书也仲长子昌言曰汉祖轻文学而简礼义向曰汉朝虽重文章之士而髙祖以武定天下志意轻弃儒士之言也】虽仲尼至圣顔冉大贤【善曰家语冉有曰孔子者大圣兼该文武并通又曰顔回字子渊以徳行著名孔子称其贤又曰冉求字子有以政事著名性多谦退】揖让于规矩之内訚訚于洙泗之上不能遏其端【善曰论语曰孔子朝与上大夫言訚訚如也孔安国曰訚訚中正之皃礼记曾子谓子夏曰吾与汝事夫子于洙泗之间郑曰洙泗鲁水名也史记曰甚哉鲁之衰也洙泗之间訚訚如也桓子新论曰遏絶其端其命在天也　良曰道之不行虽至贤揖让规矩亦不能遏絶浇浮之端也訚訚和乐皃洙泗二水名孔子讲道之所也】孟轲孙卿体二希圣从容正道不能维其末【善曰周易曰君子知几其神乎顔氏之子其殆庶几乎有不善未尝不知知之未尝复行韩康伯曰在理则昧造形而悟顔氏子之分也失之于几故有不善得之于二不逺而复故知之未尝复行也法言曰晞骥之马亦骥之乘晞顔之人亦顔之徒也顔尝晞夫子矣李轨曰希望也言顔回尝望孔子也礼含文嘉曰从容中道阴阳度行也　铣曰孟孙二子体法顔冉故云体二志望孔子之道故云希圣当衰弊之世虽体望圣贤之义不能缀系其末也从容安乐之皃维系也】天下卒至于【五臣本作于】溺而不可援【五臣本有也字】夫以仲尼之才也而器不周于鲁衞【善曰言小人之失在薄故孔孟所不能援也孟子曰天下溺则援之以道　良曰卒终也溺谓大道沈溺也援助也　翰曰道不运防而见轻也】以仲尼之辩也而言不行于定哀【善曰史记曰鲁定公以孔子为司冦季桓子受齐女乐不聴政孔子遂行适衞衞灵公致粟六万居顷之或譛孔子于灵公孔子恐获罪去衞也】以仲尼之谦也而见忌于子西【善曰史记曰楚昭王兴师迎孔子将以书社地七百里封孔子楚令尹子西曰王之使使诸侯有如子贡者乎曰无有王之将帅有如子路者乎曰无有王之官尹有如宰予者乎曰无有且楚之祖封于周为子男五十里今孔丘述三五之法明周召之业王若用之则楚国安得世世土方数千里乎文王在丰武王在镐卒王天下今孔丘得据土壤贤弟子为佐非楚之福也昭王乃止】以仲尼之仁也而取雠于桓魋【音頽　善曰史记曰孔子适宋与弟子习礼大树下宋司马桓魋欲杀孔子拔其树孔子弟子曰可以速行矣孔子曰天生徳于予桓魋其如予何】以仲尼之智也而【五臣本有受】屈厄【五臣本无厄】于陈蔡【善曰家语曰楚昭王聘孔子孔子往拜礼焉路出乎陈蔡陈蔡大夫相与谋曰孔子贤圣其刺讥皆中诸侯之病若用于楚则陈蔡危矣遂使徒兵距孔子孔子不得行絶粮七日外无所通藜羮不充】以仲尼之行也而招毁于叔孙【善曰论语曰叔孙武叔毁仲尼子贡曰无以为也仲尼不可毁也他人之贤者丘陵也犹可逾也仲尼日月也无得而逾焉人虽欲自絶其何伤于日月乎多见其不知量也】夫道足以济天下而不得贵于人【善曰周易曰智周万物而道济天下】言足以经万世而不见信于时【善曰文子曰养生以经世庄子曰未尝闻任氏之风俗其不可与经于世亦逺矣】行足以应神明而不能弥纶于俗【善曰孝经曰孝悌之至通于神明周易曰故能弥纶天地之道　济曰弥广纶理也言时君不能用之使广理于俗也】应聘七十国而不一获其主【善曰说苑赵襄子谓子路曰吾尝问孔子曰先生事七十君无明君乎孔子不对何谓贤也　向曰经歴天下应聘七十国君竟不见用是不得其主而运不合也】驱骤于蛮夏之域屈辱于公卿之门【善曰蛮谓蔡楚也毛诗曰蠢尔蛮荆夏谓宋衞也公谓鲁侯也卿谓季氏也列子杨朱曰孔子屈于季氏见辱于阳虎也　翰曰孔子道不行欲居九夷夷即蛮也夏谓中国也屈谓受屈于季氏辱谓见辱于阳虎并鲁之公卿也】其不遇也如此及其孙子思希圣备体而未之至封已养高势动人主【善曰史记曰伯鱼生伋字子思孟子曰子夏子游子张皆有圣人之一体冉伯牛闵子顔回则具体而防刘熈曰体者四支股脚也具体者皆微者也皆具圣人之体微小耳体以喻徳也国语晋叔向曰引党以封已韦昭曰封厚也魏志曰髙柔上疏曰三事偃息养髙者也铣曰子思孔子之孙也言子思望先圣之道欲先圣之体然而未至圣道但为厚已养其髙名能以权势动】
　　【于时君也言其道不如孔子而时君反信之孔子有圣徳而时君不用此运命也希望也】其所游歴诸侯莫不结驷而造门虽造门【五臣本无虽造门三字】犹有不得賔者焉【翰曰言子思游歴天下而诸侯皆结车马至子思之门而诸侯尚或有不得预賔客之位者造至也】其徒子夏升堂而未入于【五臣本无于字】室者也退老于家魏文侯师之【善曰论语子曰由也升堂矣未入于室也家语曰卜子夏孔子卒后教于西河之上魏文侯师事之而咨问国政焉】西河之人肃然归徳比之于夫子而莫敢间其言【善曰礼记曾子谓子夏曰吾与汝事夫子于洙泗之间退而老于西河之上使西河之人疑汝于夫子陈羣论语注曰不得有非间之言者也向曰西河地名肃敬也间非也言西河之人敬子夏而归附其徳比道于孔子而人不敢非其言其道不如孔子而人乃信之葢运命使之然也】故曰治乱运也穷达命也贵贱时也而后之【五臣本作世】君子区区于一主叹息于一朝【直乔】屈原以之沈湘贾谊以之发愤不亦过乎【善曰楚辞曰临沅湘之渊兮遂自忍而沈流汉书曰天子以贾谊任公卿之位綘灌之属尽害之乃毁谊于是天子亦疎之以谊为长沙王太傅谊既以谪去意不自得及渡湘水为赋以吊屈原原楚贤臣也被谗遂投江而死谊追伤之因以自谕扬雄反骚曰钦吊楚之湘累音义曰屈原赴湘故曰湘累也　铣曰言此二人不达运命之理所为太过也】然则圣人所以为圣者葢在乎乐天知命矣故遇之而不怨居之而不疑也【善曰周易曰乐天知命故不忧　翰曰遇穷厄之时其心不怨居重任之地其心不疑也】其身可抑而道不可屈【善曰汉书孙宝曰道不可诎身诎何伤也　济曰折辱屈损也言身可以受辱者推于运命也道不可损者以待其时也则屈原沈湘贾谊发愤适足以彰君之过而自损是不知运命之理也】其位可排而名不可夺【翰曰失位则可以推排运命而忠义之名守之如一不可失也夺失也】譬如水也通之斯为川焉塞之斯为渊焉【善曰管子曰水有大小出之沟流于大水及海者命之曰川出于地而不流命曰渊水也　铣曰水流曰川水深曰渊】升之于云则雨施沈之于地则土润【善曰淮南子曰夫水者大不可极深不可测上天为雨露下地为润泽无公无私水之徳也周易文言曰云行雨施天下平也礼记月令曰季夏之月土润溽暑郑云土润谓涂湿也】体清以洗物不乱【五臣本作辞】于浊受浊以济物不伤于【五臣本作其】清【善曰晏子春秋景公问晏子曰廉正而长久其行何也晏子对曰其行水也美哉水乎清其浊无不寀涂其清无不洒除是以长久也管子曰夫水淖溺以清好洒人之恶仁也宷式甚切】是以圣人处穷达如一也夫忠直之迕于主独立之负于俗理势然也【善曰吕氏春秋曰古人得道者穷亦乐达亦乐所乐非穷达也道得于此则穷达一也小尔雅曰迕犯也郑礼记注曰负背也　翰曰忠直之言必逆迕人主之意独立清正则背于俗类此亊理之势所宜皆然矣迕触也】故木秀于林风必摧之堆出于岸流必湍之【善曰广雅曰秀出也论衡曰风冲之物不得育水湍之岸不得峭　良曰木髙出于林上者故风吹而先折也济曰岸侧有堆阜而出于岸侵入于水者故水流必先冲之也湍冲也】行髙于人众必非
　　之【善曰史记曰商君説秦孝公曰夫有高人之行固见非于世也　向曰徳行高逺出乎羣俗故众人嫉妬共为非斥亦如木秀先折堆出流冲也】前监【五臣本作鉴】不逺覆车继轨而【五臣本作然】志士仁人犹蹈之而弗悔操之而弗失何哉将以遂志而成名也【善曰毛诗曰殷鉴不逺晏子春秋谚曰前车覆后车戒也史记司马迁曰诗书隠约者欲遂其志也班固汉书賛曰虽其陷于刑辟自与杀身成名者也　良曰前鉴谓行高忠直之心皆见非斥以成罪累如车之既覆后来者复继其迹而志士蹈志而不悔执直而不失者何为哉非所以好其死而恶其生葢将以遂其所志而成君王之名也】求遂其志而冒风波于险涂【善曰家语曰不观巨海何以知风波之患也　铣曰言冲君之威以进忠直如涉风波之险道恐坠落而死矣冒冲也涂道也】求成其名而歴谤议【善本作诽谤】于当时彼所以处之葢有筭矣【善曰司马迁书曰下流多谤议苍颉篇曰筭计也　翰曰言忠直之人冒险道歴谤议于当时所以甘处危亡之地葢有善计而进于君矣】子夏曰死生有命富贵在天故道之将行也命之将贵也则伊尹吕尚之兴于殷周百里子房之用于秦汉不求而自得不邀而自遇矣【善曰论语子夏曰商闻之死生有命富贵在天论语子曰道之将行也与命也论衡曰命吉不求自得富贵之命西京赋曰不徼自遇　翰曰言道之将行命与贵合伊尹用于殷汤吕望用于周文百里奚用于秦穆公张子房用于汉髙祖也】道之将废也命之将贱也岂独君子耻之而弗为乎葢亦知为之而弗得矣【善曰论语子曰道之将废也与命也　向曰道废命贱岂独君子羞耻之而不为政乎葢亦知为之而必不得也】凡希世苟合之士籧篨戚施之人【善曰庄子曰原宪谓子贡曰夫希世而行比周而友宪不忍为也司马迁报任安书曰苟合取容毛诗云燕婉之求籧篨不觧又曰燕婉之求得此戚施　铣曰希望也籧篨口柔也戚施面柔也言人有所作望得时世苟且求合则其心怀轻薄鄙恶之性而语则诈伪口面柔和以求取于人意也】俛仰尊贵之顔逶迆势利之间【善曰杜预左氏传注曰俛仰伏也郑毛诗笺曰籧篨观人顔色而为辞故不能俯乂曰戚施下人以色故不能仰史记曰苏秦嫂逶迆而谢曰见季子位髙金多也　铣曰对尊贵之人则俛仰媚取其顔色而进行于势利之中也逶迆行皃】意无是非赞之如流言无可否应之如响【善曰毛诗曰巧言如流史记淳于髠曰邹忌其应我若响之应声也济曰贵人之意所为者无是非好恶皆顺而讃美之其如流之顺也贵人之言无可否得失而应对之如响】
　　【之应声也】以闚防为精神以向背为变通【善曰周易曰变通者趣时者也　良曰闚防盛衰以为精神之明盛者向而附之衰者背而去之以此为见变通之妙】势之所集从之如归市势之所去弃之如脱遗【善曰孟子曰太王居狄人侵之乃逾梁山邑于歧山下从者如归市焉广雅曰脱误也毛诗曰弃予如遗郑曰如人遗忘忽然不省存也　翰曰言其逐势所集如人归市以求利也失势者则弃之如人脱屣而遗之也】其言曰名与身孰亲也得与失孰贤也荣与辱孰珍也【善曰老子曰名与身孰亲得与亡孰病也家语子贡曰与其俱失二者孰贤郑仪礼注曰贤犹胜也　向曰其言谓逐势利之人有言也言立忠直之名而身致危亡困辱失其官爵者也而我苟顺人情以取恱媚且全其身以存其荣则名与身孰亲言身可亲也忠直之名不可近也得与失谁贤言得者贤也荣与辱谁重言荣者重也孰谁也珍重也】故遂絜其衣服矜其车徒冒其货贿淫其声色【五臣本有也字　善曰杜预左氏传注曰冒贪也　良曰絜谓装饰使其鲜絜车徒谓车马侍从也】眽眽【摸白】然自以为得矣【善曰尔雅曰脉脉相视也　铣曰眽眽骄诈皃】葢见龙逢比干之亡其身而不惟飞廉恶来之灭其族也【善曰尸子曰义必利虽桀杀关龙逢纣杀王子比干犹谓义之必利也史记曰中潏生蜚亷蜚廉生恶来父子俱以材力事殷纣说苑子石曰费仲恶来革去鼻决目崇侯虎顺纣之心欲以合于意武王伐纣四子死牧之野　翰曰言其但见龙逢比干忠谏而死以为不如逐势变通以全其身则不思飞亷恶来之谄佞竟以诛灭矣族谓家族皆诛也】葢知伍子胥之钃【烛】镂【力俱】于吴而不戒费无忌之诛夷于楚也【善曰左氏传曰吴伐齐越子帅其属以朝焉吴人皆喜惟子胥惧曰是豢吴也夫使于齐属其子于鲍氏为王孙氏王闻之赐之属镂以死杜预曰属镂劒名也左氏传沈尹戍言于子常曰夫无极楚之谗人也去朝吴出蔡侯朱丧太子建杀连尹奢子而弗图将焉用之子常曰是瓦之罪也乃杀费无极鄢将师尽灭其族以说其国也　向曰费无忌楚之谗佞人也屡害贤良昭王诛之夷灭也言邪佞之人但知子胥忠死以为不如谄佞以全乃不戒慎无忌谄媚必见杀也】葢讥汲黯之白首于主爵而不惩张汤牛车之祸也【善曰汉书曰汲黯为东海太守东海大治召为主爵都尉又曰上以张汤为怀诈面欺使簿责汤汤自杀诸子欲厚葬汤汤母曰汤为天子大臣被恶言而死何厚葬为载以牛车有棺而无椁　铣同善注】葢笑萧望之跋【蒲末】踬【竹利】于前而不惧石显之绞缢于后也【善曰毛诗曰狼跋其胡载踬其尾　良曰跋踬谓折挫也绞缢以绳自系而死也萧望之为太子太傅元帝即位望之以师傅见重遭石显谗言显急令车骑围望之第乃叹曰吾任将相年逾六十矣入牢狱苟求生活不亦鄙乎竟饮鸩自死天子闻之大惊曰杀吾贤傅此为折挫于前也而后邪佞笑之后成帝立以石显旧恶免官徙归故郡忧懑不食在道而死后之邪臣又不惧见前事皆复为之也石显病死而言绞缢者误也】故夫达者之筭也亦各有尽矣曰凡人之所以奔竞于富贵何为者哉若夫立徳必须贵乎则幽厉之为天子不如仲尼之为陪臣也【善曰左氏传王响管仲管仲曰陪臣敢辞杜预注曰诸侯之臣曰陪臣也　翰曰言人立身在于有道不在富贵也周幽王厉王之无道虽为天子不如仲尼有道而为陪臣也】必须势乎则王莽董贤之为三公不如扬雄仲舒之阒其门也【善曰汉书曰拜王莽为大司马又曰董贤代丁明为大司马扬雄自序曰雄家代素贫嗜酒人希至其门又曰董仲舒为博士下帷讲诵弟子传以文次相受业或莫见其面也　向曰王莽董贤皆汉朝窃弄权势者也仲舒谓董仲舒也扬董皆儒学才艺之士也言其守静其门然不喧杂也】必须富乎则齐景之千驷不如顔回原宪之约其身也【善曰论语子曰齐景公有马千驷死之日民无得而称焉又曰顔渊问仁子曰克已复礼为仁马融曰克已约身也家语曰原宪宋人字子思清约守节贫而乐道也　向曰四马曰驷也】其为实乎则执杓而饮河【五臣本有水字】者不过满腹弃室而洒雨者不过濡身过此以往弗能受也【善曰桓谭新论曰子贡对齐景公曰臣事仲尼譬如渇而操杯器就江海饮满腹而去又焉知江海之深也　济曰人之为实理者则执杓饮水于河中则河水虽多所饮不过满腹弃室而霑洒于雨中则雨水虽广不过湿身而已此各知分守理者也过此以外必不取矣濡湿也受取也】其为名乎则善恶书于【五臣本作于】史防毁誉流于千载赏【五臣本作灾】罚悬乎天道吉凶灼乎鬼神固可畏也【善曰淮南子曰三代之善千嵗之积誉也桀纣之恶千载之积毁也广雅曰灼明也】将以娱耳目乐心意乎【善曰南都赋曰游观之好耳目之娱　翰曰言人为善恶流于千载岂可苟从一时耳目之为娱乎言不可也】譬命驾而游五都之市则天下之货毕陈矣【善曰孔丛子孔子歌曰巾车命驾汉书曰王莽于五都立均官更名雒阳邯郸临淄宛成都市长皆为五均司市师也　向曰此五都天下所凑防之处】褰裳而涉汶【问】阳之丘则天下之稼如云矣【善曰毛诗曰子惠思我褰裳涉溱公羊传曰庄公防诸侯盟于柯曹子曰愿请汶阳之田如云言多也　铣曰褰举也涉渡也汶水名水北曰阳丘山也言汶水北山之下田壤良沃此则知天下禾稼如云之多】椎【直追】紒【五臣本作髻】而守敖庾海陵之仓则山坻之积在前矣【善曰汉书曰尉佗魋结服防曰魋音椎今兵士椎头结张揖上林赋注曰紒鬓后垂也紒即髻字也干子正文引此而为髻字汉书曰筑甬道属河以取敖仓粟又枚乘上书曰夫汉转粟西向不如海陵之仓毛诗曰曾孙之庾如坻如京毛苌诗传曰京丘也郑曰庾露积谷也翰曰椎髻以髪向后为髻葢南人为之也此比贱隶而使其守仓但见仓粟积多如山如坻在前矣终非其有也敖庾海陵并仓名坻小渚也】扱【五臣作挿】衽而登钟山蓝田之上则夜光璵【余】璠【烦】之珍可观矣【善曰尔雅曰扱衽曰撷广雅曰扱挿也并初洽切淮南子曰钟山之玉范子计然曰玉英出蓝田许慎淮南子注曰夜光之珠有似明月故曰明月也左氏传曰季平子卒阳虎将以璵璠敛　向曰衽衣襟也言挿衣襟以登山也钟山蓝田并山名皆出美玉也夜光璵璠美玉名也】夫如是也为物甚众为已甚寡不爱其身而啬其神风惊尘起散而不止【善曰吕氏春秋曰凡事之本必理身啬其大寳髙诱曰啬爱也寳身也风惊尘起喻恶积而舋生尘散而不止喻舋生而不灭也　铣曰夫如是五都之货汶阳之稼仓廪之积珍宝之美为众多也而为已之所得者甚少岂可为志且苟贪于荣禄贿货者乎葢湏益于主而利于人也　翰曰夫人立身之本在孝与忠而行其道徳去其邪恶是爱身也岂其专务谄邪不义则是不爱其身而爱其神也且有身然后安神既不爱其身空爱其命有如风惊尘起一散而尘不复止矣啬爱也】六疾待其前五刑随其后【善曰左氏传曰昭元年晋侯求医于秦秦使医和视之和曰是谓近女室公曰女不可近乎对曰天生六气淫生六疾六气曰阴阳风雨晦明过则为灾阴淫寒疾阳淫热疾风淫末疾雨淫腹疾晦淫惑疾明淫心疾今君不节能无及此乎书曰惟敬五刑以成三徳也　良曰六疾谓人禀阴阳风雨晦明六气而生失度则为疾矣为人臣者失道亦如之五刑谓劓墨宫割膑大辟也言其为邪谄而五刑常随后也】利害生其左攻夺出其右而自以为见身名之亲疎分荣辱之客主哉【善曰言奔竞之伦祸败若此而乃尚自以为审见身名亲疎之理妙分荣辱客主之义哉言惑之甚也　济曰言邪佞逐利之人其利害攻劫夺取之事常在其左右岂可自以为能见亲疎分别其客主哉言非也客主荣辱也以荣为主以辱为客也】天地之大徳曰生圣人之大宝曰位何以守位曰仁何以正人曰义【善曰周易曰天地之大徳曰生圣人之大寳曰位何以守位曰仁何以聚人曰财理财正辞禁民为非曰义】故古之王者葢以一人治天下不以天下奉一人也【善曰淮南子曰古之立帝王者非以奉养其欲也为天下掩众暴寡故立天子以齐一之也】古之仕者葢以官行其义不以利冐其官也【善曰论语子曰君子之仕行其义也　翰曰古人所以入仕者以官为行义之本不以禄为利而贪其官位也冒贫也】古之君子葢耻得之而弗能治也不耻能治而弗得也【向曰得谓得官位也】原乎天人之性核【胡革】乎邪正之分【善曰吕氏春秋曰众正之所积其福无不及众邪之所积其祸无不违也　铣曰原本也核考也】权乎祸福之门终乎荣辱之筭其昭然矣【善曰尔雅曰权舆始也尸子曰圣人权福则取重权祸则取轻吕氏春秋曰少多治乱不可不察此祸福之门也管子曰为善者有福为不善者有祸孟子曰仁则荣不仁则辱孙卿子曰先义后利者荣先利后义者辱也　良曰言自上至此论而筭之则天人邪正祸福荣辱之事皆昭然明白可以知也】故君子舍彼取此【善曰言舍欲利而取仁义也老子曰故去彼取此也　济曰舍彼邪佞之道取此忠正之理】若夫出处不违其时黙语不失其人【善曰周易曰君子之道或出或处或黙或语翰曰邦有道则出而仕邦无道则隠而处也言必不违此时矣道不合则不与之言故曰黙道合则与之言故曰语不可失其知人之鉴也】天动星回而辰极犹居其所玑琁轮转而衡轴犹执其中【善曰言君子之性语黙出处虽从其时而中心常不改其操似天动星回而北辰常居其所而不改也论语子曰为政以徳譬如北辰居其所而众星拱之郑曰北极谓之北辰也尚书曰琁玑玉衡以齐七政孔安国曰玑衡王者正天文之器可运转者马融曰琁玑浑天仪可转旋郑曰转运者为机持正者为衡庄子曰轴不运而轮致千里也　向曰天之转动众星遂移而北斗恒居其所而不动也琁玑谓北斗柄也逐四时以指四方而衡星在七星之中不迁其处也有如车轴不转而轮动焉故云执其中也以喻贤圣之人虽遇时各异而志节不改】既明且哲以保其身贻厥孙谋以燕翼子者昔吾先友尝从事于斯矣【善曰毛诗大雅文也毛苌诗传曰燕安也翼敬也笺云贻犹传也孙顺也言传其所顺以天下之谋以安其敬事之子孙谓使行之也论语曾子曰以能问于不能昔者吾友尝从事于斯矣铣曰言明智安身遗其逺谋以安敬其子孙者则孔丘尝为此事也哲智保安贻遗厥其老子康之先也与】
　　【孔子同志为友故云吾先友也】
　　辨亡论上下二首【善曰孙盛曰陆机着辨亡论言吴之所以亡也】
</div>
    <div class="pagination">
<a href="六臣注文选_page28.html">上一页</a><span>...</span><a href="六臣注文选_page24.html">24</a><a href="六臣注文选_page25.html">25</a><a href="六臣注文选_page26.html">26</a><a href="六臣注文选_page27.html">27</a><a href="六臣注文选_page28.html">28</a><span class="current-page">29</span><a href="六臣注文选_page30.html">30</a><a href="六臣注文选_page31.html">31</a><a href="六臣注文选_page32.html">32</a><a href="六臣注文选_page33.html">33</a><a href="六臣注文选_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
