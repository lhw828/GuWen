<!DOCTYPE html>
<html>
 <head>
  <meta charset="utf-8"/>
  <title>
   吴都文粹续集 - 第 1 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   吴都文粹续集 - 第 1 页/共 102 页
  </h1>
  <div class="content">
   钦定四库全书　　　　　集部八
　　吴都文粹续集　　　　　总集类
　　提要
　　【臣】等谨案吴都文粹续集五十六巻补遗二巻明钱谷撰谷字叔寳长洲人是书乃续宋郑虎臣吴都文粹而作朱彞尊诗话称谷贫无典籍逰文徴明之门日取插架书读之手抄异书最多至老不倦仿虎臣文粹辑成续编闻有三百巻其子功父继之吴中文献借以不坠云云所称巻数与此不符疑合功父续编言之或谷旧稿原有此数后复加删汰以成今本彞尊乃据其初稿言之欤此本第五十三巻五十四巻俱佚第五十巻亦有残缺检勘他本并同流传既久不免脱遗已非完本其中所标二十一门分类亦多未确葢能博而未能精者然书中所载自説部类家诗编文稿以至遗碑断碣无不甄罗其采辑之富视郑书防増至十倍学者欲徴文考献要必于是乎取资焉乾隆四十三年七月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀










　　钦定四库全书
　　吴都文粹续集卷一　　　　　明　钱谷　撰都邑　书籍
　　吴都赋　　　　　　　　　　　左思
　　东吴王孙冁然而咍曰夫上图景宿辨于天文者也下料物土析于地理者也古先帝代曾览八纮之洪绪一六合而光宅翔集遐宇鸟策篆素玉牒石记乌闻梁岷有陟方之馆行宫之基欤而吾子言蜀都之富禺同之有玮其区域美其林薮矜巴汉之阻则以为袭险之右徇蹲鸱之沃则以为世济阳九龌龊而筭固亦曲士之所叹也旁魄而论都抑非大人之壮观也何则土壤不足以摄生山川不足以周卫公孙国之而破诸葛家之而灭兹乃丧乱之丘墟颠覆之轨辙安可以俪王公而着风烈也玩其碛砾而不窥玉渊者未知骊龙之所蟠也习其敝邑而不覩上邦者未知英雄之所躔也子独未闻大吴之巨丽乎且有吴之开国也造自泰伯宣于延陵葢端委之所彰高节之所兴建至德以创洪业世无得而显称由克让以立风俗轻脱躧于千乗若率土而论都则非列国之所觖望也故其经畧上当星纪拓土画疆卓荦兼并包括于越跨蹑蛮荆婺女寄其曜翼轸寓其精指衡岳以镇野目龙川而带坰尔其山泽则嵬嶷嶤巊溟郁溃渱泮汗滇防淼漫或涌川而开渎或吞江而纳汉磈磈防防滮滮涆涆防碒乎数州之间灌注乎天下之半百川派别归海而防控清引浊混涛并濑濆薄沸腾寂寥长迈濞焉汹汹隠焉礚礚出乎大荒之中行乎东极之外经扶桑之中林包旸谷之滂沛潮波汩起回复万里歊雾漨浡云蒸昏昧澄奫潫澒溶沆瀁莫测其深莫究其广澶湉漠而无涯惣有流而为长瑰异之所丛育鳞甲之所集往于是乎长鲸吞航修鲵吐浪跃龙腾蛇蛟鲻琵琶王鲔鯸鲐防龟鱕防乌贼拥剑鼊鲭鳄涵泳乎其中葺鳞镂甲诡类舛错泝洄顺流噞喁沉浮鸟则鹍鸡鸀鳿鹴鹄鹭鸿鸡鶋避风鴈造江鸂鷘鷛防鹤鹙鸧鹳鸥鹢鸬汜滥乎其上湛淡羽仪随波参差理翮整翰容与自玩雕啄蔓藻刷荡漪澜鱼鸟聱耴万物蠢生芒芒黖黖慌罔奄歘神化翕忽函幽育明穷性极形盈虚自然蚌蛤珠胎与月亏全巨鼇赑屃首冠灵山大鹏缤翻翼若垂天振荡注流雷抃重渊殷动宇宙胡可胜原岛屿緜邈洲渚凭隆旷瞻迢递回眺冥蒙珍怪丽竒隙充径路絶风云通洪桃屈盘丹桂灌丛琼枝抗茎而敷蘂珊瑚幽茂而玲珑层冈重阻列真之宇玉堂对霤石室相距蔼蔼翠幄嫋嫋素女江婓于是往来海童于是宴语斯实神妙之响象嗟难得而覼缕尔乃地势坱圠卉木镺蔓遭薮为圃值林为苑异荂蓲蘛夏晔冬蒨方志所辨中州所羡草则藿蒳豆蔲姜彚非一江蓠之属海苔之类纶组紫绛食葛香茒石帆水松东风扶留布濩臯泽蝉联陵丘夤縁山岳之岊羃防江海之流扤白蔕衔朱防郁兮防茂兮菲菲光色炫晃芬馥肸蠁职贡纳其包匦离骚咏其宿莽木则枫柙櫲樟栟榈枸榔緜杬杶栌文欀桢檀平仲桾櫏松梓古度楠榴之木相思之树宗生髙冈族茂幽阜擢本千寻垂隂万畆攒柯挐茎重葩殗叶轮囷虬蟠防鳞接荣色杂糅绸缪缛绣宵露霮防旭日晻防与风防飏防浏飕飗鸣条律畅飞音响亮葢象琴筑并奏笙竽俱唱其上则父哀吟子长啸鼯猓然腾趠飞超争接县垂竞游逺枝惊透沸乱牢落翚散其下则有枭羊麡狼猰貐防象乌莵之族犀兕之党钩爪锯牙自成锋颖精若曜星声若震霆名载于山经形镂于夏鼎其竹则筼筜箖箊桂箭射筒柚梧有篁篻簩有丛苞笋抽节往往萦结緑叶翠茎冒霜停雪橚矗森萃蓊茸萧瑟檀栾蝉蜎玉润碧鲜梢云无以逾嶰谷弗能连鸑鷟食其实鹓鶵扰其间其果则丹橘余甘荔枝之林槟榔无柯椰叶无隂龙眼橄榄棎榴御霜结根比景之隂列挺衡山之阳素华斐丹秀芳临青壁系紫房鹧鸪南翥而中留孔雀綷羽以翺翔山鸡归飞而来栖翡翠列巢以重行其琛赂则琨瑶之阜铜锴之垠火齐之宝骇鸡之珍赪丹明玑金华银朴紫贝流黄缥碧素玉隠赈崴防杂挿幽屏精曜潜颖哲陊山谷碕岸为之不枯林木为之润黩隋侯于是鄙其夜光宋玉于是陋其结緑其荒陬谲诡则有龙穴内蒸云雨所储陵鲤若兽浮石若桴双则比目片则王余穷陆饮木极沉水居泉室潜织而卷绡渊客慷慨而泣珠开北戸以向日齐南防于幽都其四野则畛畷无数膏腴兼倍原隰殊品窊隆异等象耕鸟耘此之自与穱秀菰穗于是乎在煮海为盐采山铸钱国税再熟之稻乡贡八蚕之緜徒观其郊隧之内奥都邑之纲纪霸王之所根柢开国之所基址郛郭周匝重城结隅通门二八水道陆衢所以经始用累千祀也宪紫宫以营室廓广庭之漫漫寒暑隔阂于邃宇虹霓囘带于云馆所以跨跱焕炳万里也造姑苏之髙台临四逺而特建带朝夕之濬池佩长洲之茂苑窥东山之府则瓌宝溢目防海陵之仓则红粟流衍起寝庙于武昌作离宫于建业阐阖闾之所营采夫差之遗法抗神龙之华殿施荣楯而捷猎崇临海之崔嵬饰赤乌之韡东西胶葛南北峥嵘房栊对櫎连阁相经阍闼谲诡异出竒名左称弯碕右号临硎雕栾镂楶青琐丹楹图以云气画以仙灵虽兹宅之夸丽曾未足以少宁思比屋于倾宫毕结瑶而构琼髙闱有闶洞门方轨朱阙双立驰道如砥树以青槐亘以緑水防耽耽清流亹亹列寺七里侠栋阳路屯营栉比解署棊布横塘查下邑屋隆夸长干延属飞甍舛互其居则髙门鼎贵魁岸豪杰虞魏之昆顾陆之裔岐嶷继体老成奕世跃马叠迹朱轮累辙陈兵而归兰锜内设冠葢云防闾阎阗噎其隣则有任侠之靡轻訬之客缔交翩翩傧从奕奕出蹑珠履动以千百里燕巷饮飞觞举白翘关扛鼎拚射壶博鄱阳暴谑中酒而作于是乐只衎而欢饫无匮都辇殷而四奥来暨水浮陆行方舟结驷唱櫂转毂昧旦永日开市朝而并纳横阛阓而流溢混品物而同廛并都鄙而为一士女伫眙商贾骈坒纻衣絺服杂沓傱萃轻舆按辔以经隧楼船举颿而过肆果布辐凑而常然致逺流离与珂珬防贿纷纭器用万端金镒磊砢珠琲防干桃笙象簟韬于筒中蕉葛升越弱于罗纨防譶泶防交贸相竞諠哗喤呷芬葩防映挥袖风飘而红尘昼昏流汗霡霂而中逵泥泞富中之甿货殖之选乘时射利财丰巨万竞其区宇则并疆兼巷矜其宴居则珠服玉馔趫材悍壮此焉比庐捷若庆忌勇若专诸危冠而出竦剑而趋扈带鲛函扶揄属镂藏鍦于人去自闾家有鹤膝户有犀渠军容蓄用器械兼储吴钩越棘纯钩湛卢戎车盈于石城戈船揜乎江湖露往霜来日月其除草木节解鸟兽腯肤观鹰隼诫征夫坐组甲建祀姑命官帅而拥铎将校猎乎具区乌浒狼防夫南西屠儋耳黒齿之酋金邻象郡之渠骉贼飍矞靸霅警捷先驱前涂俞骑骋路指南司方出车槛槛被练锵锵吴王乃巾玉辂轺骕骦旂鱼须常重光摄乌号佩千将羽旄扬防雄防耀芒贝胄象弭织文乌章六军袀服四骐龙骧峭格周施罿罻普张罼防琐结罠蹏连纲阹以九疑御以沅湘輶轩蓼扰彀骑炜煌袒裼徒抟拔距投石之部猿臂骈脇狂趭犷猤鹰瞵鹗视防翋若离若合者相与腾跃乎莽防之野干卤殳鋋旸夷勃卢之旅长短兵直发驰骋儇佻坌并衔枚无声悠悠斾旌者相与聊浪乎昧莫之坰钲鼔叠山火烈熛林飞爓浮烟载霞载隂菈擸雷硠崩峦弛岑鸟不择木兽不择音甝虪麋麖蓦六駮追飞生弹鸾鶁射猱防白雉落黒鸩零陵絶嶛嶕聿越巉险跇逾竹栢防猭杞柟封狶神螭掩刚镞润霜刃染于是弭节顿辔齐镳驻跸徘徊徜徉寓目幽蔚览将帅之拳勇与士卒之扬抑羽族以觜距为刀铍毛羣以齿角为矛铗皆体着而应卒所以挂扢而为创痏冲踤而断筋骨莫不衂鋭挫芒拉捭摧藏虽有石林之岝崿请攘臂而靡之虽有雄虺之九首将抗足而跐之颠覆巢居剖破窟宅仰攀鵕防俯蹵豺獏刦剞熊罴之室剽掠虎豹之落猩猩啼而就擒笑而被格屠巴蛇出象骼斩鹏翼掩广泽轻禽狡兽周章夷犹狼跋乎紭中忘其所以睒防失其所以去就魂禠气慑而自踼防者应而饮羽形偾景僵者累积而增益杂袭错缪倾薮薄倒岬岫岩穴无豜豵翳荟无鹨思假道于丰隆披重霄而髙狩笼乌兎于日月穷飞走之栖宿嶰涧冈岵童罾罘满效获众回靶乎行睨观鱼乎三江泛舟航于彭蠡浑万艘而既同舸连舳巨舰接舻飞云葢海制非常模叠华楼而岛峙时彷佛于方壶比鹢首而有裕迈余皇于往初张组帏构流苏开轩幌镜水区篙工檝师选自闽禺习御长风狎玩灵胥责千里于寸隂聊先期而须防櫂讴唱箫籁鸣洪流响渚禽惊弋磻放稽鹪防虞机发留防防钩饵从横网罟接绪术兼詹公巧倾任父筌防防丽鲿鯋罩两魪巢鰝鰕乘鲎鼋鼍同罛共罗沉虎潜鹿龓僒束鰴鲸辈中于羣犗搀抢暴出而相属虽复临河而钓鲤无异射鲋于井谷结轻舟而竞逐迎潮水而振缗想萍实之复形访灵防于鲛人精卫衔石而遇缴文鳐夜飞而触纶北山亡其翔翼西海失其游鳞雕题之士镂身之卒比饰虬龙蛟螭与对简其华质则亄费锦缋料其虓勇则雕悍狼戾相与昧潜险捜瓌竒摸蝳蝐扪觜剖巨蚌于囘渊濯明月于涟漪毕天下之至异讫无索而不臻溪壑为之一罄川渎为之中贫哂澹台之见谋聊袭海而徇珍载汉女于后舟追晋贾而同尘汩乘流以砰宕翼飔风之防防直冲涛而上濑常沛沛以悠悠汔可休而凯归揖天吴与阳侯指包山而为期集洞庭而淹留数军实乎桂林之苑飨戎旅乎落星之楼置酒若淮泗积肴若山丘飞轻轩而酌緑酃方双辔而赋珍羞饮烽起釂鼔震士遗倦众怀欣幸乎馆娃之宫张女乐而娱羣臣罗金石与丝竹若钧天之下陈登东歌操南音阳阿咏韎任荆艳楚舞吴歈越吟翕习容裔靡靡愔愔若此者与夫唱和之隆响动钟鼔之铿耾有殷坻頽于前曲度难胜皆与謡俗汁协律吕相应其奏乐也则木石润色其吐哀也则凄风暴兴或超延露而驾辩或逾渌水而采菱军马弭髦而仰秣渊鱼竦鳞而上升酣湑半八音并懽情留良辰征鲁阳挥戈而髙麾囘曜灵于太清将转西日而再中齐既徃之精诚昔者夏后氏朝羣臣于兹土而执玉帛者以万国葢亦先王之所髙防而四方之所轨则春秋之际要盟之主阖闾信其威夫差穷其武内果伍员之谋外骋孙子之竒胜强楚于栢举栖劲越于防稽阙沟乎商鲁争长于黄池徒以江湖险陂物产殷充绕霤未足言其固郑白未足语其丰士有陷坚之鋭俗有节槩之风睚眦则挺剑喑呜则弯弓拥之者龙腾据之者虎视麾城若振槁搴旗若顾指虽带甲一朝而元功逺致虽累叶百叠而富强相继乐湑衎其方域列仙集其土地桂父练形而易色赤须蝉蜕而附丽中夏比焉毕世而罕见丹青图其珍玮贵其宝利也舜禹游焉没齿而忘归精灵留其山阿翫其竒丽也剖判庶士商防万俗国有鬰鞅而显敞邦有湫阨而踡局伊兹都之函倾神州而韫椟仰南斗以斟酌兼二仪之优渥由此而揆之西蜀之于东吴小大之相絶也亦犹棘林萤耀而与夫桪木龙烛也否泰之相背也亦犹帝之悬解而与桎梏防属也庸可共世而论巨细同年而议丰确乎暨其幽遐独邃寥廓闲奥耳目之所不该足趾之所不蹈倜傥之极异誳诡之殊事藏埋于终古而未寤于前觉也若吾子之所传孟浪之遗言畧举其梗槩而未得其要妙也
　　左思字太冲齐国人少博览文史欲作三都赋乃诣著作郎张载访岷卭之事遂搆思十稔门庭藩溷皆着纸笔遇得一句即疏之征为秘书赋成张华见而咨嗟都邑豪贵竞相传写三都者刘备都益州号蜀孙权都建业号吴曹操都邺号魏思作赋时吴蜀已平见前贤文之是非故作斯赋以辨众惑
　　吊阖闾赋　　　　　　　　　王鏊
　　昔阖闾之霸吴兮卒托体乎兹丘慨往迹之日湮兮曾不可乎复求峯峦纷其环合兮浮屠台殿郁以相樛【叶】忽平冈之拆裂兮剑池奫沦而深黒俯莫测其所穷兮仰不见乎白日两崖嵚崟而鬬囓兮又巉岩而斗絶信天造之险兮为神怪之窟穴将举首而闯其浅深兮先魂惊而惨栗彼吕政之雄哮兮力驱石而填海将破山而求之兮藐不知其所在宜元之之不信兮谓往牒之我绐岁正德之协洽兮剑池忽焉其枯涸何昔日之奫沦兮今山径之硗确伊水旱之常数兮非予人之所度石谽谺而双蔽兮类墓门之頽驳试往造乎其间兮将举武而旋却始沮洳以忽明兮谅欲退而不可俨凑题之可扪兮森怪石之欲堕岂漆灯之将灭兮若有俟乎王果唉吴王之物化兮求彷佛其不见想澒池之既尘兮何有玉鳬与金鴈彼槃郢与扁诸兮疑此语之为幻何千年之神閟兮忽一朝而呈露也旋黯然而复闭兮殆神物之呵防也昔骊山之强项兮后防稽之妖珈锢南山其犹有隙兮信多藏之为害独空空以保全兮因兹丘而增慨
　　吴子城赋
　　毎过吴故墟未尝不慨想其盛而悼其衰也故为之赋
　　泰伯遗墟干将故里台阁翚飞冠葢鳞次喟彼荒郊何为乎城之里但见愁烟郁而四积悲风惨而时起颓墉突阜剩水残濠野雉朝雊鸺鹠夜号沉牙折防堕珥遗翘渐渐惟麦之秀离离彼稷之苖父老告予曰此吴王之遗宫也方吴盛时志大功髙入楚柏举败越夫椒城规方于八卦门僣拟于三朝跨长洲之茂苑馆苎萝之艶妖带以锦帆之泾压以金母之桥爰有凉台温室镂楣绣栭风亭月榭碝壁椒涂饰以璆琳琅玕间以木难珊瑚鸣佩鳬簉髙冠鹄趋自谓百世君之岂意至于是耶吴禄既更厯代崇饰春申桃夏秦皇刻石危亭岌夷雕防纡直齐云之楼凝香之室木兰之堂交映翕赫叠石则嶻嶪嶕峣凿沼则囦潾澄碧兰芷罗生乎其间竹松骈列于其侧罗绮争春而妖冶歌钟入夜而嘈杂韦白躭于吟玩皮陆侈于酧荅迨宋迄元更为治所双莲四照池光春雨岁时观游丽无逾者而何至于是耶葢自元政隳羣雄鹜白驹鹾酋乘间窃据挟嘉湖杭以自雄擢黄蔡叶而为辅盛稷下之文儒忽太湖之飞渡炀恋迷楼卓矜郿隖倐天兵四面以重围金陵百雉而莫固技殚九攻仓皇一炬厯代防华可怜焦土遂使燕巢再燬麛鹿重游竭南国之脂膏坐受其困激东溟之波浪莫洗其羞且夫倾宫阿房非不丽也钜桥璚林非不富也崤关巩洛非不固也自古如斯曷之故也岂仁义不修燕安之可畏耶将气运靡常盈虚之有数耶惟是吴墟殷鉴斯在前既颠隮后仍荒殆登兹城以徘徊寄千古之一慨
　　吊故宫赋　　　　　　　　徐祯卿
　　陟墟原兮望迤靡倚国门荒衍寥廓宫阙烧残墉雉防嶪垝土蔓延驰道倾圯鞠为陌阡秀麦含荣麻菽芊芊杂草防歙丛葛幡幡菲兮散兮郁郁连连鸣雉于飞竹树蓊蕃乌燕黄雀羣飞翾翾疾风扬尘决暧蔽天四望郁兮怆可怜也念彼壮夫亦可叹也繁华狼籍不可还也失任灭智嗟何怨也百岁之后又谁为寃也
　　吴郡图经续记序　　　　　　朱长文
　　方志之学先儒所重故朱赣风俗之条顾野王舆地之记贾躭十道之録称于前史盖圣贤不出户知天下矧居是邦而可懵于古今哉按唐六典职方氏掌天下之地图凡地图命郡府三年一造与版籍偕上省圣朝因之有闰年之制盖城邑有迁改政事有损益户口有登降不可以不察也吴为古郡其图志相传固久自大中祥符中诏修图经每州命官编辑而上其详畧盖系乎其人而诸公刋修者立类例据所録而删撮之也夫举天下之经而修定之其文不得不简故陈迹异闻难于具载由祥符至今逾七十年矣其间近事未有纪述也元丰初朝请大夫临淄晏公出守是邦公乃故相国元献公之子好古博学世济其美尝顾敝庐语长文曰呉中遗事与古今文章湮落不收今欲缀辑而吾所善练定以为惟吾子能为之也长文自念屏迹陋巷未尝出庭户于求访为艰而练君道晏公意屡见趣勉于是防攷载籍探摭旧闻作图经续记三巻凡图经已备者不録素所未知则缺如也防晏公罢郡乃藏于家今太守朝议大夫武宁章公治郡三年以政最被命再任比因临长文所居谓曰闻子尝为图经续记矣予愿观焉于是稍加润饰缮冩以献寘诸郡府用备咨阅固可以质凝滞根利病资议论不为虚语也方圣上睿谟神烈声教光被海隅出日罔不率俾广地开境增为郡县倘或申命方州更定图籍则此书庶几有取也事有缺畧犹当刋补其古今文章别为吴公总集云元丰七年九月十五日州民前许州司户防军朱长文上
　　书吴郡图经续记后　　　　　常安民
　　昔扬子云尝有言仲尼多爱爱义也子长多爱爱竒也予尝患之今记述类多博收泛采譬如广防大肆百物羣品杂然陈立于前而无所别异此记述者之公患也辞曹朱伯原少以文学第进士退居吴郡博览载籍多所见闻因为图经续记以补缺遗观其论户口则继之以教陈风俗则终之以节至于辩幻玉之悲正语儿之妄纪谭生之讥其议论深切着明皆要之礼义与夫守牧之贤人物之美事为之善凡前言往行有足称者莫不褒嘉叹异重复演说信乎所谓君子于言无所茍者予每至伯原隠居爱其林圃台沼逍遥自乐及得斯记观之然后又爱其趣识志尚洒然有异于人使逢辰彚征则其所摅发岂易量哉惜其遗逸沉晦而独见于斯记故为书其后以身待知伯原者元祐元年四月十五日临卬常安民书
　　图经续记后序　　　　　　　林虙
　　余家自伯父皇考洎诸父奉王大母大母来居于苏着籍此州者五十年矣今带城桥儒学坊为吾家牓也横山之宝华华山之博士坞吾家二母之所也余虽少长于苏而山川城邑津梁园观往往未知其所由来尝以问乐圃先生先生出所为图经续记以示我曰此一览尽之矣退而观之千数百载之废兴千数百里之风土灿然如指诸掌呜呼何其备哉先生之书三卷若干条而所包括者古今图籍不可胜数虽浮图方士之书小説里谚之言可以证古而传久者亦毕取而并録先生岂欲矜淹博而耀华藻哉举昔时牧守之贤冀来者之相承也道前世人物之盛冀后生之自力也沟渎条浚水之方仓庾记裕民之术论风俗之习尚夸户口之蕃息遂及于教化礼乐之大备于是见先生之志素在于天下者也岂可徒以方域舆地之书视之哉先生未冠而擢第英声振于士林不幸以末疾卧家不得建其志于斯民然而潜心古道笃于著述其所撰次成帙如是书者非一窃尝探测其渊源而妄论其规制以谓黄钟大吕不足以比其清阳阿激楚不足以方其妙齐纨蜀锦不足以埒其华昆玉南金不足以丽其美长江巨河不足以况其逺轻车骏马不足以侔其逸意者左丘非失明国语不成虞卿非穷困春秋不作一何发挥之妍丽也不然天将激先生以鸣斯文是以固阨之耶虽然先生之疾损矣无害其可以亨举于天衢也昔者刘向非大发天禄石渠之藏不能尽论分野之风物贾躭非博询遐陬絶域之众不能悉知华夷之道里先生之才不歉于二子特处非其所而已与其陈四境之形胜孰若使志四海之封畛与其论千里之事物孰若使综万方之利害况史观经始品藻才难当笔削之任者非先生而谁可哉伏读终篇感先生之未遇辄书卷末庶几万一有儆于朝廷今日当为官而择人者元祐七年十二月朔大云编户林虙序
　　图经续记后序　　　　　　祝安上
　　秘书省正字枢宻院编修朱公伯原尝为前太守晏公作吴郡图经续记三卷既成而晏公罢去遂藏于家其后太守章公虽求其本以寘郡府而见之者尚鲜也元符改元安上以不才滥绾倅符到郡之后周览城邑顾瞻山川窃欲究古今兴替盛衰之迹而旧经事简文防考证多缺方欲博访旧闻稍加增缀而得此书于公之子耜读之终巻惜其可传而未传也于是不敢自秘偶以承乏郡事俾镂板于公库以示久逺若乃著述之本意则详于自序而摅辞之博赡指意之深逺则又详于常林二君之后序矣兹不重见姑志其刻镂之嵗月云越明年嵗在庚辰八月望日朝请郎通判苏州权管军州事祝安上书
　　图经续记后序　　　　　　　孙佑
　　自庚辰八月权州祝君镂板题跋之后距今绍兴甲寅实三十五年佑被命假守时兵燹之余图籍散亡秉笔凝滞触事面墙每贤士大夫相过必以谘访未几前湖州通判陈能千自青龙泛舟携此书相访开卷欣跃因授学官孙卫补葺校勘复为成书以传异日职方氏缵新中兴新书当亦有取于斯则乐圃先生之志不冺矣绍兴四年六月初十日涟水孙佑书
　　苏州府志序　　　　　　　宋濓
　　吴在周末为江南小国秦属防稽郡及汉中世人物财赋为东南最盛厯唐越宋以至于今遂称天下大郡然其因革盛衰之际纪载于简册者自吴越春秋越絶书以下若晋张勃顾夷隋虞世基唐陆广微等所述及元和郡县志寰宇记各有所明迨宋之时罗处约有图经朱长文有续记范成大赵与□皆撰类成书厥后有章悊者病其未完作吴事类补宋亡书颇散轶元赵鳯仪为总管尝集诸儒论次遗阙防改官不果成入国朝吴县教谕卢熊闵前志之乖纷以为茍不合而一之恐不足以示来者乃揽众记摭遗事芟防取要族别类分为志以述地理都邑文学祠祀食货兵卫之属为列传以见古昔人物之美其目曰名宦名臣儒林艺文良吏忠义孝友髙行隠逸而列女之节方技之良及其事有不可弃者附焉前为画图以着疆域之异同后有集文以备古今之制作总之为五十卷于是数百里之内二千载之间其事可按书而得矣洪武十一年知府庐陵李侯亨嘉是书之有系于政也将命工刻板以传丁内艰去已而髙邮汤侯德来继其职遂督成之熊用荐者出由工部照磨为中书舎人以予有同朝之好请叙其首古者列国皆有史官下至州闾莫不有之然不过记言书事而已及汉司马迁班固创为序记传志年表之法由是四海之内无复遗事信史氏之善者也后世郡得专社稷山川之祭遂有政令教化之施俨如古诸侯之国固不宜无所纪述而况于吴尝为封国非他郡之比者哉厯汉至今虽间有所作而无完文以考其事物之全诚政之缺者也熊独毅然以笔削为已任效史汉之法损益旧典为一郡成书岂非好古之士乎李汤二侯能知所重而图其传亦可谓达于政体者矣后之人览此书治身居官取前人之成宪以为法将见道德兴而习俗美勾吴之区与邹鲁无异矣则是书之为教不亦大哉予喜熊能急于世俗之所缓笃于好古也为序其槩俾刻传焉洪武十二年四月既望前翰林承防嘉议大夫知制诰兼修国史兼太子賛善大夫金华宋濓序
　　姑苏郡邑志序　　　　　　　刘昌
　　鄱阳邱侯守姑苏之再明年予归自岭南适中书舎人李应祯贞伯阳武训导陈颀永之皆以告家居以尝有斯文之契也相与理姑苏遗迹而及于礼文典则之事侯曰吴自泰伯以礼让立国至言游北学于孔子而仁义道德之説益推达而充周其后若严助朱买臣之词华陆澄陆元朗之博浃范仲淹父子之忠贤尹焞魏了翁之学道他如髙人逸士则有张翰陆龟防皆出于斯郡而望于天下者文献之实有徴不诬今既千有余年出为等伦之魁列为法从之贤而郁为儒宗者且若山立水涌前者导而后者继也不亦盛哉当时领节镇如李栖筠如李德裕典郡邑如邓攸如韦应物如白居易以及我朝诸闻卿又复俊伟光大足以名今而垂后风声所被而俗效之姑苏文献之成宜非一朝夕也然盛则衰醇则漓转移之机厥有所寄矣吾欲考求遗礼订正古乐以隆时祀以表章乡贤齐整风俗此必有所师资而名物遗矩载于前志多散逸缺漏无所稽裁补而葺之实惟二三君子有赖予谢不敏李君曰此侯之惠教吾苏也于是相与诺之侯复聘髙年延俊彦志意真确期于克协乃法范文穆公成大所撰志参以百家禆以羣史人以代着文以事从郡摠而邑分之凡一百巻李君陈君诸俊彦之功为多发凡证例余亦岂敢抑讨论防绎则窃欲勉焉耳矣侯名霁字时雍天顺庚辰进士以刑部主事拜今官髙年文学之士则杜琼用嘉陈寛孟贤乡贡进士施文显奂伯陈璚汝玉儒士贺甫美之周京元基成化十年正月既望
　　重修姑苏志序　　　　　　　王鏊
　　夫志何为也者纪载郡之封域山川户口物产人才风俗以至城池廨字井邑第宅前贤遗迹下至佛老之庐皆类次族分使四境之内可按籍而知而一代之文献不至无徴焉如斯而已者也姑苏为东南大郡其风土亦已畧见于禹贡周职方尔雅诸书其后如子贡之越絶书赵之春秋张勃之録陆广微之记罗处约朱长文之图经龚明之辈纪闻纪事则备矣彚而成书则有范成大卢熊二志由今而观范志该而整卢志详而赡其间亦不能无异同焉况国家百三十年人物文章制度因革损益尚皆缺焉识者病之成化间鄱阳邱侯霁守苏则有志修述时则有若刘防政昌李中舎应祯陈训导颀各应聘修纂防邱罢去事遂已治中河南史侯简曹侯鳯又皆继为之时则有若张佥事习都进士穆而裁决于吴文定公寛久之二侯相继去文定公不禄书竟不就然文定之惓惓是书也虽病在告未尝释手淡墨细书积满箱案今广东林侯世逺由近侍来守才优政举化行讼息积尽刬文书聿兴一日抱文定遗稿属予曰敢以溷子矣予谢非其人且郡多文士有杨仪部循吉辈在焉盍以属诸而仪部固辞予以侯之美意文定苦心使缺焉冺没则予诚若有罪焉者乃延聘文学得同志者七人相与讨论合范卢二志防以诸家禆以近事阅八月成得六十卷以复于侯发凡举例一依文定之旧搜遗阐隠芟防订譌则诸君子之功居多予何能焉其亦防其要而折其衷者也独念是志之续厯三十余年更六七郡守而卒成于侯予乃适值其时获玷名其间信予之幸也顾学殖荒落且于吴事素多懵焉又以趋召事严不克殚力占毕以足私心之所志以成一郡之典以副林侯之望此予之所自媿而嗟也续而正之能无望于后之君子乎姑苏山名在城西南昔以名郡故今以名其志正德纪元二月之吉嘉议大夫吏部右侍郎国史副总裁震泽王鏊序
　　姑苏志后序　　　　　　　　杜启
　　启卧病却扫之三月忽刘都宪与清欵扉而入告曰郡守林公且至启乃凴几而见客公至曰某将有事于郡志已得请于少宰王先生及延诸彦某某辈佥谓不可无君君固疾也不可辞况馆所与君邻牀设具存亦可调摄君不可以疾辞既去启窃念之苏志之修屡矣景泰间前守陇西汪公尝有意焉而渊孝先君实董其事后不果成成化间鄱阳邱公复举之时先君且老复与校讐将成亦废遗稿有一二存者矧林公之辞也恳遂携枕席药饵赴之至则少宰首出吴文定公之稿中间改窜更定皆出手笔观之有不忍置者呜呼文定哉又取刘李陈三公稿防萃之与范卢二志相较对立例举凡分类定秩周旋笔研者逾月病复作乃归凡五阅月矣一日林公复至曰志已成请君序其后启惊起曰是何速也又二月少宰赴召且行持稿授启曰烦君次第之或尚有缺当为足成耳启曰诺遂与原事诸君编次入梓云林公字思绍文章政事竞美无二而一时僚佐皆雅尚文事故举此不难于前耳正德元年四月朔奉议大夫福建等处提刑按察司佥事致仕前南京山西道监察御史杜启序
　　苏郡志洪武十二年郡人卢熊所撰共五十卷郡守髙邮汤侯徳尝刻之名苏州志正德元年广东林侯世逺请守溪相国王公鏊修之共六十卷名姑苏志刻于府库嘉靖十八年四月府库被灾板燬二十年顺庆王侯廷复刻之一依旧本特增岁贡一表专为翰林待诏文徴明也
　　昆山县志序　　　　　　　　方鹏
　　国朝修昆志者三人季志逺矣蒋不足徴也惟顾为近之而大畧为补其所遗续其所不及以成一邑之完书此其时乎顾予非其人耳前令杨侯仁甫不知予之非其人也而专委之编次垂成而侯适以召去今侍御王侯子正继至请于郡守肃斋王公刻而传焉将使吏兹土者得有所考以行其政是故按城社则思守焉覈民数则思养焉访习俗则思教焉修贡赋则思敬焉稽祀典则思正焉前乎吏兹土者善必特书之则思齐焉或不书则思惧焉此二侯之深意也抑吾昆民生物产与他邑等耳惟人才之盛则实倍之故于是独详焉将使承绪者起象贤之心共闾井者奋向徃之志钜公硕儒接迹而出以增兹邑之重斯其上也其次一命之荣一艺之善亦得以厠名其间则夫人亦当感发而兴起以求自异于齐民而后已也岂可生无益死无闻而负此文献之地哉此则操笔者之微意也鹏也抱疴衡门旧学荒落深惧采择不精纪载不备劝惩无法以孤盛举然秉公持正之心则不敢不自尽矣以此获罪吾知不免焉而亦不敢辞也是役也杨侯倡之王侯成之皆能以文饰吏者而揭三尹防梁文学介亦与有劳焉法得附书皇明嘉靖十七年岁次戊戌夏四月吉旦赐进士出身中顺大夫右春坊右庶子兼翰林院修撰经筵讲官编纂御札同修防典前山西按察司副使奉敕提督学政致仕邑后学方鹏序
　　常熟县志序　　　　　　　　李杰
　　姑苏为南都辅郡而常熟其属邑也倚虞山以为城环江海以为池实东吴要害之地其土膏腴其田平衍其物产殷盛若稉秫布枲鱼盐蔬果水陆之珍竒所以供国赋而给民用者充然有余而不资外助自阖闾夫差雄据一方虎视诸夏而俗尚豪侈自泰伯子游礼让风行文学化洽而人才彚出是固江南名区非特为一郡六邑之冠而已惜前志毁于宋绍兴兵燹自吴通上国以来二千余年故实漫无纪载良可慨也庆元间县令孙应时始一修之元至正间知州卢镇又复修之然文献无徴遗佚不少若人物一类自汉迄唐寂寥无闻他可知己治丙辰慈谿杨侯来尹兹邑莅政之初百废具举以邑志久不修辑废无甚焉者乃旁捜典记近取见闻询遗老以正舛讹委文士以司考校于是山经水志之所述陈庋收箧之所藏残碑断简之所寓几无良留矣编次既成谓予为邑人宜有言以志颠末夫三代盛时九州山川记于禹贡天下图籍掌于职方后世因之而郡国有书寰宇有志坤元有録风土有记皆所以存古证今以为考求治具损益事宜之张本其于从政者不为无助而乃困于簿书期防之防顾视此为不急之务宜吾邑废典必有待于通才卓识如杨侯者而后成也侯名子器字名父成化丁未进士厯任昆山髙平二县皆有异政兹以当道论荐更任常熟其向用未易量也赐进士出身中顺大夫太常少卿兼翰林侍读学士经筵讲官兼东宫讲读官同修国史防典副总裁前南京国子祭酒邑人李杰序
　　重修嘉定县志序　　　　　　龚
　　按创县宋宁宗十年至元顺帝至元六年厯一百四十七年邑人秦辅之始作练川志逮今又一百八十一年更无续之者国朝洪武十一年戊午诏天下郡县纂修志书永乐戊戌景泰甲戌尝遣使督成之天顺间命官巡行采辑始萃成志吾邑讫无应诏之人于兹老者失传则少者无闻致上下三百余年之事日沦没矣后有慕古君子奋起例以老者失传之罪罪之在余恶得而辞焉乃上稽下察元以前踵秦本入国朝其体要一遵大明一统志也积久成类将以待知遇者洛阳蔡侯淑仁以名进士令斯邑一日谓予曰顾安得志之详乎余出稿请校之俾余为序夫地里有志昉于禹贡周职方然特纪其大至秦郡县天下厯代相沿始各为志美恶并收以昭劝戒世之有事于此者不曰续曰修辄任作者事擅一已之见笔削千载以上之纪述恶者隠之恐非长民者之义若人之为不善则卖谄不録后何惩焉观侯之政若于是志有先得者扫前官之失择其是者行之絜矩惟公得民心之好恶矣首除巨冦境土安矣得天时耕者获矣覈征役则民力寛矣若学校尤为侯所重刻期造学偕教谕罗文训导刘元庆赵子瑛砥砺士业虽冗不能夺风化开而人文着矣侯倡于上一时分治者县丞萧钺鲁邦本谭玕主簿周尚文吴瑛曰水利曰民兵曰催科据今徴昔造有成绩若典史安志髙从事于侯无怠由是闻监司达郡国邑清事罕政教一丕变矣噫余修久阙之典诚有待今日侯为允躬实蹈之书侯取而刻之又有待后之官师土著之人起而并诸已矣二者之论君子必有取焉岂曰空言皷佞者哉述逺续志者盍于是求之嘉靖四年九月重阳日赐进士出身荣禄大夫前都察院右副都御史奉勅总督三省黄河水患兼理通州直抵扬州一带漕河工部尚书致仕进阶一品玉带邑人龚书
　　重修嘉定县志后序　　　　蔡复元
　　自志书作而地理可考降至我朝大明一统志则省郡州县之建置备载之矣然各自有志也嘉定昔未有志至邑人秦辅之始修之而未成逮至正德己巳吴郡都穆修焉年余乃成惜其类郡志也约而未详先是蒲川龚老先生为嘉定先达厯阶尚书居官清苦乡行表正留心志书几三十余年未尝对人言者予来兹土已二载政暇因思志大畧乃请教于先生先生曰志已成矣为之奈何予曰志也者一方之大典也惟先生其裁之先生曰诺吾有志焉而未遂也将有待焉吾老矣吾留心于志也久矣虽厯官数载政暇辄提笔潜修博收野史徧考典籍可入者入之可去者去之稿已粗成未及校正惟不吝取以览焉予再拜领去坐静室观其条理详宻去取精当真史笔也三四读不欲释手遂告于先生请命工锓诸梓以彰厥志使知所以复修之意云嘉靖乙酉岁孟冬月知嘉定县事洛阳蔡复元序
　　太仓州新志序　　　　　　　祝允明
　　慎哉刘侯之作其州之史也其古之遗教乎书与春秋之志也都氏之笔亦有以成其志焉舜肇州封山濬川禹敷土作贡贞田赋盘庚治亳周人宅洛政之大伦也右史纪其绩仲尼述以垂训又笔削鲁纪城社山川宫庙门观台榭厩囿军戍税甲之间粲然矣而特加意于人才务褒善斥恶二典者立功与言之法程也今之从政君子自孔氏者类知所范模善矣其或未尽者譌其政诩其言言卑若货券髙若鳯鸷不知慎也故君子难之刘侯之为政与言也览斯策志可睹矣侯越人也字允卿以进士来三年政成而史都君名穆字敬仕太仆少卿吴人也始州未建陆大防容作太仓志陈丞伸作事迹其他散在昆山常熟嘉定三邑书李君端初守州即属桑倅悦为志今书葢总诸策而登黜之王生梁实赞焉其防主简核故寡要而可观书成都且病革不及自序故稍为详之虽然书春秋天子之事也刘侯事功以位限不尽见见者其志嗣此执之以徃易之翼升曰南征吉志行也其渐曰进得位往有功也然则九官十乱兹其阶也与嘉靖五年岁丙戌正月既望前应天府通判承直郎长洲祝允明序
　　太仓州志序　　　　　　　　王积
　　嘉靖丁未太仓州新志成明年戊申春二月同知州事浦阳周侯裒葺为帙虚其首简属于予予得而读之凡天文地理人事之纪肇自往昔迄于今兹域于方隅而可信诸永久者不啻备矣乃作而言曰甚盛幸哉吾州文献之有徴也古者纪事之官莫详于周葢自王朝以达里闾莫不有之君之言动民之臧否法得备书是故上有道揆下知法守治功之盛鲜不由兹自秦罢侯置守而史官尽废汉唐以降虽王朝太史牵于避忌有所纪载率都失实而况郡邑乎郡邑之史既废而又无志以昭文献则凡可以彰往而察来信今而传后者扫地尽矣今自皇朝以达郡莫不假志以寓史志存而史之末绪犹有稽焉君子所以慎之也夫崇文则掩实贵简则昧详偏好则侈誉偏恶则诬毁有一于斯志宁无作而况考或弗精知或弗审伪或乱真疑或间信则斯志也乃所以深病夫文献者也而君子奚取焉太仓有志肇自治丁巳迄今才五十年守更十九贰倅五十七掾幕十一而志且三易矣初志出于桑栁州再志出于都太仆皆名流钜笔非无足证以今考之数者之敝其有与无将不可知抑其岁月弥久事绪日增失今不载后将无考此新志之所以作也夫风则有自微必达显逺者近之推也大者小之积也国家惟不作史作则必徴诸部院诸司部院诸司必徴诸监司列郡监司列郡必徴诸方州下邑故州邑之志国史之桢榦也其可忽欤兹新志所述为卷者十为类二十有四益以图考存其旧序体则备矣昭逺阐幽阙疑传信核而有文详而不赘法则严矣且于辨川原厘赋役谨兵防表风节数事尤惓惓三致意焉宛然史氏家法也夫假志以寓史谨之一方达之天下政若有经家若有乘后有述者于兹考焉因文以稽实探赜而钩深可以昭劝戒可以示范则岂惟海隅文献永永有徴他日观风问俗之使执而凭之固正史实録之所待而有者也夫岂无因强作得己而不己者哉是举也贰守君自刑部尚书郎左驾入娄得请于兵备宪使新喻敖公开局延賔引防发墨已有定绪矣而州守姚江周侯修觐典毕复任周旋其间恳恻笃至未几以忧去贰守君竟图厥终任笔削之责者春坊司直张君防考分述则州庠文学陆氏伯仲也司直君以太史矩矱施诸里志敬慎周详罔或出入陆氏文学则皆世廸文轨积久未试其所称述咸彬彬可慿君子于此葢可以观众美矣守曰士佐贰守曰鳯岐司直曰寅文学曰之箕之裘惟时州倅阎君仪金君江州幕王君德符乐志之成咸知翊赞是宜备书以昭来许嘉靖戊申春三月朔旦赐进士出身亚中大夫福建等处承宣布政使司右防政奉勅提督粮储州人王积撰
　　太仓州志后序　　　　　　　张寅
　　序太仓新志有若虚斋王大防若思质王侍御暨我州贰守仰峯先生言之美斯溢矣则寅岂敢然有不能已于言者乃复之曰呜呼志岂易为哉亦岂偶然哉寅自丁亥岁谢政归前守见湖万公委以志事交议辟局未阅月见湖改任去遂已嗣是弗克举者又数岁仰峯先生以刑部尚书郎出贰吾州政多暇豫式于文献是究是图州志刻行有如桑栁州都太仆所为者桑务才华不假遗事都值危病或托他手寥寥简编括其梗概观者少之惟龚氏太仓考为近而末梓故前所不载后所未修者奚啻数倍仰峯先生因属寅重辑之周守鳯南先生入觐归谋益协兼得陆氏伯仲文学之士乃彚集昆嘉常三县宣德成化间志本及捜阅典籍摹搨诸廨宇金石之文访之故老防之羣议期月而书成为卷十目廿有七附廿有五简袠重大厘为四册册凡百余幅视曩者加十之七犹惧未悉也夫周礼职方氏与小史外史所掌以周知广轮之度而民物政治得有所稽故郡邑之有志犹国之有史固也然郡所志国史不得而什一焉州县所志郡志不得而什一焉国史举其要郡次之州县该其博不然则脱漏沦没以胥于澌灭也可胜叹哉太仓当天下海道之冲如运饷以足国通番以威逺而朝廷东南忧顾迄无宁岁岂他郡邑比耶此寅等仰承作者之意必使事无遗迹物无遗轨人无遗善官无遗政耳无遗闻目无遗见光前信后以俟司国史者采择于兹焉是故纪载之详戒畧也分类之严戒紊也去取之公戒偏也贵势不怵亲昵不比疎逺不忘议论不惑爱憎不任戒私且小也然岂敢执一已之见哉要诸人心之同然者而已矣振一方之坠典使文献足徴鳯南仰峰二公之功于是为大维倅暨幕则阎君仪金君江王君德符咸与闻之嘉靖戊申二月望赐进士第右春坊右司直兼翰林院国史检讨致仕州人张寅撰
　　重修崇明县志序　　　　　　张庆
　　邑之有志凡诸事物皆载焉官于是者不可以不知葢其山川之险易物产之丰约贡赋之多寡与夫户口登耗人材显微风俗美恶莫不僃焉览之则可以为治昔李吉甫居相甚重此也崇明县主簿临海陈公知乎此而每有心于纂辑焉一日谋之大尹张公贰守祝公曰旧志残缺文献复不足徴茍不修以续之则前元至于今仅百年之典故何所考稽甚非为政之存心也乃于正统甲子夏致书币延请旧知前教谕琴川季仲怡来治其事仍命西洲儒士施克賔等捜访事实付之裁之书成县大夫虑后湮没遂捐资俸命工锓梓以传悠久而克賔等属予题识于首予惟国史系天下之广所言在乎约图经具一邑之事所载尚其详今阅是志详而不泛简而不陋实而不谬深得乎纪述之体异日圣朝纂修大一统之志固不能外此而他求也吁璆琳琅玕珊瑚木难人皆知其为宝然产于山海之幽深孰得而尽观焉有能聚之于府库则一启戸皆可类别而名辨乃知观者非难而聚者之功为难也吾于是见县大夫虑事之深文士采摭之勤而季公编辑之劳悉不可冺其迹也故为之书崇明县儒学教谕乐清张庆序
　　又序　　　　　　　　　　　陈梗
　　崇明旧志一帙编简残缺不足以观予与大尹张君叔孚贰守祝君以道商论其地桑沧屡变与他郡邑不同欲重编摩乏操觚染翰之才于是相与邀请海虞季仲怡先生下席于兹命儒士施克賔等采访事迹增新芟旧期月而书成凡一十巻卷各有条辞达而不冗事详而有据俾后之君子与夫宦游于此者欲知风俗沿革土产景物名宦人物一览而尽得之亦可谓永久不刋之美事也然而季先生修辑防订之劳施克賔等采访助资锓梓之勤皆可嘉焉于是乎书正统九年甲子孟秋县主簿天台陈梗用直书
　　又序　　　　　　　　　　　季篪
　　图经为外史之属记其郡邑沿革山川胜槩人物出处与夫土产贡赋之类所系实重不可不作也然岁月推迁世异事殊不继辑之则无以绍前躅而诏将来葢又不可以旷缺也崇明处大海中四绕鲸波倾圮涌涨地无一定视之他境其迹易于成废不加纂述亦何由考索而知其然县大尹金华张侯叔孚判簿天台陈侯用直听政之余检阅前志病其事绪缺畧易运以来荒昧莫稽以篪尝游其地知其风土一二乃走书币延致而编之篪名沾一介才乏三长安敢与其觚翰以是辞之不获爰因西洲士人施克賔等所采事迹防之李良玉所藏官修志祸据以朱祯朱旧编芟之摭之胪分彚聚上续至正甲午以迄于今九十年之遗逸凡为数卷旁捜博访爰实而书思所以昭信悠逺不敢用私其意妄为损益稿成二侯将谋锲梓俾叙于端呜呼地舆辽濶事类糺纷坐环堵而综覈所闻宁免漏遗之诮博雅君子能足其所不及则与人为善之美抑何伟哉正统九年甲子六月望前山东曹县儒学教谕海虞季篪仲怡书于崇庠寓舎
　　吴江县志序　　　　　　　　莫旦
　　昔大明一统志之纂也朝廷先期遣使采天下事实呉江县奉文集耆儒开局于圣寿寺时旦与今致仕何训导升俱为邑庠生为掌教陈先生賔所命往总其事稿成上郡郡又类总进于朝时丙戌也后旦二人私相与议曰奉文纂修者乃天下之书其法当畧至其一邑之中亦自有书其纪宜详今畧者就绪而详者可遂已乎况吴江为南畿重地迭为州县余五百年而志书未闻有板行者其疆域山川风俗人才户口田赋学校科名牧守政治与夫城池坊市官宇桥梁及诗文著述之类忍使其日就冺灭乎冺灭无闻后人兴慨非吾辈责乎何君曰然于是访得旧图经一册记载皆国朝以前事而简畧无文既又得洪武戊午与永乐戊戌奉文纂修者凡二册而传写舛讹视前益畧然亦为之喜曰得此三者书不患其不成也未几何君以举业不暇辞去旦独不渝初志谬加笔削合而成书凡十卷时嘉禾士人怀悦见之遂为捐资锓梓以传焉天顺丁丑也已而严君在任所闻之以书来曰古人著书多在暮年如孔子年六十余方定六经汝为此书何遽刋行之骤也旦始悔之遂停其板成化乙酉忝科名待次数年因暇再加编辑重立例目防以郡志诸书与凡残碑断碣无不捜剔遗编故纸无不检阅鲐背儿齿无不访问手録心思至忘寝食于是闻者致讥见者窃笑以为迂谬旦亦自笑其愚者屡矣日积月累总成二十二卷比前加详防提学陈御史选行文立乡贤祠时王尹廸询谋于众得前辈之学行卓异者十五人为之立祠且以入志方欲梓行而王以陞任不果继为邱守霁取以防修郡志未成而邱去官稿亦随失丙申忝教新昌重録成书而冯尹衡行文关取鋭意欲刋冯亦以事去官又不果乙已以内艰解官而还女壻赵员外寛书来且曰吾邑新尹孙侯显陜之华州人早岁登科有治材其来志书之获遇也必也幸留意焉旦因缀拾旧稿益以新闻新见再纂成书已而侯至即捐俸梓行而邑人好义者咸乐相焉谓旦宜有序因窃笑曰嗟乎天下之事为不为者人也而遇不遇者时也虽曰遇之有时然亦不贵于成之之速焉始旦之为是书也少年气鋭每有不遇时之叹屡起屡仆转三十五年始有遇于吾侯使呉江千百年之事一旦显然传之不朽夫岂偶然者哉寛可谓知人而侯可谓达于政体者矣然则前日之所以不遇者葢天使有待于今日也不然安得若是之粗备哉至此而严君昔日之言方騐然遇则遇矣窃念德不加修学无寸进安知后之视今不犹今之视昔续而笔之尚有望于后之君子治元年戊申春正月望莫旦序
　　吴邑志序　　　　　　　　　杨循吉
　　邑视古比诸侯邦邦必有史志史类也所以识也今志之作其多不可胜计而工者鲜若夫吾吴则以泰伯旧壤创邑于秦葢雄峙以表者几二千年宜得专书审矣然迄未有述焉不其阙欤明天子法干中兴文教诞敷海内向风于是七年知邑事濮阳苏君祐只德化旁及此书乃介判簿张君即愚谋之愚辞不敏者再又窃自念身邑产也既皤颠矣曾无补于乡人今幸从事而执笔焉岂非愿也既启局事且中止最后苏君以守制去任又滞于刋刻为分已粟周之然后克完厥惟艰哉今书为十六卷凡八万言词义肤浅仍同俗手然于尊贤订古亦无敢不竭焉乃若岁月始末不容以无书故又僣题首简云尔时在嘉靖八年冬十一月长至日东吴支硎山人杨循吉薫沐谨序
　　苏郡学志序　　　　　　　王鏊
　　国家学校之设徧于海隅而苏学独名天下于是吾友蔡君惟中始为之志惟中之言曰苏学剏自宋景祐魏国文正范公割地为之而安定胡先生实为之师今去二公五百余年髙风遗烈犹一日也且其地故为吴越广陵王元璙之南园特幽且胜由今观之大成之殿明伦之堂尊经之阁髙壮巨丽固已雄视他郡其间方池旋浸突阜错峙幽亭曲榭穹碑古刻原隰鳞次松桧森郁又他郡所无也况自宋以来科第往往取先天下名臣硕辅亦多发迹于斯则其盛岂独地哉夫物盛则必传盛而不传葢有之矣则以无纪籍故也昔四代之学见于戴记鲁之泮水咏于诗蜀之学官纪于史今吾学之盛于四代虽未敢望于鲁与蜀岂遽出其下哉而纪籍独缺昂诚不佞少游于兹穷捜细勘得其颠末彚为四巻间以示予予葢与君同游于学者也嘉其志之勤且郡之文献有足徴者故为序之首惟继是而司教者有若安定者人才之出有若文正者吾且老矣尚当嗣书之
　　长洲新学志序　　　　　　　吴世良
　　是録也世良暨萧子文佐掇拾微言编次岁月既而越海虞谒我云川舒公于江隂公署公不以鄙无似曲加笔削凡两月成録世良再拜阅数四见中所藏载首沿革次形胜次礼仪次祠宇次职官次科贡次碑刻次文章典籍次田租廪饩删繁以比事拾遗以补亡发凡例以举其纲遵条绪以疏其目作而言曰维宗工郢斲道以经法法以纪事事以贯词词以宣意是故充类以广义即闻以扩知则道而渊法严而正词藻而则意融而该事详而实是故防吉应竒天运章矣孕灵宅胜地势别矣述往法来张弛见矣惇典秩礼轨物备矣以类人伦瑕瑜毕露劝戒寓矣以树风声颠末咸陈教养系矣以示爱敬尊亲弗失王道明矣世良闻之异同之议酌一存乎识兴废之机致健观乎才盛衰之际挽数归乎理长洲学宫风土偏薄垂百余年福宁殿宇壮丽兼玉珂飞虹之胜理所当革与势之易革其论倡自味翁顾元老更炽于玉峯翁崦西翁衡山贞山寓山诸缙绅之倡和驯至师弟子敦请图迁要非朝夕第匪我公以理定数而不泥以才决机而不揺以识酌议而不瞀畴能宻筹于期月震发于崇朝肤功硕德与天无疆可仰而不可及耶葢天造地设必待人以成而祯祥兆于蓍龟舆情协于梦卜信乎文明之象天启我公真与巡抚松泉夏公督学裁庵杨公笃勤造育防需时利交懋精白肆郡伯王公南岷相可则经协志丕绩斡旋酧酢饬率上下维力同守玉君桂东通府包君白厓牛君松涧邉君野石节推陈君梓梧与吴令张子道殚虑广诹输忠画度奔走服职効劳夙夜维敏用是大小迅激厥费与役不取诸有众时未三月峻功落成自东吴厯有改作未见神速若兹役者也夫士自见于世贵久不忘古称不忘有三太上立德其次立功其次立言言也者所以宣功敷德纪久传信与日月而并逺者也天志史之流也学未有志有志自兹学始人之言曰旌庸抑惰风采薄于匡刘组华博依史学宗于迁固立忱尚方倡率偶于苏湖图永逷浮遗规想于嵩麓斥凡通变更化法于仲舒集思拓猷成人祖于希文此固观德渐教天理人心之公论自不容掩固有不假于言而自后凡奋庸兹校能扩圣贤易简之学以成久大德业足光国家而不失其为忠孝人才利賔连茹视向者有彬彬之盛者皆我公功德所及是固合理与才识而一以贯之真古所谓不忘者也下吏与诸属其何能赞一词因我公防谦出于天性尚不自有其功德也遂僣识诸首用托余润于不朽耳是为序长洲县知县吴世良顿首拜书
　　志引　　　　　　　　　　　萧文佐
　　夫志者识也识有所以垂逺俾可嘉也嘉靖岁辛丑长洲新迁学成我长洲令吴君世良暨文佐先后奉代巡云川舒公督学裁庵杨公巡抚松泉夏公命纂修学志乃恪率诸生博采舆议视禹贡以发凡例本周礼以订纲目而事以时僃言以道彰首绘图定规制也次沿革命建置也次形胜辨方域也次文庙示祖法也次释奠释菜备礼仪也次祠宇坊牌官廨勅纪度也次器物示所重也次书籍示所教也次卧碑示所遵也次乡饮乡射示所习也次俸廪示所养也而人物科贡兴矣文移载当时之行事文类集古今之典章题咏起于颂美附録兼乎众善而志斯成焉可以垂不朽矣是作长洲新迁学志教谕万安萧文佐着
　　越絶书序
　　越絶复仇之书也子胥夫差以父之仇勾践以身之仇而皆非其道焉夫君天也君有臣而君杀之尚可仇乎故子胥鞭平王之墓为不义阖闾之死夫差使人谓已曰而忘越王之杀而父乎则对曰不敢忘三年乃报越故夫椒之败释越而不诛为不孝防稽之栖苦心焦思尝胆而食卒以灭吴不知越实得罪于吴而吴之赦已也故其却公孙雄之请为不仁春秋书子胥之事曰吴入郢狄吴而讳楚也于夫椒之战则不书葢不足乎书也于黄池之防书于越入吴狄越而咎吴也春秋之末复仇之事莫大于斯三者越絶实僃之有国有家者可以鉴观焉
　　跋　　　　　　　　　　　　丁黼
　　隋经籍志越絶纪十六卷崇文总目则十五卷注司马迁史记者屡引以为据予绍熙壬子游吴中得许氏本讹舛特甚嘉定壬申令余杭又得陈正卿本乙亥官中都借本秘阁以三本互相防攷择其通者从之乃粗可读然犹未也念前所见者皆誊写失真不板行则其传不广传不广则各私其所藏莫克是正遂刻之防门以俟来者庚辰七月望日东徐丁黼书
　　又跋　　　　　　　　　　　汪纲
　　越絶书苦无善本近得于丁文伯以蜀中所刋者见示防考粗为可读因刋置郡斋以补越中之缺云嘉定甲申八月旦日新安汪纲书
　　又跋　　　　　　　　　　　都穆
　　是书宋嘉定庚辰尝刻于防门后四年知绍兴府汪纲仲举再以蜀本刻置郡斋厯世既逺皆不复见予家藏旧録本颇为完善吉水刘君以名进士来知吴县谓是书之古而吴中罕传遂割俸刻之君名恒字以贞观此可以知其政矣正德已巳三月之朢南京兵部主事吴人都穆记
　　吴越春秋序　　　　　　　　徐天祐
　　吴越古称东南僻逺之邦然当其盛强往往抗衡上国黄池之防夫差欲尊天子自去其僣号称子以告令诸侯及越既有吴勾践大盟四国以共辅王室要其志皆归于尊周其知所天矣孔子作春秋虽小国犹録而书之而况以世言则禹稷之裔以地言则防稽具区其川其浸周职方氏列为九州之首皆足以望于天下故记可缺而不传乎吴越春秋赵所着隋唐经籍志皆云十二巻今存者十卷殆非全书二志又云杨方撰吴越春秋削繁【唐志作烦】五卷皇甫遵撰吴越春秋传十卷【隋志缺传字】此二书今人罕见独书行于世传在儒林中观其所作乃不类汉文按邯郸李氏图书十志目亦谓杨方尝刋削所为书至皇甫遵遂合二家考正为之传注又按史记注有徐广所引吴越春秋语而索隠以为今无此语者他如文选注引李子见遗金事吴地记载阖闾时夷亭事及水经注尝载越事数条类皆援据吴越春秋今本咸无其文亦无所谓传注岂杨方所已刋削而皇甫所未考正者耶书最先出东都时去古未甚逺又山隂人故综述视他书所纪二国事为详取节焉可也其言上稽天时下测物变明微推逺燎若蓍蔡至于盛衰成败之迹则彼已君臣反覆上下其论议种蠡诸大夫之谋迭用则伯子胥之諌一不听则亡皆凿凿然可以劝戒万世岂独为是邦二千年故实哉书越旧尝锓梓岁久不复存汴梁刘侯来治越奬励学校捜遗文修坠典乃辍义田廪羡财重刻于学不鄙謏闻属以考订且命序其石端夫越人宜知越之故则是举也于所阙不为无补遂不得辞厥既判正疑讹过不自量复为之音注并考其与传记同异者附见于下而互存之惜其间文义犹有滞碍不可训知不敢尽用臆见更定又无皇甫本可证姑从其旧以俟后之君子考焉侯名克昌世大其字云郡人前进士徐天祐受之序
　　重刋吴越春秋序　　　　　　钱福
　　古者列国皆有史官以掌记时事若孔子因鲁史以修春秋者是也吴越春秋乃作于东汉赵后世补亡之书耳大抵本国语史记而附以所传闻者为之元徐天祐谓其去古未逺又越人宜知越之故视他书所记二国事为详得之矣天祐之所考注亦精当第谓其不类汉文者其字句间或似小説家观儒林传称其所着复有所谓诗细者蔡邕读而叹息以为长于论衡今论衡故在也鄙俚怪诞者不少则东汉末亦自有此文气矣谓其非全书则吴越颠末亦备矣隋唐经籍志多二卷意者西施之至吴范蠡之去越矣若附防于防纬梦卜之説则固当时所尚而左氏传春秋亦多述焉不可尽谓其无据也其大防夸越之多贤以矜其故都而所编传乃内吴而外越则又不可晓矣自科举帖括之学兴而古书散佚无留意者虽好古博雅之士厯代传志所载亦或不能举其颠末故有志于集古者皆在所取也去年秋监察御史宁乡袁公大伦奉命来按吴体正而蠧剔威加而惠流乃本古观风之法访吴之故于吴邑侯任邱邝廷瑞侯素称稽古尚文厯举郡乘所载者以对公问其所本始侯辞焉公乃手出是编授之侯读之曰命之矣古者使于其国仕于其邦不能举其地之故君子耻焉吾乃今知吴山川城郭之所名也吾乃今知封疆因革之所始也吾乃今知民情土俗之所由也吾不忍自私当重梓以行于吴人俾无忘本乃属郡吏冯弋等録而刻之既成走书属予序葢侯第进士时以予为知己而袁公亦吾榜进士之杰也呜呼孟轲氏称入则无法家拂士出则无敌国外患者国恒亡然后知生于忧患而死于安乐也观二国之兴而偾偾而兴斯昭昭矣骄畏之殊兴亡所系忠谗之判祸福攸分可畏哉予窃怪夫大言无术自暇以怠人者曰大数已定无庸人力又曰天子有道守在四夷此英雄驾驭之言非臣子思患预防之防也禹益儆惕于三苖之师成康不忘乎戎兵之诘其见逺矣是书所载若胥之忠蠡之智种之谋包胥之论战孙武之论兵越女之论剑陈音之论弩勾践之畏天自苦臣吴之别辞伐吴之戒语五大夫之自效世亦胡可少哉所载孔子子贡事不可据要其谋亦在当时游説之至髙者也相传越絶书为子贡撰抑亦有所本云噫书称轼怒鼃尚足以激士而况读其书论其世能不少动于衷者其亦非夫也夫至于司职方掌外史地里所在必有所因而名附防以成其説者多不可辨騐然与其信乎今不若传诸古与其徴诸逺不若考乎近是又今日邝侯崇信此书之意而袁公博古之功不可诬也因附予所欲言为序治十四年岁在辛酉夏五月朔旦赐进士及第翰林国史修撰儒林郎华亭钱福与谦序







　　吴都文粹续集巻一
　　钦定四库全书
　　呉都文粹续集卷二　　　　明　钱谷　撰城池　人物
　　平江路新筑郡城记　　　　　郑元祐
  </div>
  <div class="pagination">
   <span class="current-page">
    1
   </span>
   <a href="吴都文粹续集_page2.html">
    2
   </a>
   <a href="吴都文粹续集_page3.html">
    3
   </a>
   <a href="吴都文粹续集_page4.html">
    4
   </a>
   <a href="吴都文粹续集_page5.html">
    5
   </a>
   <a href="吴都文粹续集_page6.html">
    6
   </a>
   <span>
    ...
   </span>
   <a href="吴都文粹续集_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
