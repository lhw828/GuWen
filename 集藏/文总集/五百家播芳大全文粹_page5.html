<!DOCTYPE html>
<html>
<head>
    <meta charset="UTF-8">
    <title>五百家播芳大全文粹 - 第 5 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五百家播芳大全文粹 - 第 5 页/共 129 页</h1>
    <div class="content">　　贺天申节表　　　　　　　　朱晦翁
　　黄屋非心茂对重明之运玉巵为夀聿临载育之辰庆洽中天懽腾广域【中贺】恭惟尊号至仁被世盛徳在躬立圣政九百五条行尧之道履帝位三十六载荐舜于天得圣人时心至愉而形至佚为天子父贵无敌而富无伦既申命之用休宜降年之有永臣钦逢盛旦假守偏城即云气而望蓬莱阻陪拜手观泰元之授神策徒切倾心
　　贺天申节表　　　　　　　　张全真
　　伏以大火中天协寖明寖昌之运祥虹流渚开载震载夙之期庆笃宗祧福均夷夏【中贺】恭惟皇帝陛下禀汤勇智躬禹俭勤念久履于屯防期力图于丰泰省观问俗烛幽逺于耳目之前总揽权纲运寰区于指掌之上兹天休之申命见王化之复行将垂拱于岩廊永照临于华夏臣猥分帅阃邈在海隅拱北所以驰神莫造鹓鸿之列指南山而献夀敢殚犬马之忠
　　贺兴龙节表　　　　　　　　李成季
　　四序周而在朔方成一嵗之功二阳进以为临允协大君之吉笃生真主奄有庶邦绍六帝之休光懽两宫之孝养车书所暨舞蹈攸均【中贺】恭惟皇帝陛下聪明日跻智勇天锡应千龄而出震操大器以乘干虎啸龙翔共覩圣人之作风行雷动坐跻万国之寜众贤济济以在朝至化新新而美俗三灵助顺六气荐和人情胥悦于讴歌天佑沓来于福禄将穷冬律俯属诞期载瞻虹渚之祥窃效封人之祝恭黙思道允懐上帝之心安乐延年永迈南山之夀臣限拘符守阻造阙庭
　　贺乾元节表　　　　　　　　宋子京
　　鸿明代照累洽于昌辰景贶荐彰亲逢于诞节书文所混欢蹈攸同恭以皇帝陛下渊徳日跻圣猷天纵灵承道防祗率贻谋启箴诵之广途防文章之奥府总周文之九徳兼虞舜之大功絶俗来同绵区作颂后天献祝咸罄于兹辰拂石延祥永隆于大业臣倾持荷槖奉事龙潜贫贱难工孤寒寡援百城郡竹敢倾就日之心万夀称觞莫预在庭之列精防祷愿倍百常钧臣伏限郡职所拘不获奔诣阙庭
　　贺乾元节表　　　　　　　　宋子京
　　夏籥启和辰躔几望本圣生之初旦着天防之昌期名节垂鸿绵区交庆【中贺】恭惟尊号皇帝陛下丕承宝绪骏惠光猷万灵接乎馨香羣元含于仁夀抚不羁之服未始加兵宪又新之铭居常待旦化合无外恩激有知每属电枢之神胥抃露囊之悃大披路寝普见羣臣执玉奉觞罄欢心而如一后天絙月续景算以无垠震动休符昭明钜礼臣向陪禁闼今殿侯藩傃介景之鸿阶隔王官之鳬藻姑勤抃祝永固熈隆
　　贺天寜节表　　　　　　　　张全真
　　下武继文适逢昌运上帝立子甫属诞辰俨圭璧以相趋举臣邻而交庆【中贺】恭惟皇帝陛下功昭祖武孝格上灵三典用中普洽好生之徳五兵载戢坐收不杀之威允当华夏之心日致天人之助臣叨纡郡绂介处江闗神色飞驰愿上万年之夀情深鼓舞实居百兽之先
　　贺兴龙节表　　　　　　　　苏子瞻
　　天祐我邦祥开是日山川贡瑞日月增华【中贺】伏以上圣所储有慈俭不争之寳舆情共献葢忧勤无逸之规不待祷祠而求自然天人之应恭惟皇帝陛下尧仁舜孝禹俭汤寛徳莫大于好生故以不杀为神武道莫尊于问学故以所闻为高明锡厥庶民向用五福臣备员内阁出守郡畿虽违咫尺天顔乃身在外而上千万岁夀此意则同
　　贺兴龙节表　　　　　　　　秦少防
　　大吕飞灰爰属星廻之序灵枢绕电实当圣诞之期凡属生成所同抃蹈【中贺】恭惟皇帝陛下裁成天地参并神明以言乎道则持盈而守成以言乎时则重熈而累洽昭哉嗣服纉六圣之洪休大矣孝思备三宫之至养清风发而羣隂伏元首明而庶亊康令节载逢鸿仪斯举加笾折爼初尝玉露之醇击石弹丝始奏钧天之妙可谓一时之嘉防故得四海之欢心臣猥以葭莩厠于藩翰十章献鉴空懐唐相之诚万夀称觞莫预汉庭之列
　　贺天申节表　　　　　　　　汪彦章
　　星拱北辰诞应枢精之瑞阳居大夏时昭火徳之亨致景贶于层霄溢欢心于率土恭惟皇帝陛下英谋天纵盛徳日跻坐贻申命之休宜享降年之永臣籍通禁槖职守藩符祝万夀以称觞虽莫陪于近列揖九州之共贯犹及见于丕平
　　贺天申节表　　　　　　　　邵公济
　　华渚流虹契千龄之休运露囊献夀倾四海之欢声共逢生商之辰少尽祝尧之意【中贺】恭惟皇帝陛下睿智天锡圣徳日跻道接周文膺三十世之大统功高光武当二百年而中兴同日月之照临与天地而长久臣将使指阻奉燕朝空驰北阙之心共祷南山之夀
　　贺天申节表　　　　　　　　毛伯頴
　　系隆我汉再造丕图濬哲维商笃生睿主当此离明之是为震夙之期膺景福于万年吁欢声于四表【中贺】恭惟皇帝陛下绍开基绪耆定寰区如日之升既阐照临之徳惟天为大克昭顾諟之祥顺履休辰茂增神防臣逖居逺服阻觐清光金鉴称觞愿献南山之夀彤墀结佩但存北阙之心
　　贺天寜节表　　　　　　　　晁之道
　　生而神灵固有流虹之瑞申以福禄遂膺受命之符运协熈辰庆符良月天庥毕至海宇均欢【中贺】恭惟皇帝陛下事帝严恭保民勤俭忧民甚备世争诵于尧言秉徳又新治益隆于舜孝积兹协气形为颂声盛日月之光周八纮而并照如松柏之茂育万宝以偕昌臣外忝节旌宻司管钥上万岁夀载驰魏阙之心成一家言不愧华封之祝臣无任
　　贺兴龙节表　　　　　　　　苏子瞻
　　天佑民而作君惟徳是辅帝生商而立子有开必先纳富夀于方来实兆基于兹日【中贺】恭惟皇帝陛下文思天纵圣敬日跻以若稽古之心上遵王路行不忍人之政下酌民言神听靖共天夀平格臣久尘法从出领郡符奉万年之觞虽阻陪于下列接千岁之统犹及见乎升平草木之情日月所照
　　贺天申节表　　　　　　　　张全真
　　伏以瑞表荣河协千载一时之嘉防声呼乔岳罄九州四表之欢心凡托葢容举深抃蹈臣某【中贺】恭惟皇帝陛下禹功时懋汤圣日跻轸国歩之多虞念时廵之淹久蓄威而待成道徳之安强履顺而行获天人之佑助寝销外侮坐致中兴迎二圣以回銮置四方于奠枕必得其夀有騐于今臣叨领价藩欣逢圣旦葵藿虽晚不移倾日之心蒲柳固衰但祝后天之算
　　贺天申节表　　　　　　　　赵徳庄
　　受命于天诞启真人之运盛徳在火于昭炎正之时凡属照临咸知抃蹈恭惟皇帝陛下仁参化育孝格神明养福禄于无疆动惟克己永威懐于匪茹本不言兵治虽始于忧勤年自延于安乐臣逺衘明命阻造周行考三辅之黄图初入中兴之贡祝太元之神防益殚上报之忠
　　贺干龙节表　　　　　　　　邵公济
　　节纪千秋山呼万岁顾兹盛礼宜属昌辰【中贺】恭惟皇帝陛下道极高明性惟恭俭不作无益自求多闻御极之初独念祖宗之故事持盈之久将开尧舜之盛时如日月之照临与天地而长久臣属将逺使阻缀庭班方共仰于龙飞窃有同于鼇抃
　　贺天申节表　　　　　　　　毛伯頴
　　明明赫赫天垂后命之祥郁郁葱葱人望中兴之气是生哲后再纂鸿图【中贺】恭惟皇帝陛下睿智足以有临神武本于不杀谨微接下周宣王无以加脩已得贤商武丁所不逮制度稽于四岳夀考宜于万邦庆浃诞弥欢均率溥臣顷从金马再领铜鱼就日望云阻听佩环之响戴天履地同倾葵藿之心
　　贺天申节表　　　　　　　　毛伯頴
　　日永星火当万物之长嬴电绕斗枢肇一人之濬哲惟圣时宪有开必先【中贺】恭惟皇帝陛下纂嗣基图辑寜区宇处玑衡而观大运所存者神和戎狄以正诸华无思不服天庥滋至王国克生荣光塞河属千秋之令旦顺气成象同四海之欢声惠我无疆绥爰有众臣久陶化育职在抚循陪百辟以称觞阻趋蓂戺率九农而击壤倾注葵园
　　贺乾元节表　　　　　　　　宋子京
　　金魄就盈龙杓建已纪为诞节允焕休辰尽日月之照临祝乾坤之悠永【中贺】恭惟皇帝陛下膺符受箓出震体元乘火运以兴王生正阳之令月体万物之长治三光之廷俗乐成康刑措文景梯山航海咸知中国之圣人就日望云悉祷后天之遐算臣滞守邉御徒咏圣辰阻奉万年之觞但极双鳬之跃
　　贺天寜节表　　　　　　　　唐子西
　　穹昊储休将永熈明之祚圣神应运丕承大定之基鸣社在晨际天共庆【中贺】恭惟皇帝陛下寅恭克己孚惠得心自然尧舜之仁故能济众醇用成康之化几至措刑政已逮于中和国遂臻于康靖爰纪诞弥之节宜增逸乐之年臣承乏逺方欣逢瑞旦身縻符竹空驰颂圣之诚日照觚棱莫缀称觞之末
　　贺天寜节表　　　　　　　　邵公济
　　电绕宸枢协千龄之景运星流华渚昭万世之宏休天地发祥圣神诞降遇上帝生商之日倾下臣祝尧之心【中贺】恭惟皇帝陛下体道应时握符御极继一祖六宗之志兼二帝三王之功受宝箓于丛霄丕承眷命纳斯民于夀域永作君师车书同乎四方玉帛来于万国臣出分小郡误长逺人向日输诚愿献南山之夀后天申颂阻称北阙之觞
　　贺兴龙节表　　　　　　　　晁无咎
　　必世而后仁故百乐兴于已治宜民者受禄则五福本于能敷人神克寜雅颂斯作钦遇诞弥之吉仰期于穆之休【中贺】恭惟皇帝陛下纉禹勤邦继文配命深明措国葢在酌言道斯行而动斯和无非事者生不伤而厚不困所欲与之用能格精祲以降康交驩欣而养本大有天助岂徒河洛之效祥灵台子来咸思父母之难老臣久尘册府方领郡章庆五百岁之期亲逢谷旦祝千万年之夀祗剧葵心
　　贺坤成节表　　　　　　　　晁无咎
　　建毕占中歴纪金行之始任姜协圣礼严坤徳之成率土倾心后天申祝【中贺】恭以太皇太后陛下慈仁世济濬哲生知昊穹所懐宗庙攸享配烈祖勤劳之礼隆嗣王保佑之功盈成祗谨于薄冰丰美大防于润泽式防至养允答常尊诞惟考室之祥肇届登禾之讴謡归美华夏举同伏愿太皇太后百顺咸臻三灵共賛天高地厚扶不防之洪基松茂竹苞资无疆之妙算臣限拘钥守阻预鳬趋
　　贺坤成节表　　　　　　　　秦少防
　　圣诞当朝严秋在序协气蟠乎穹壤颂声溢于华戎【中贺】恭惟太皇太后陛下徳并神明功参覆载断鳌立极追配于娲皇用楫济川责成于傅説忠谋入而奸党破弊亊革而嘉应来巍乎在唐虞之间卓然出马邓之右嘉辰既属率土交欢臣猥縁肺腑之亲叨分符竹之寄前瞻观阙阻奉万年之觞退托封章庶比千秋之鉴
　　贺圣节表
　　干龙飞五式观天子之当阳嵩岳呼三爰庆圣人之出震声教所暨鼔舞攸同臣某【中贺】恭惟皇帝陛下学本生知圣由天纵肇无疆之大厯开万世之宏基光临兆圣之期竞祝后天之算臣限拘边垒阻叩帝阍就日望云心空驰于北阙奉觞称夀诚愿祝于南山
　　贺圣节表
　　律生大吕防逢弥月之辰运协千年方笃作邦之庆照临所暨鼓舞攸同臣某【中贺】恭惟皇帝陛下濬哲生知聪明天锡受惟新之大命兴肇造之宏区乃圣乃神运唐尧之帝徳克勤克俭纉夏禹之成功驾驭英雄脩明法度万方拭目仰虹流电绕之祥四海欢心祝地久天长之算臣滥分汉竹方逺尧云百辟奉觞阻趋于魏阙万年献夀愿效于华封











　　五百家播芳大全文粹巻一上
　　钦定四库全书
　　五百家播芳大全文粹巻一中
　　宋　魏齐贤
　　叶　棻同辑
　　贺表
　　诞皇子
　　贺诞皇子表　　　　　　　　　晁之道
　　徳符穹昊庆集宫闱笃生岐嶷之姿来防明昌之运照临所逮鼔舞攸同【中贺】窃以固有永之基莫先主器绍无疆之服葢本承天下以宅万国之懽心上以豫两宫之惬志顾兹大庆允属熈辰此葢皇帝陛下徳动幽明仁均动植合天心而克享祗帝事以灵承神罔怨恫物无违拒是以三灵荐祉九庙储休克绥龟防之祥爰发熊罴之梦是生粹质作我元良臣待罪西陲驰心北阙上千万歳之寿阻陪汉殿之班咏百斯男之诗载效华封之祝
　　贺诞皇子表　　　　　　　　李成季
　　太史观天已识前星之应大人占梦果符男子之祥喜溢宫闱庆均海宇【中贺】窃以诞弥吉月有开后稷之先则百斯男于显文王之盛由人神之相与荷福禄之无穷恭惟皇帝陛下孝安祖宗仁遂动植疏爵赏以继功臣之世发廪庾以惠天民之穷广大徳以好生示神武之不杀万事咸理允格丕平四夷皆来实获多助三辰昭鉴六圣具依载锡洪休笃生元嗣至诚能动无待荐高禖之芗流泽有源何烦种北宇之竹况乃岱只见象涡圣呈光共扶万世之基来兆一人之庆岐嶷之性先自得于神灵聪明之资将弗烦于师傅大本有系众情以熈臣猥服外僚亲逢盛亊上南山之夀阻预班联诵螽斯之章莫知鼓舞
　　贺诞皇子表　　　　　　　　宋侍郎
　　宝佑丛林天支毓秀庆腾秘禁欢溢中区【中贺】恭惟尊号皇帝陛下受命溥将凝图丕赫权纲用义根乎克念之防简素所安表于不勉之懿且复钦刑薄赋重谷弛畋一方少饥则伫驰使节万金稍乏则辄续禁钱民用靖嘉神罔怨恫是以上帝歆佑三后顾存贻美孙谋昭衍无疆之烈归功元首茂启多男之祥诞协仲商挺生哲嗣星弧具礼棠棣交华惟翕辟之储英固覃訏而絶异逖聆诏谕并仰献仪荐笏相趋抃吾君之有子珪璋流庆宜天下之系心臣始去近联遽承吉语赓歌緜瓞早知周徳之遐参祝祠禖罔罄汉臣之幸臣限守符印不获奔诣阙庭臣无任瞻天乐圣企竦欢呼之至
　　贺诞皇子表　　　　　　　　王介甫
　　宫闱嗣庆寰海交忻凡逮戴天惟均击壤【中贺】臣闻螽斯之言众子实为王者之诗华封之祝多男亦曰圣人之事恭惟皇帝陛下绍祖休显宪天昭明致文武之忧勤成尧舜之仁孝宅师无竞莞簟之寝既安传类有祥弓韣之祠屡应诒谋方永锡羡用光臣托备藩维叨承眷奬不显亦世家实预于荣懐于万斯年心敢忘于庆颂
　　贺诞皇子表　　　　　　　　唐子西
　　前星腾耀丽日重光凡在照临举倾瞻仰【中贺】臣窃以汉室之尊冢嗣遂立高禖尧封之祝圣人俾多男子葢承祧之至重任主器以非轻恭惟皇帝陛下骏惠先猷作新圣治奉天以敬恪勤父事之心养物以慈摩抚子来之俗蓼萧被泽行苇霑仁穹昊骈禧元良毓秀为社稷久长之庆承祖宗积累之休遣使告陵重离明之有继飞邮赐诏达解雨以无垠臣承乏逺方欣闻吉语震雷虩虩知匕鬯之克堪螽羽诜诜期子孙之寖盛
　　贺诞皇子表　　　　　　　　王介甫
　　燕禖享徳方储锡羡之祥熊梦生贤克协会昌之运预在照临之广敷同庆赖之深【中贺】窃以思齐神罔时恫假乐民之攸塈天所保佑厥惟太姒之多男国之荣懐亦曰成王之众子恭惟皇帝陛下今徳光乎洛诵康功茂乎岐昌鸿休无疆景命有仆葢芣苢之薄言采采众乐先成则螽斯之宜尔振振宗强孰御臣久叨眷遇适阻进趋亲値本支百世之盛时敢忘万年夀考之善祝
　　贺诞皇子表　　　　　　　　王介甫
　　嘉庆系传欢欣总集臣【中贺】臣歴观古昔诞受福祥厥配天所以久长乃有子至于千亿伏惟皇帝陛下鳬鹥之雅媚于神只芣苢之风燕及黎庶弓韣嗣燕禖之报旐旟仍熊梦之祥无疆惟休永保苞桑之固有室大竞方观椒实之繁臣尝污近司久尸荣禄特荷殊怜之至岂胜切熹之深臣无任
　　贺诞皇子表　　　　　　　　王介甫
　　本支浸衍实为万世之休遐迩同欣胥頼一人之庆【中贺】臣闻王懋厥徳则后妃无嫉妬之心天锡之祺则子孙有众多之美蕃厘有继垂祐无穷伏惟皇帝陛下躬睿智之资抚休明之运教由内始正自身先治既格于人和诚遂膺于帝祉乃占我梦实多考室之祥则百斯男克绍刑家之庆臣叨荣特厚切抃尤深虽接武缙绅莫预造庭之列而瞻威咫尺唯倾就日之诚
　　贺诞皇嫡孙表　　　　　　　沈清臣
　　鸿图锡羡卜年过苍箓之期未邸发祥奕叶启緑车之庆亊闗庙社喜极神人【中贺】恭惟皇帝陛下袭积累之休抚灵长之运惟邦国之盛事旷古昔以希闻尊拱帝尧揖逊相传于帝舜徳隆文子继承又见于文孙两宫之茀禄朋来四世之嘉祥坐阅臣滥叨分委获覩荣懐光动尾躔灼见天心之黙佑欢形足蹈不胜臣子之至情
　　建储
　　贺立皇太子表　　　　　　　晁之道
　　诞扬休命肇建储闱上当天心下惬人意照临所逮鼓舞攸同【中贺】窃以自昔熈朝必先元嗣谨承天之序所以示百王之公严问寝之经所以教四海之养举兹盛典属在昌辰恭惟皇帝陛下降陟在天宪章复古治效光乎简册徳馨达于昊穹周格眷懐备膺报贶锡多男之丕应既已彰帝命之符隆主器之上仪乂将固天下之本惟圣心之独得致海宇之均休臣积受国恩久尘法从仰前王之丕焕愈知北极之尊振乔岳以欢呼永祝南山之夀臣无任
　　贺立皇太子表　　　　　　　曾文肃
　　元良定位正统宅安大协三灵之和仰增七庙之重【中贺】窃惟顺天心而与子由三代之公贰宸极以升储则万邦以正发圣谋之独见定炎厯之重熈庆号所孚羣生有系恭惟尊号皇帝陛下本汤廸哲体舜用中礼乐政刑迈百王之风采孝仁聪睿廸四圣之神明谓宝命之重而谨于承祧谓天下之大而先于正本长子在震宜主鬯之所符大人于离斯重明而有继发前星之象纬基万世之本支臣假守侯藩阻趋天阙
　　贺立皇太子表代　　　　　　汪彦章
　　仰法前星肇开储禁庆闗宗社礼絶臣隣恭惟皇太子殿下冑出神明生知忠孝夙禀刑家之训居无在傅之勤震一索而得男早膺眷命月三让而成魄难徇防谦兼隆监抚之名进极褒嘉之数载锡雕珉之册爰颁青辂之旂某幸托宗晖钦承友顺盛典方昭于宫壸观成敢后于簮缨
　　贺立皇太子表【代】　　　　　　汪彦章
　　肇启震维丕承天绪立贤以嫡吉先见于蓍龟移孝而忠势益隆于堂陛恭惟皇太子殿下温仁秉质纯茂凝资首符甲观之祥早悟南阳之牍屡锡眞王之爵悉传外傅之经涓选休辰进居储贰异宫增秩稽至道之典仪奉鬯承祠见裕陵之孙子某幸联近属亲睹殊休望鹤禁之声严阻鹓行之进谒
　　贺立皇太子表　　　　　　　汪彦章
　　发册于中升储以嫡遂正少阳之位永符太极之尊恭惟皇太子殿下禀徳星晖凝姿玉裕钟朱芾宜家之庆膺青宫主器之祥左右前后皆正人既懋分坊之选干戈羽籥在东序行观齿冑之仪某幸际圣时亲逢邦庆喜人伦之既正符天下之至公
　　贺立皇太子表　　　　　　　王禹偁
</div>
    <div class="pagination">
<a href="五百家播芳大全文粹_page4.html">上一页</a><a href="五百家播芳大全文粹.html">1</a><a href="五百家播芳大全文粹_page2.html">2</a><a href="五百家播芳大全文粹_page3.html">3</a><a href="五百家播芳大全文粹_page4.html">4</a><span class="current-page">5</span><a href="五百家播芳大全文粹_page6.html">6</a><a href="五百家播芳大全文粹_page7.html">7</a><a href="五百家播芳大全文粹_page8.html">8</a><a href="五百家播芳大全文粹_page9.html">9</a><a href="五百家播芳大全文粹_page10.html">10</a><span>...</span><a href="五百家播芳大全文粹_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
