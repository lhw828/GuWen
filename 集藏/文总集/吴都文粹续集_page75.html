<!DOCTYPE html>
<html>
 <head>
  <meta charset="utf-8"/>
  <title>
   吴都文粹续集 - 第 75 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   吴都文粹续集 - 第 75 页/共 102 页
  </h1>
  <div class="content">
   抱美玉兮来售歴长路兮止息方握手兮劳苦倐舍予兮谁即形惨惨兮魂茫茫藐藐稚兮在吾侧岂乘风而反斾恋呉山以为宅嗟死者之纷纷奚名誉之籍籍维好修而有文宛其人兮如存才可用兮自致命在天兮尝闻君维安此兮无怨见临絶之云云窃独怪其不瞑岂平生乖愿乎荣亲命无往而不在安斯圹兮尚永閟乎千载
　　贺甫感楼及其子解元恩墓在黄山
　　河南阳武县儒学训导陈先生墓表
　　呉寛
　　先生姓陈氏其先来自永喜在宋有讳文骥者仕苏州茶盐常平干办公事始留居长洲文骥生子荣元汾水县儒学教谕子荣生天祐天祐生元善俱平江路医学正元善生希武希武生孟敷孟敷生良绍俱不仕而业医不絶良绍娶韩氏太医院判公达之女再娶王氏翰林侍讲汝嘉之女先生则韩出也讳颀字永之少孤鞠于继母而学于舅氏福州教授王应良通春秋景泰元年以邑学生中应天府乡试明年防试中副牓授湖州府学训导丁母忧服阕改荆州祖母丧承重服阕改武阳先生精于经义用以教人日必坐斋舍恳恳讲説及为程文指授有法而持行清纯虽不必严立教条人多感化之者毎各省乡试争聘校文尝独赴江西得士为多在武阳时巡按御史防两司考察校官推先生为列郡之最因留署开封学事以先生宜遂教授也章三上举之不报然亦非先生所望也先生状貌癯然早衰年近五十五即恳请致仕两司知其志坚不可夺咸作诗送之而诸生留之不得尤以为恨盖自湖州去任已然先生为人外若和易中实刚介有守事小有非义毅然不肯为尤号廉洁湖州发地得竒石或谓可载归为玩先生曰此固非吾家物也卒弃不取初至荆州太守钱公先生故人也知先生贫赠一官马以便出入他日纳还之公言其可受故先生曰受则伤廉且亦为公汚竟谢却举子有懐金以希幸进者斥逐不容见或赚其币去家人觉之则曰吾固使取之也其德之厚又如此性孝友推之以待宗族欢然也能择交而笃于信义久而不变其为文章平实温雅诗亦清切无浪语所著述有之京等录若干卷其曰味芝居士集者则从其别号而名之也陈既医家先生少则通其业治病多騐及老而家居亦资以自给然不若世俗之医之计利也其娶汤氏继周氏朱氏子男二长廉甫次钦甫先卒孙男二梦得桂孙女六先生以成化十九年八月二十五日卒享年七十明年四月十七日葬于呉县高景山之原后三年廉甫使人持其叔父颙所撰行实请予表墓予获交于先生闻先生之殁方悼惜无已岂敢以不文之言辞惟先生言行卓然呉人皆知之何待于表而后着将以是为廉甫复然念予虽知之久而人或不知故卒书之后有修郡志者按而列于人物之类庶先生之名传之愈逺又非区区金石所能及也
　　陈颀训导墓在高景山
　　前朝列大夫国子祭酒陈公墓志铭
　　呉寛
　　今上之五年擢国子祭酒邢公为礼部侍郎而以翰林侍读学士陈公代之公上疏辞不获则就职一时僚属生徒皆自以为得人公为人师庄重简黙于条教童改更特持成规御人度使可守而已至簿书钱谷之事一付主者务揽大纲不琐琐问出入曰吾职不在是也故事国子师生月给钱若干为饮食费然以事去不及给者则贮为公钱用之盖更数祭酒皆然至邢公继之颇以法绳人人始有怨言及既擢去咸欲诬其以公钱入已者且及公公置之殊不以为意事遂上闻诏大臣襍治邢公对簿力辨公叹曰吾官至国子师尊严矣安能对刀笔吏掉口舌乎不吐一词竟服时适有从中醖酿之者狱词上比皆坐除名于是诸生数百人诣阙上章为公诉诬枉不报士论寃之其有志世道者则以朝廷一旦辱二大臣去之如反手又为国体惜之也公既免官家居言笑如昨日将治装南还不幸而疾作矣遂以七年九月乙酉卒于崇文街里第年五十七夫人钱氏防柩归葬呉县伏龙山之先茔实九年二月壬申也公讳鉴字缉熈世本嘉兴商氏元季之乱曽大父宾避地长洲之周庄冒氏陈大父讳某父讳润赠翰林编修公生方幼稚编修君谪戍益州道京师遗公故人范叔瓒家稍长去从王太卿一居为老氏学非其志也然公少有高质窃好儒家言能通其説下笔为文章辄有竒气他日以事如浙东市书盈篚而归昼夜诵习卒弃其学而归于儒以其余力治进士业正统九年中顺天府乡试第二人明年礼部中乙榜不就入国子为李忠文公弟子文名益起忠文竒之十三年中防试十八人廷试擢第一甲第二人授翰林编修景泰元年代祀北镇医巫闾山还充经筵讲官七年迁修撰英宗复位奉使朝鲜天顺四年同考试礼部明年预修大明一统志寻选充东宫讲官六年主顺天府乡试丁母太孺人沈氏忧服除迁侍读修英宗实录成进侍读学士成化四年主应天府乡试明年奉诏教翰林院庶吉士未几国子之命下矣公为人容貌岸然望之若不可亲及就而聆其言论蔼如也人有善喜为之称道其不善者亦疾之如仇故卒以此得祻少罹患难家室荡然能以孱弱自树立及登第得官而编修君殁戍所久矣间因东使代祀便道函其父骨归而逆母太孺人养之于官既而得防赐归葬其父于乡母子同入里门卒完其家室而加光大之人以为难公事太孺人孝而尽礼太孺人卒居丧三年不食肉不内处不酬应文事时朝廷方修实录严有诏起公公上章求终制不允章再上恳求允之平居无声色之好止好藏书并古书画器物而已朝鲜尝因公使以妓女侍公作诗却之夷人敬叹至板刻其投赠诸诗行于国中其为文才赡而气完所着号方庵集凡若干卷善笔札至临摹古人真迹殆不可辨配钱氏封孺人贤而有内助功公无子子弟之子涞先卒三女长适汤璧次适范轮次许适邱某而夭孙男一人曰柢公之葬苏守鄱阳邱侯时雍实经纪之而墓铭顾未之刻寛则有罪焉盖寛少游于公之门不以不肖每与进之今幸窃科第入翰林而公既不见则闻公之葬独无一言以下慰于九泉乎为之铭曰
　　得丧纠纷有万其状自我得之或以人丧我力可为人不可知终焉面目求无腼而公则其人进退自适公议未忘则我籍籍此寃可置彼惜孔多归全一邱其如公何
　　陈鉴祭酒墓在伏龙山
　　王苇庵处士墓表　　　　　吴寛
　　长洲之野有隐居读书曰王苇庵处士其讳锜字元禹苇庵其自号也家世力农呉人因其所居称荻扁王氏处士自少轩然出羣从中长益好学自经传百氏务徧览尤熟于史凡先代事非特善记忆而已考其得失善恶以求其兴衰之故自谓不易其言对客谈辨辄触忤人惟其性刚直以为言冲于口不能茹虽致人怒亦不暇恤平生有所见闻既笔之不顾忌讳号寓圃杂记盖处士好从先生长者游又妇翁为刘草窻草窻一代诗人也居京师博学多识故处士得其议论尤多宅临湖弥望皆田园而堂宇静深间以嘉树窅如也性不饮酒客至必欵曲时出谑语以为乐或放扁舟出没汀烟渚月间往往赋诗寄兴一日诣毘陵访亲友顾上锡麓入荆溪遇山水佳处辄盘桓逾时已而径归忘其所访者其高致如此处士生六岁丧其父廷用赖母滕氏守节以教滕氏固贤母处士事之四十年未尝一日去左右其孝足称也友其弟钲钲卒抚其诸子家屡遭火厄故居荡然卒尽力营置以复王氏所以不坠者处士之力也治十二年十月晦处士以疾卒享年六十八葬有日其二子涞汶遣人乞表墓之词而以事行一编同至予少识王氏昆仲后皆物故数年前独见处士与其从弟陈留令抑夫岿然存耳涞复与予从子奕相好因以此见委夫惟有世契则处士为人岂待此一编而后知邪噫望苏台之白云瞻茂苑之乔木故家旧俗犹有存者独清逸之士所谓岿然者今复不得见矣因为慨然伤叹书此以着处士之隐节且以识予之感云尔王锜处士墓未详
　　宿田翁生圹志　　　　　　呉寛
　　成化丙午翁年六十有六曰吾老矣一旦即病不起何如盍预备所以藏吾身者于是治棺棺成又曰盍预备所以藏吾棺者于是治圹圹成又曰他日子孙必求志吾墓者其或失之诬乎则以书来京师请于予曰吾故韩氏孤童也昔先祖院判府君遗命祖妣倪安人俾为伯父府君后时既幼无知识赖先母张孺人抚育之如已生而叔父府君更怜之稍长则为择配以家世业医也命从从兄梅窻先生学早夜肄习亦既勤矣盖吾之于医虽不能过人然治病未尝不尽吾心或不可治虽有厚利直谢却之使更他医而已惟吾性禀介直与世多忤故两以医荐皆沮于人且愚不逆诈至于囊槖枵然此皆区区置之不足道也独念吾母张孺人守节岁久尝言于有司蒙恩旌表以少酬所以抚育吾者他如修祠堂必谨祀事以奉先世置墓田必立条约以示后人此则不敢不勉焉者今而且老惟上下山水与名人胜士杯酒咏啸以韦布终其身焉吾有子曰金曩尝侍外舅张御医先生于京师先生高于医得尽传其秘为达者荐授崇王府良医而吾晚年卒赖其禄养比又为吾入粟赈饥有章服之荣此固非吾所望然念其孝不忍违也吾娶张氏能守妇道不幸先卒有子四人长即金次鋆次鎏次鏊鏊庶出也女六人孙男若干人女若干人张氏卒时以先墓在城西者隘始卜葬雅宜山凤字号而虚其右以俟吾今所治圹即其地也吾平生大畧如此惟托斯文之雅及吾生存以一言记之幸甚予与翁别又数年矣尝见其年壮气盛时好面折人过论事侃侃无所畏忌及渐老癯然一医更谨厚静黙可亲今得其书其言真率不妄如此视彼好自夸诩而考其行无一副者岂不贤甚矣哉于是志之韩之先出安阳为宋魏国忠献王之裔世有显者至国初有曰复阳先生始精于医传其子曰公望隐居不仕曰公茂公达并以医事大宋文皇帝最见宠遇公达生三子曰伯济伯广伯尚广娶喻氏生翁而为伯济后伯尚实教而成立之其名襄字克赞宿田其别号也以永乐辛丑十月九日生圹成于丙午某月某日明年七月十日志
　　韩襄宿田墓未详
　　南京太医院判周君墓表　　呉寛
　　治二年二月辛亥原己院判卒于南京后二十日讣至士大夫凡识原己者咨嗟之声相属至有垂涕者其不识者问知原己为人亦曰是宜悼惜者之多也当其病甚亟欲归呉中一见父老竟不及行而卒于是其友李贞伯为治殓具后五日子婿陈键扶柩至家又七月将葬于呉县沙泾村以宜有文表其墓也陈玉汝则请于予乌乎予与原已有交亲之好非浅其文岂待请邪第有不忍为者然度原己望我者在此乃卒书之原己初名经更名京后又更名庚号菊田幼即颖异从塾师学书落笔有法而诗则得于舅氏闾邱宾用之教为多迨长益好学毎夜五鼓辄起诵习居诸生中如无能人及见其述作知其所蓄充然也家本业医不欲以医名然医亦无所不通又闾巷之士争为举子业多取科第顾独向古学殊无羡慕意盖将隐居养亲以终其身知其才者则谓原己当自见于世无可冺焉一日太医院奏下呉中征医士数辈中有原己名非所望也时太守邱公方请修郡志原己始乞入学就弟子列冀免不可得被迫遣上京人知其为儒医也尤敬重之未几选入禁中典御药及数以医騐始获授御医居数年以父母益老无兄弟侍养恋思无已适南京缺掌院事者众推之乃擢院判以往至则公署久壊医徒散逸空廨数间而已原己慨然欲复旧规修葺一新药饵毕具初其下习为纵弛多怨言既久见其无私始皆叹服无敢弗执役者原己为人慎密清雅状貌癯然视之如懦夫中实刚介不随其擢居南京官亦美矣一旦意有不乐即欲引去人力劝之而止平生动作不茍虽简札细事未尝草率性喜为诗与知己者酒间赋咏终夕不倦其摘抉古事叙述人情平实深秀语多絶俗毎为词林诸公称赏其自处歉然不以为能也然与之交者则慕其贤非但以诗况医乎哉其医既为余事至视人疾用药必谨不取其酬故获生者甚多亦不自以为能周之先鄢陵人也从宋南迁有为钤辖使守嘉定者子孙遂为呉人自宋歴元代为医官高祖曰继周国初光泽县学训导曽祖辅治春秋能诗不仕祖鼎尤深于医父南承其业而名益着以原己贵封院判母闾邱氏封安人原己初娶陈某女再娶太常寺丞顾本女封赠并安人一女陈出壻即陈键其卒也年甫四十七乌乎世未有不死者死而可悲有如原己者乎盖非特以不寿以无子嗣续耳虽然古之贤者或夭或无子若其父母皆老而衰相视防防则生者既无托然后知死者之可悲也其可慰者死而无所望于人而致人争惜之其名彰彰于世身殁而若存家断而若续他人何以及此盖系乎天者无如之何亦惟求其得乎人者而已百世之下有知原己葬于是者尚相与防其墓也哉
　　周庚院判墓在吴县沙泾邨
　　福建提刑按察司陈公墓表　　呉寛
　　宣宗章皇帝之临御也知人善任小大之臣各当其才庶事既康四海益治时则有若监察御史陈公祚出巡江南乃独为圣学之虑具疏驰奏大畧谓帝王之学先于明理明理在于读书盖圣学嘉言善行载在典籍皆足以为后世师法若非素加讲习则于理未尽明虽有生知之质高世之见欲其行事之悉合于道者鲜矣今陛下备有圣德惜经筵之典未甚兴举讲学之功少有程度故所讲者虽得于此或未得于彼虽知其一或未知其二而于圣贤精微之蕴古今治乱之由岂能周知而洞察乎然而所谓学尤贵乎知要知要则事功易成而効可得惟宋儒真德秀大学衍义一书其言明白恳切凡圣贤之格言古今之实迹无所不载陛下欲致太平舍此书不可愿于视朝之暇命儒臣讲説非有大故不可间歇使知孰谓道义之可遵孰谓嗜欲之可节孰谓忠贤之可亲孰谓奸邪之可逺孰谓民利之可兴孰谓民害之可革古今若何而治若何而乱政事若何而得若何而失必能开广聪明増光德业而忠贤以道义辅德者愈见于信任邪佞以竒巧荡心者自见于疎逺天下之民受福无穷矣上览公奏已有以嗜欲邪佞有所指者疑焉他日以问侍臣皆叩首为婉辞以对且谓祚縁于忠爱所发无他也上意稍解先是有防械公赴京并籍其家比至竟不忍加刑特系之狱英宗即位察公忠直复其官尽还其家属云公讳祚字永锡世家于呉曽祖翠山祖正父子敬母顾氏幼即不羣弱冠补郡庠生永乐初诏修大典以善书预选非其志也明年遂以春秋领乡荐又二年登进士第入翰林为庶吉士时方重进士科即拜河南右参议为政持大体惠爱在民尝与按察司交章言事谪均州太和山佃户至则躬自耕作其劳苦有人所不堪者而处之裕如同谪士大夫遣子弟从受经一为讲説不倦凡十年仁宗即位念谪者才多可用诏吏部选起之公在选中遭上晏驾不果用宣宗初年仍命宪臣即均州郡试之公策第一吏部覆试复第一特擢山西道御史公在言路愈自激厉一时弹劾权贵为之敛迹出巡福建纠贪黙庸自方岳而下不少假借所至尤卹民隐福州属县民苦上官和买破产不足供公廉知其即日禁止民大称快岁满还朝奏开白塔河漕粟事冝悉见施行未久河就湮塞劾督功役者受洲人赂不深疏浚所致上虽曲宥其人而在廷多公直既乃有江西之行而系狱者几五年始获复官再巡湖广风力愈劲部下肃然既而言辽王不法事上怒甚复械赴京论死未几言竟騐卒直公原之因改南京云南道益务建明户部侍郎呉玺奏举主事呉悦悦有过法不得举玺被劾鞫狱者因以私恨附致其罪悦亦不胜考讯而死公叹曰狱重事也法司故为深刻乃尔今灾沴荐臻职此之由乞坐其人以乱变成法罪大理官依阿冝并罪之奏可以犯在赦前幸皆不坐仍敕天下法司一遵律断当以徇私深文为戒秩满用大臣荐擢佥福建按察司事闽人素知公至是相戒不敢犯法诸军衞厉民者公痛绳之民益安焉分巡兴化漳泉等郡郡旧多神祠为考其建置之由诸不载祀典与非古节义系名教者悉除毁之其庙学坛宇出官帑一新民不知劳众为纪功于石久之寇起沙尤诸郡骚然时公移疾不出刑部侍郎薛希琏巡抚闽中知公贤且习闽事强起公为力疾视事者数月闽既无警辞曰某自早岁即涉仕途虽庸陋无补茍有所见不敢不尽今年几七十且病无能为矣因数请致仕时同官以寇起皆贬斥去公独得请而归闽人虽不忍公去而亦为荣之公既归自号退翁杜门却扫日惟以订经籍立家法为事盖年七十五而终景泰七年二月癸丑也以是年十二月庚申葬于呉山桃花隖之原配夫人王氏子男一曰宁新野王府教授女二长适某次适太常少卿凌信孙男三曰懐曰悦曰怡悦郡庠生女一适曹镐曽孙男三女二公为人风神整峻音吐刚厉平生虽疾恶少容然居官遇贤能吏辄荐举之尤号有识鉴出巡时两值乡试如湘隂鲁文莆阳柯潜赖公监临得不枉抑后皆知名于世若其他事死之孝治家之礼临财之义为学之勤盖终其身如一日者其详国有志家有传墓铭可以考见寛独循教授君之请按中书舍人李君应祯之状节其事行之大畧表于墓道而复系之曰乌乎公乎古之遗直也其忠诚激发与唐刘去华等而攷其前后殆有甚难者盖方脱均州之谪士之厌穷阨者莫不缩首卷舌退藏于后以自全能复进言已难矣况言之所指隐然时以取必死之祸是固尤难也幸其出一生于九死虽古之好竒节者知所惩艾而藩府之疏不旋踵而入此不亦尤难矣乎夫去华之言虽剀切止于一落苐不偶公言若少缓其祸则大至其剉之而气愈壮摧之而节弥坚此可见其中卓然有得而非沽一时之名侥幸苟且以塞责者之所为也孔子曰邦有道危言危行柳下惠曰直道而事人公其有之翰林院修撰承务郎郡人呉寛撰
　　新野王镇国将军教授陈君墓志铭
　　陈颀
　　君讳曰宁字曰以道氏曰陈苏之呉县人也父曰祚仕受福建按察司佥事母曰王氏佥事公初由进士拜河南布政司参议君生于任所公以事落职谪居均州太和山十年君从公口授孝经论语即能记诵不忘宣宗即位起公为监察御史上疏请即经筵讲明大学衍义用禆治道忤上意拘系狱诏并籍其家君在狱四年备尝辛苦英宗继统复公官释其家属君始得从师授易经习举子业业成屡试乡闱不第景泰初应经明行修之诏授徽州歙县儒学训导岁丙子丁外艰天顺庚辰改任真定武邑县学未几丁内艰甲申改顺天之昌平成化己丑秩满陞唐府新野王镇国将军教授在任六年年六十以致仕请赐告归归四年以疾卒卒之明年葬于呉县之桃花坞佥事公墓次永乐丙申十一月二十二日君生卒以成化己亥九月四日葬则庚子三月十六日也妻曰徐氏子男三曰懐曰悦国子生有祖父风曰怡女素清适举人曹镐孙男三冠炯冕女二君长身修髯动止庄重虽燕闲独处亦钦钦自持羣居则议论侃侃可否是非无所阿比戏谑之语不一出诸口淫哇防嫚之音妖媚艳冶之色不接其耳目以诚思自号晚益安于素履故又号曰靖庵君学熟易诗所为诗文必以理胜不尚藻靡歴任三学教人有师法多所造就其为宫臣尽心启廸至于厚伦理崇节俭尤极恳切王深感叹而嘉纳之君之将还留之不可得既还犹遣使存问于家君孝于二亲居丧哀戚逾礼处羣从兄弟极友爱尝曰昔同患难今何敢忘临终犹以为言其所存可见矣治家重礼法一遵佥事所定而奉行惟谨故其内自闺门以达于乡党邦国无不感动焉人以佥事有后信哉将葬懐等以其门生王浩所为状乞铭予知君者迹其平生与状有合遂次第其行已而系之以铭铭曰
　　宪台之节挫而弗折名奚可灭王门善述不世其职而世其直辟雍复起将复其始悦乎其竢
　　故佥事陈公修墓记　　　　杨循吉
　　皇上龙飞治之元年覃恩海内凡古今名臣殁而有闻者诏悉修治其墓于是吾乡故福建佥事致仕陈公卒葬于呉山之下且三十年其孙太学生悦以其平生履歴白诸有司应诏如例众言佥同且稽之大明一统志而公忠义事具在列事遂施行其二年三月墓成孤贤既逝茔寝再光明天子之赐及于幽沦若是其大也公永乐中以进士拜河南参议流谪十载复起为御史有直声累以言事被罪濒死卒不变逮事四朝皆得蹇蹇匪躬之道孔子之所谓刚者公为得之夫旌贤表忠王者所以率天下之大政也公持官清苦葬之日掩穴而已遗孤奉家法守寒澹业无所増岁时上冢洒饭坏土取不缺为孝安暇致力于幽堂之饰耶故有狐狸荆棘穿鞠而不免使人过而涕之曰忠廉吏身后所得若此则孰肯相率而为善也仰惟皇上始登大宝即下明诏及兹事公得首先防被贲于泉壤岂惟子孙之荣将服官之士莫不踊跃思报惟恐不及焉悦感上恩德不能忘因请刻石墓道夸示来世敢拜手而为之书云陈祚佥事及其子宁教授墓在桃花隖治中诏修其墓事具杨循吉修墓记
　　贵州按察司副使陈公墓志铭　王鏊
　　治十七年六月二日前贵州按察司副使陈公卒十月四日辛酉葬呉山之上金原寿六十有六初公按江西有李都御史者与民争水利积数十年无敢决公曰吾请决之尽以其地归之民李衔之未发也久之公迁贵州时李为吏部考察见公名曰是陈某邪即泚笔抹去之物论哗然宣慰使宋然率军民抗疏留之不报公罢归呉中家具萧然至鬻书自给有司援天顺诏例岁给米五石日与学者讲解经义有感触辄发于诗占毕呻吟病咯血吟犹不止竟卒君讳琦字粹之大父讳某考讳茂封奉政大夫江西按察司佥事陈之先本呉人以医辟居京师公少占顺天乡试成化丙戌登进士授南京大理寺副歴寺正江西按察佥事贵州按察副使公在官累辨疑狱庐陵有儒生夜过里人胡甲被杀官执胡胡自诬服公曰岂有杀人而自置于门者讯之则儒生有仇知其夜适胡也杀之胡得释剧盗数十人为曹白昼摽掠无禁公出令获一人者赏若干纵其酋厚遇之乃得悉其巢穴掩捕立尽清军御史大煽酷虐蔓引平民公争之不得乃出理所分道民悉自首实御史诬执二百余家悉纵归农比御史去民手瓦石胥击之而为歌謡以颂公公所至兴学奬士见韦素有文行折节下之负权势者视之如无竟以是罢娶呉氏继邢氏子豸年始十二女适乌程县学生严统铭曰
　　噫嘻冷庵唯义之耽惠文峉峉孔允且直官诎名振孰云我贫我贫我安讲道以哦乌乎逝矣伤如之何陈琦副使墓在呉山上金原
　　通议大夫南京都察院左副都御史陈公墓志
　　铭　　　　　　　　　　　王鏊
　　治乙丑冬南京都察院左副都御史陈公致仕归呉明年正德元年九月十日卒于家又明年其子镃来京因请予志其墓乌乎往年呉文定公不禄今兹公又逝平生交游存者其几其尚忍铭之邪其尚忍不铭邪公讳璚字玉汝世家长洲之陈湖大父讳子富考讳孟善皆赠通议大夫南京都察院左副都御史祖妣呉氏母钱氏累赠淑人公积官自翰林庶吉士授兵科给事中歴刑科左给事中大理寺左右寺丞左右少卿南京都察院左佥都御史左副都御史阶通议大夫尝以给事阅实湖贵边储以少卿出按湖藩刑狱以都御史检周府庄田又按吉府狱事前后董舟师于江上享年六十有七墓在隆池山之原葬之日为丁卯岁十二月三日配严氏封淑人子男四镃钥键鍭女二孙八涛淳津汸渶洵汭曽孙四公体貌修整不数呉产少入郡庠生已颀然出其辈类成化戊子占应天解额戊戌今少师李公同考防试得其文知其为竒士也置之高等遂被选为庶吉士时文定公在翰林院声称籍甚公初与同席研遂屈己师之相与劘切为古文词公质若重迟而思致独逺不肯为寻常熟烂语始务竒崛卒造平淡时辈推之为言官随事献纳务持大体不沽激讦名妖僧继晓事觉法司当以常刑公言先王之制为竒技淫巧以荡上心者杀法司当非是于是晓竟坐弃市尚书何乔新等皆被诘责待罪有中官搏近臣于殿陛间公劾之两皆坐黜又劾宁阳侯陈辅诸不法事卒夺其爵在大理以儒术饬吏事平反唯允初周府庄田与民田相淆累岁争不决时河南诸当道意在民也公往履亩具实以闻诏归之府于是始忤当道意其董舟师也适剧贼施天泰出没海上大肆剽掠东南骚动公引兵防魏都御史绅于海口贼已敓气仍谕以朝廷威信向背祸福贼遂挺身来归东南晏然众方多其功久之海上余孽复相煽动言者乃咎公与魏不当受其降防今上初言路大开言者纷然犹尚以当道故也公不辨遂引疾乞致仕诏许驰传以归明年即其家赐绯袍白金以平贼功云乌乎公之检田也所持者忠其受降也所存者信而毎不为议者所与夫忠与信非所获罪也公又何慊乎其亦命而已矣于人何尤焉铭曰
　　谁谓呉逺而多文学公在谏垣其仪濯濯乃平邦刑乃持邦宪出入践更吏以儒縁世方疾驱吾独委蛇吾自吾信哓哓则那退处而休孰怨以尤琢词石以昭于幽




　　呉都文粹续集卷四十二
　　钦定四库全书
　　吴都文粹续集卷四十三　　明　钱谷　撰坟墓
　　明中宪大夫太仆寺少卿致仕都公墓志铭
　　胡缵宗
　　吴有大雅君子博物洽闻砥节砺行渊澂玉洁蔚为醇儒盖都公其人也公讳穆字敬仕为礼部主客司郎中年五十有四即上书乞骸骨归许之加太仆寺少卿致仕维时京师士大夫见公之归无留资于囊无田庐圃墅于乡萧然戒行视弃官爵如吐唾无毫髪顾借心争挽之不得莫不交叹以为公真贤逺于人归而致苦食淡寝卧图籍与相婆娑嬉逰屏车斥驺扫迹公门以著书为业或放逐山水防搜遐寄如是者十余年嘉靖壬午以抚臣荐进阶中宪大夫又三年年六十有七卒实嘉靖乙酉九月二十二日其子元翁等卜以卒之年十二月六日葬公花园山缵宗属守吴得与其凡役事而又属之以铭重以工部主事伍君畴中之状乃不获辞而为之志曰都氏之先为丹阳人有逺祖称丹阳先生者仕宋为尚书吏部郎中由丹阳徙苏居吴县南濠里曾大父文言大父彦和父卭封工部都水司主事母朱氏赠安人公七嵗能诗及长不习章句泛滥羣籍杜门笃学者几二十年屡空晏如絶意进取名声大噪呉下廵抚都御史何公某提学御史林公某重其名强之应举公乃出以是秋乙卯领应天乡荐己未第进士甲子拜工部分理器皿厰厰事故旁午多靡费公则鸠匠会计大小赢缩惟其旧有不便辄弛去匹马入廨自赍米蔬厰人掘地得金贮之库吏有私请者公斥之曰若曹何敢汚我已而廵视京城浚渠缮垒事咸集丙寅改南京兵部武库司廉干如工部日辛未复官工部陞虞衡司署员外郎壬申乃进礼部职主客诸夷入贡使者充馆公柔逺有道国体以尊庆阳王妃应册封公副崇信伯费公某徃使之赆以腆币拒弗受便道蹑终南巅寻过首阳登华嵩两山抵少林濯温泉转入王屋以及三山砥柱龙门伊阙囊括其胜泄之歌诗徜徉而返公性友爱养孀妹抚孤甥恤防弟皇皇如不及文祖韩欧诗宗陶孟尤长于纂述故郡人称为南濠先生其行于世者曰南濠文跋南濠诗话玉壶氷聴雨纪谈藏于家者曰南濠诗略文略賔话史外类钞周易考异金薤琳琅云距其生为某年某月某日配徐氏封安人先卒子男二元翁次翁俱府学生女二嫁太仓州学生陆之箕太学生陆采孙一曰祖龄维公束发好修旧师古人完徳防学星列海内受知两朝赠貤有赫风流仪矩兴怀后贤虽老于食贫不可谓不遇也是宜铭铭曰
　　羣鸟争击鹓雏乃鶱炳其五色羽仪翩翻览徳而下终息丘樊矫矫太仆光耀璵璠蝉蜕汚浊霞举云掀猎精吐灵综古立言饮水饭疏清风洒然代有作者兴忾文园
　　都穆少卿墓在花园山
　　唐子畏墓志并铭　　　　　　祝允明
　　子畏死余为歌诗往哭之恸将葬其弟子重请为铭子畏余肺腑友微子重且铭之子畏性絶颖利度越千士世所谓颖者数嵗能为科举文字童髫中科第一日四海惊称之子畏不然防读书不识门外街陌其中屹屹有一日千里气不妄友一人余访之再亦不答一旦以二章投余杰特之志铮然余亦报以诗劝其少加舒言万物转髙转细未闻华峰可建都聚惟天极峻且无外故为万物宗子畏始肯可久乃大契然一意望古豪杰殊不屑事塲屋其父徳广贾业而士行将用子畏起家致举业师教子畏子畏不违父防徳广尝语人此儿必成名殆难成家乎父殁子畏犹落落一日余谓曰子欲成先志当且事时业若必从己愿便可褫襴幞烧科防今徒籍名泮庐目不接其册子则取舍奈何子畏曰诺明年当大比吾试捐一年力为之若弗集一掷之耳即墐戸絶交往亦不觅时辈讲习取前所治毛氏诗与所谓四书者繙讨拟议只求合时义戊午试应天府録为第一人已未往会试时傍有郡富家子亦巳举于乡师慕子畏载与俱北既入试二塲后有仇富子者抨于朝言与主司有私并连子畏诏驰敕礼闱令主司不得阅此卷亟捕富子及子畏付诏狱逮主司出同讯于廷富子既承子畏不复辨与同罚黜掾于浙藩归而不往或劝少贬异时亦不失一命子畏大笑竟不行放浪形迹翩翩逺游扁舟独迈祝融匡庐天台武夷观海于东南浮洞庭彭蠡蹔归将复踏四方得疾久少瘉稍治旧绪其学务穷研造化蕴象数等究律歴求扬马虚邵氏声音之理而赞订之旁及风鸟壬遁太乙出入天人之间将为一家学未及成章而没其于应世文字歌诗不甚措意谓后世不取在是见我一斑而巳矣竒趣时发或寄于画下笔輙追唐宋名匠既复为人请乞烦杂不休遂亦不及精谛且已四方慕之无贵贱贫富日诣门求索文辞诗画子畏随应之而不必尽所至大率兴寄遐邈不以一时毁誉重轻为趋舍子畏临事果事多全大节即少不合不问故知者诚爱宝之若异玉珍具王文恪公最慎予可知之最深重不知者亦莫不歆其才望而媢疾者先后有之子畏粪土财货或饮其惠讳且矫乐其菑更下之石亦其得祸之由也桂近伐漆近割害隽戕特尘土物态亦何伤于子畏余伤子畏不以是气化英灵大畧数百嵗一发钟于人子畏得之一旦已矣此其痛宜如何置有过人之杰人不歆而更毁有髙世之才世不用而更摈此其寃宜如何己子畏为文或丽或澹或精或泛无常态不肯为锻炼功竒思常多而不尽用其诗初喜浓丽既又仿白氏务达情性而语终璀璨佳者多与古合尝乞梦仙游九鲤神梦惠之墨一担盖终以文业传焉唐氏世吴人居吴趋里子畏母邱氏以成化六年二月初四日生子畏嵗舍庚寅名之曰寅初字伯虎更子畏卒嘉靖癸未十二月二日得年五十四配徐继沈生一女许王氏国士履吉之子墓在横塘王家村子畏罹祸后归心佛氏自号六如取四句偈防治圃舍北桃花隖日放饮其中客来便共饮去不问醉便頽寝子重名申亦佳士称难弟兄也铭曰穆天门兮夕开纷吾乗兮归来睇桃夭兮故土回风冲兮兰玉摧不兠率兮犹徘徊星辰上下兮云雨漼椅桐轮囷兮稼无滞穟孔翠错璨兮金芝葳蕤碧丹渊涵兮人间望思
　　唐寅解元墓在横塘王家村
　　徐昌国墓志　　　　　　　王守仁
　　正徳辛未二月太学博士徐昌国卒年三十三士夫闻而哭之者皆曰乌乎是何促也或曰孔门七十子顔子最好学而其年独不永亦三十二而亡说者谓顔子最好学精力瘁焉夫顔虽既竭吾才然终日如愚不改其乐也此与世之谋声利苦心焦劳患得患失逐逐终其身耗劳其神气奚啻百倍而皆老死黄馘此何以辨哉天于美质何生之甚寡而坏之特速也夫鼪鼯以夜出凉风至而鸟逝岂非凡物之盛衰以时乎夫嘉苗难植而易槁芝荣不逾旬蔓草薙而益繁防枭蝮遍天下而麟凤之出间世一覩焉商周以降清淑日浇而浊秽薰积天地之气则有然矣于昌国何疑焉始昌国与李梦阳何景明数子友相与砥砺于辞章既殚力精思杰然有立矣一日讽道书若有所得叹曰敝精于无益而忘其躯之毙也可谓知乎巧词以希俗而捐其亲之遗也可谓仁乎于是习养生有道士自西南来昌国与语悦之遂防心虚与世澹泊自谓长生可必正徳庚午冬阳明王守仁至京师守仁故善数子而亦尝没溺于仙释昌国喜驰往省与论摄形化气之术当是时增城湛元明在坐与昌国言不协意沮去异时复来论如初守仁笑而不应因留宿曰吾受异人五金八石之秘服之冲举可得也子且谓何守仁复笑而不应乃曰吾隳黜昔防而防心髙塞兊敛华而灵秣是固斯亦去兢兢于世者逺矣而子犹余拒然何也守仁复笑而不应于是黙然者久之曰子以予为非耶抑又有所秘邪夫居有者不足以超无践器者非所以融道吾将去知故而宅于埃之表子其语我乎守仁曰谓吾为有秘道固无形也谓吾谓子非子未吾是也虽然试言之夫去有以超无无将奚超矣外器以融道道器为偶矣而固未尝超乎而固未尝融乎夫盈虚消息皆命也纎巨内外皆性也隠微寂灭皆心也存心知性顺夫命而巳矣而奚所趋舍于其间乎昌国首肯良久曰冲举有诸守仁曰尽鸢之性者可以冲于天矣尽鱼之性者可以泳于川矣曰然则有之曰尽人之性者可以知化育矣昌国俛而思蹶然而起曰命之矣吾且为萌甲吾且为流澌子其煦然属我以阳春哉数日复来谢曰道果在是而奚以外求吾不遇子几亡人矣然吾疾且作惧不足以致逺则何如守仁曰悸乎曰生寄也死归也何悸津津然既有志于斯已而不见者逾月忽有人来讣昌国逝矣王湛二子驰往哭尽哀因商其家事其长子伯虬言昌国垂殁整袵端坐托徐子容以后事子容泣昌国笑曰常事耳谓伯虬曰墓铭其请诸阳明气益微以指画伯虬掌作防防漠漠四字余遂不可辨而神志不乱呜呼吾未竟吾説以待昌国之及而昌国乃止于是吾则憾焉临没之托又可负之昌国名祯卿世姑苏人始举进士为大理评事不能其职于是以亲老求改便地为养当事者目为好异抑之巳而降为五经博士故虽为京官数年卒不获封其亲以为憾所着有谈艺録古今诗文若干首然皆非其至者昌国之学凡三变而卒乃有志于道墓在虎丘西麓铭曰
　　惜也昌国吾见其进未见其止早攻声辞中乃谢弃脱淖垢浊修形炼气守静致虚恍若有际道几朝闻遐夕先逝不足者命有余者志琢之未琢岂方顽砺隠埋山泽有虹其气后千百年曷考斯志
　　徐祯卿博士墓在虎丘西麓
　　彭寅甫墓志铭　　　　　　　文徴明
　　彭君寅甫以进士出知湖广之公安便道过家戒其家人曰吾行服官政义不得顾家慎无以家溷我遂单车至县县属荆南连江带湖民贫而俗陋君披抉道利悉意拊循稍以经术縁饰之诞章敷化朞年而治成然轨道自信不复以文法自拘一时文法吏咸憎疾之而君不顾也会枝江盗发一夕斩闗而入县故无兵仓卒不能拒盗遂执君詟之以刃不屈摉其橐空无一钱乃舍去曰是廉官也然帑藏所有烧刼略尽矣诏督捕定罪盗既得而贜镪无获法得不问而素疾君者从而媒孽之坐不戢盗镌一官左除广东徳庆州判官久之或言其非罪稍迁知广之新防新会即古之冈州负山阻海夷蜑襍居谿獠峒猺乗间时时窃发君至而隣境巳为贼据节镇大臣方事招来而夷性险谲不可扰驯稍急则降已复叛去势不可终弭始议用兵而贼皆蹻捷阻险乗高出没不常官军转战不前多所亡失无己取平民被诬者掠讯成狱付县杖杀之日以百数君既不义其所为多不承令又供需浩穰不忍剥敛以殉用是积忤上官欲求其罪罢之捃摭无所得乃以惰溺不胜任劾君而君亦倦逰矣既归杜门扫轨不与流俗竞相还往日发其所藏书披阅涵泳间为论著亦往往赋诗自悼然皆不以示人或时饮酒酣畅輙复理咏意凄然若不能自释者久之竟以疾不起呜呼悲哉君性质朗融而气复迈往少则勤苦自将能以志帅气既通诸经又贯综羣籍扬防探究得其隽腴发为文章驰特奔放顷刻数千言而辞防精诣若出铏链激卭蹈厉以古人自期下视曹耦莫有当其意者然数试不偶年四十始领乡荐继登上第于是人始望之谓庶有以达其志也而连宰二邑皆值俶扰方以排难折冲从事而刚方直致与物龃龉竟连蹇肮脏以死凡其所负卓越之才精深之学与夫名世经逺之图曾不得一试而世竟莫有知者呜呼岂不重可悲哉彭氏世以高资甲于里中君既仕显而先世田庐乃复加损其贞白之操有不可诬者而世之人顾以官簿不达议君乌乎君则何罪哉君讳昉字寅甫其先清江人高祖学一国初以尺籍徙苏州衞遂居苏之长洲曾祖仲英祖斌父至朴母某氏君生成化庚寅正月三日卒嘉靖七年戊子二月十又三日享年五十有九娶胡氏子男二人长年次科女一人适国子监生刘遗明年庚寅塟吴县龙池山既而墓为水所啮嘉靖癸卯某月某日改塟长洲县九都某字圩铭曰
　　气则竒亦昌于词而不利于施甫引而驰端厥绥中蹶以违吁嗟彭君其命之罹邪抑有盭于时邪
　　彭昉知县墓在长洲县
　　东川军民府通判王君墓志铭　文征明
　　余友王君涣文通判嘉兴府之三年改莅东川军民府东川在蜀省在乌橵之西本乌蛮閟畔部去京师万里夷獠杂居虽名列郡特遐方一聚落耳君起儒绅通侻夷易居官不修章程不能曲事上官深文苛礼有所不屑用是积忤当路顾其任未久又未尝一挂吏议乃以逋慢易置之实夺之事任而投之要荒之外也君叹曰吾诚不佞未尝罔天与人而得是逺徙岂其命邪虽然吾行且暮孱弱之身岂复堪此逺役遂卧不起未几竟以疾卒乌乎伤哉君正徳己卯以尚书领应天乡荐试礼部数不中卒业太学嘉靖庚寅以太学生释褐官嘉兴受任督赋尝一再摄县及转输网材皆能其职卒年五十有三嘉靖乙未七月廿又五日也君讳涣字涣文别号墨池子世为苏之长洲人曾大父存心大父以仁父讳铭母陈氏君生精悍颖敏少则励志彊学既选隶学官益事精进刺经推义不遗余力而博综羣籍咸绎而通之铸词发藻必皆不经人道语而含咀英华经史错出纬组烂然人读之刻深艰棘若出铏锻而君顷刻数百言操觚立就曾不经意而思致不穷其亦一时之竒隽矣尤工古赋得汉魏遗意诗宗白傅晚喜陆放翁范石湖然皆自出机杼不拘拘体裁而竒思奕奕始在庠序无所知名会部使者得其文竒之一时隠然喧动吴下当其时莫不伟视其人谓区区制举不足取也而君亦自负所有不肯碌碌但己厄于时命仅得一郡倅潦倒末秩卒困顿以死呜呼岂造物者有所靳耶抑有司之失耶君髙朗濶达而举止疎慢不事矜持出言无所顾借遇人无贵贱并狎视之其卒被中伤盖亦以此然其中实无厓异推诚投分简而有情内之族属外之里党朋从莫有间焉余友君三十年知君尤深及是塟其子遂以吴学生陈君晓所为状来乞铭君娶郁氏先卒子男四人庚壬巳戊女四人适沈大谟顾防范善政罗元素孙女一人葬以卒之后二年丁酉十一月廿有一日墓在武丘乡铭曰
　　维材孔良徳艺其章既骞用扬而弗利于行维坦有夷弗失其驰乃囏厥罹蹶疐而违而颠蹶以踦吁嗟乎其时兮其数之竒兮
　　王涣通判墓在武丘乡九都廿三图
　　郭子墓志铭　　　　　　　蔡羽
　　郭子讳邵字汉才世为苏之长洲人入国朝族始大号车坊郭氏六世祖彦珍三传至用行用行生汝文汝文生谨仪谨仪生郭子邵母张孺人为云南按察使虚庵公女彦珍号恵宁以善行高于鄊乡人徳之称曰惠宁长者汝文号防庵有操行敦修礼文益开厥家以子贵封太常寺典簿谨仪由乡进士授南京太常寺典簿加文林郎声称籍甚方拟大用在任三年遽引退陞鸿胪寺丞致仕人叹其高郭子之生敏而嗜学自防不为嬉戯父之官太常也以郭子从时始数龄已有识度父知其不凡令遍从文章钜公用是器日益充归逰郡庠郡弟子咸推之御史院试輙居一等与太原王宠齐名意髙第不足取然亦累蹶塲屋郭子则益励厥志以古人自期迨徳业有成浑然不见圭角然其中灿如也时衡山文徴仲济阳蔡羽年皆倍郭子爱其早成与为忘年交嘉靖壬午秋试复下第遂病不起以其年十月十六日卒以郭之絫徳鸿胪公之不尽厥用郭子克读其家书治二经文为时式由是以显厥家夀且有后岂足多哉顾皆无之浅薄者出輙第泽未厚者顾禄且夀由此观之天果靳于善人否耶郭子笃伦理防庵之丧尝佐鸿胪公治之敛塟合礼及嫁女弟所以代父母经画者亦允内外之情平居语不妄发遇事出一言足以断可谓沉毅明慧之士配徐氏为天平山徐守耕之女无出卒之日以从兄受益之子为后名曰绪郭子生于治壬子十月廿一日距卒三十一年鸿胪择以卒之嵗十二月十二日葬吴县至徳乡博士坞先茔侧委铭焉陈子道通为状受状叙之铭曰
　　孰俾尔完孰钟尔全谓天匪厚于人不然指取功名赫兴厥宗中道则偾胡弗竟从跖顾宜延顔顾宜折谓适其婴何昭何灭于乎古今旦夕孰为不朽念彼哲人瞻彼灵阜有烈耿光上映箕首
　　郭邵秀才墓在吴县至徳乡博士坞
　　王履吉墓志铭　　　　　　　文征明
　　呜呼悲哉王君己矣不可作矣君文学艺能卓然名家而出其绪余为明经试策宏博竒丽独得肯綮御史按试輙褎然举首一时声称籍甚隠然为三吴之望三呉之士知君者咸以高科属之具真知者谓能肆情词艺非直经生而已然皆非君之极致也乃君之志直欲轶古人而逾之盖非通古今周一世不足以充其所受也是可以一时一郡论哉君资性颖异将以勤诚于书无所不窥而尤详于羣经手写经书皆一再过为文非迁固不学诗必盛唐见诸论撰咸有法程余年视君二纪而长君自丱角即与余逰无时日不见见輙有所着日异而月不同盖浩乎未见其止也而岂意遽疾而死也呜呼惜哉君正徳初与其兄履约并以儁造选隶学官嫓声俪迹翘然竞爽既而履约举应天乡试寻举进士而君毎试辄斥以年资贡礼部卒业太学又试又輙斥盖自正徳庚午至嘉靖辛卯凡八试试輙斥而名日益起从游者日众得其指授往往去取髙科登显仕而君竟不售而死呜呼岂不有命哉君高朗明洁砥节而履方一切时世声利之事有所不屑猥俗之言未尝出口风仪玉立举止轩揭然其心毎抑下虽声称振叠而醖借自将对人未始言学盖不欲以所能尚人故人亦乐亲附之性恶喧嚣不乐居防井少学于蔡羽先生居洞庭三年既而读书石湖之上二十年非嵗时省侍不数数入城遇佳山水輙忻然忘去或时偃息于长林丰草间含醺赋诗倚席而歌邈然有千载之思迹其所为岂碌碌寻常之士哉是其志之所存必有出于语言文字之上者曽不得少见于世而仅仅以文传而其所传又出于文塲困踬之余雅非其至者呜呼岂不重可惜哉君孝友天至居常能愉悦其亲而顺之于道与兄履约少同笔研食息起居未尝少离既各授室而聨裀共食视室处之时恒倍君卒时履约方官京师及是以都御史出镇郧阳便道过家以某年月日塟君于某乡某原俾征明为文君讳宠字履仁后字履吉别号雅宜山人父贞以履约贵封中宪大夫太常寺少卿母朱氏继母顾氏赠封皆恭人君生治甲寅十一月八日卒嘉靖癸己四月三十日享年四十嵗娶徐氏子男一人子阳太学生铭曰
　　维慧而明亦艺而贞胡不溃于成而卒困以衡吁嗟乎其名
　　王宠太学之墓在武丘乡某原
　　张太学子饶墓志铭　　　　蔡羽
　　苏郡东城张氏之盛四世矣景旸翁为菊泉封君父富而好逰逰于燕山时诸雄贾角立法书图刻名器珍玩狼籍大都者持入诸贾人家不省景旸具精鉴善甲乙之故张氏世擅博古多文之誉景旸三子菊泉居仲赏鉴视景旸子孙因是薰炙品藻致情焉夫人情莫不各有钟不能于经书图玩诸无赖将靡不至人皆曰张氏遗善并是以遗何如哉菊泉五子获交者子京子侯子饶子京为吏廉能累官至光禄署正菊泉所由受封者也子饶名淛太学生以履行雅素受知于前后大司成其逰太学也为嘉靖戊子间时分宜介谿严公大整学规积分考行升舍子饶以行得上舍未几汝南林公四明呉公咸申前法子饶连以行最居上列故诸公喜之召置左右亲为解疑惑造就之意不浅辛卯选试顺天不第同逰重之然巳瘁于学至矣巳輙告归省初子饶在本郡学人已多其雅尚师事今太学汤先生子重交逰予辈故文太史王履约履吉比予咸获造其馆诸往返无他俗谈请其图刻寳玩过目輙生古气见古人精思前代制作坐輙移时日间陈佳章笔札请题识故友人从张氏往返若入一古藏因于淛也生于治乙未八月十二日卒于嘉靖癸巳八月十三日年三十五母吴氏孺人菊泉嫡配同日封自光禄至子饶为一母先娶许氏有贤名先卒继娶陆氏生二女卒之日菊泉命子侯之子贤为之后名曰公椿公椿聘熊氏女许陈与立次女许石坊子饶性敦孝吴孺人苦多疾疾则子饶侍药不暂离侧又善开母怀故孺人屡病濒于危竟享高寿处兄弟咸笃友谊能书亦长于歌诗归省日别购一区宅因厥园池辅以楼馆曰庶可以奉二亲茍遂吾养吾志毕矣未究而卒卒之三载光禄君居母艰其冬大营葬与子侯协卜随太孺人同日举丧盖十二月廿一日合前室许氏之宫也先期光禄以书投南翰曰弟淛生尝辱诸公教亦尝用力其间若槩冺不传恐向上者无以劝诸公辱教亦空言矣汴怜其不瞑目也敢以志渎展其状则汤先生所为也因叹曰父兄师友父兄之言岂无故哉为志而铭之铭曰
　　好修防防跻于侪辈宜尔家庭孝子弟弟舍选羣公克念克类师与厥进友尚厥志肯构肯堂迄我养事为网不臧报或不至回凋跖荣天道奚昧兄哉光禄遗书哽嗟野有简青不背于师不间于家无忝厥生没有荣加勿感下泉石言告遐
　　张淛子饶墓在五峰山博士坞
　　明故资善大夫都察院右都御史致仕盛公墓
　　志铭　　　　　　　　　　文征明
　　嘉靖十四年乙未九月十有三日前都察院右都御史吴郡盛公以疾卒于家讣闻诏下有司俾营塟事赐谕祭者再公仕治正徳间以刚毅廉循着中外盖自弱冠筮仕郎曹即能抗捍权要得罪贬斥一再下制狱皆濒于死赖朝廷仁明得不终弃再踬再奋卒至大官凡所临涖輙着茂绩振风纪而轨法绪正益厉不贬以故﨑岖辗转多所抵冒而丰功盛烈往往败于垂成卒坐废以死一时舆论于公有遗望焉呜呼惜哉公讳应期字斯征别号值庵裔出宋文肃公度由余杭徙汴再徙苏之吴江今居郡城歴元至国朝衣冠不乏高祖啓东以儒医际遇文皇为太医院御医特被龙眷曾祖佖不仕祖昕父瓘俱以公贵赠通议大夫都察院右副都御史祖妣朱妣胡继妣苏俱赠淑人公以治癸丑进士释褐拜都水司主事奉使涖济宁诸闸节适限列啓闭有时公私舟皆以叙进官舟或挟私货輙没入之道路恐恐相戒莫敢犯而中官大不便之时大珰李广方贵幸用事相与流议中伤既不得间则以阻格荐新为大不敬逮公抵罪镌八阶谪受安宁驿丞安宁隶云南荒逺非人所居久之稍起为禄丰知县禄丰古之禄琫乌僰蛮所居剽悍梗化前政往往寇贼待之公不鄙其民诞章敷化纳之仁轨民用归集而盗亦敉宁风声所被洽于隣壤寻陞四川顺庆府通判受任督赋输将摧会咸有法程而钩稽宿蠧民莫能谩民嵗转输松潘往往破产不足更费公审情道利番休而节适之事节而民不病丁父忧解官道陞武昌府同知正徳已己服除改长沙专理精籍秉公轨法不事钩摭而弊为之清郡中王府官校及衞所饷给多为奸吏侵牟官军坐困或出怨言防公摄郡程督吏胥稽其出纳参合分剂得其利弊所在遂推行之上下给足而郡以无扰俄陞云南按察使佥事歴按金沧洱海诸道擿伏省微所部职办其属景东诸郡皆土官世袭枭獍桀敖王法有所不治公皆以正临之莫不偃帖向化知府陶某父子雠怨而奸人实构其间公探得其情缚奸人寘之法晓陶以义俾父子如初武定知府凤英死其妻摄郡所为多不法而其子朝鸣尤阴狡渫恶椎剽圉夺民甚苦之朝廷下所司究按咸惮公不敢行公方入贺万寿当道议留公公得留疾驰就按之出凤不意母子震慴伏谒输情公因簿责其党穷竟抵罪悉还所夺于民时凤氏方盛公虑其后必为患请降凤秩设流官制之奏上朝廷重于改更事格不行凤后卒叛如公言时镇守太监梁裕骄蹇侈汰渔取无厌公随事裁抑不令得肆省内诸银矿嵗有常课裕擅为己有朘剥苛急民不堪命或縁是贼杀啓衅公议建封禁以絶祸源实抑裕而夺之利也故裕衔之时御史张璞副使晁必登与公协心制裕裕因并奏三人诬以他事悉逮下制狱鞠讯惨毒张竟考死狱中公益不挠诸大臣言官交章论救会乾清宫灾遂得贳赧前是公巳进本司副使复任未几遂陞河南按察使策惰警顽风采益振太监孙清欲揽事权擅理民讼民或乗借为奸利公面数之正言直气无所回婉孙不能堪欲遂讦公以事公不为讐而孙卒亦莫之能为也丙子陞山东右布政使故事右辖多循黙逺权公展采错事无所避逊时僚长持重务存大体事或濡滞而公披决敏利案无留牍所兴革绪正皆利病切急身名所系不可已者故虽嫌于侵权有所不顾戊寅陞陜西左布政使时镇守太监廖銮阴贼强御恃有内援纵横省中诸弟侄席宠翼奸赃贿狼籍动以上供为言有司脇息莫敢问公至首执其左右尤无良者用法剪除之一切横敛皆格不行又不随众加礼廖滋不悦思有以中伤之先是有防督造织罽其费钜万廖以檄公取直檄文严峻实以尝公欲因是激之用为公罪公得檄即闭戸发籍按得所支数巳逾数万明日诣廖廖方盛气以待公徐出数示之因问更费如此计所造有赢今皆安在愿以上闻廖出不意内愒不能对惶恐跽谢乃已及上西巡驾次榆林士马滃集蹂躏纷逯人情汹汹而公处之裕如供顿首需取具呼吸间民不加赋境不知扰而事罔不集一时扈从诸珰若诸嬖幸气熖薰灼自镇巡而下重足屏气莫敢与抗公先声所被既有以詟之而临事整暇足以坐镇物情憸人小夫望而知敬一切非分之礼无艺之求消沮殆尽终竟弥缝无少疏脱同事诸公莫不佩叹以为难虽上亦知之明年己卯四川缺巡抚遂用为都察院右副都御史巡抚其地蜀去朝廷万里夷獠襍居负险易动公练兵饬甲随时疏捕不少怠纵六畨招讨杨文林数出兵攻围城邑防刘吏民而流民谢文义亦纠僰夷为乱皆以次戡定捷闻玺书褒嘉锡以银币时朝多秕政权幸纵横诛求切蹙而蜀尤甚公纠检绪正首事限列而绳之以法法外科覈一切放罢西南数千里为之肃然庚辰丁继母忧辛巳会今上登极以疾乞休不允壬午服阕被命起抚江西适遭逆濠倡乱之后疮痍未复加以饥虚所在寇盗充斥而彭蠡为吴楚交会之后盗出没其中阻险剽刦而渔舟为之向导公调遣官兵团军捶扼并籍羣渔为伍使互相觉察盗不自容一时并散于是平徭省敛疏免襍调缗钱摠数十万而请留以济民者亦不下数万檄省臣分地赈恤躬自督率极意抚循民用苏息而嵗亦比登属南京诸郡阻饥首输米七十四万石银二十万两以济而奉诏积谷备荒亦百余万石有诏嘉奬者再寻被玺书陞兵部侍郎兼都察院右佥都御史摠督两广军务时岭南更数政不治兵疲财匮号令堕地土酋玩狎不知禀畏而夷獠誖谩时时窃发公至陈兵大阅料简钩摭一时逋荡以次复伍乃饬廥积谨烽燧缮治干橹部署诸将俾各守要害纪律严明精采焕发于是诸夷稍稍知惧而边徼有恃矣归善剧贼李文积据桃子园为乱公檄守巡发兵捕斩生擒文积及其党李万全等斩首一千一百三十级俘获男妇四百余人土官刘召诱执兵官据思恩府以叛即调遣民兵分隶将官授以方畧而躬率守巡诸臣继之进攻岜梅诸寨摧锋冲击大破羣酋斩首一千九十七级俘获男妇五百余人召被鎗火死余党悉平田州土官岑猛怀谖忮狠恃其险逺将为不靖畜聚累年及是数出烧刦州县事闻下公经画公会巡按及三司守臣防审筹画咸谓此积嵗逋诛不问益炽而一方之民不容不拯于是上疏具陈方畧大率诛首恶而贷脇从兵部覆议从之事下而公巳得防改官矣先是公稽校尺籍得摠兵太监二府脱卒甚侈既勒归伍而深抑其官属不令暴横又檄下两省及湖广诸路凡所调遣悉自幕府闗决于是二府禁不得肆大兴谗构欲以罪去公当道者为之调停遂除工部侍郎提督易州山厰寔夺之权而置之散地防言官复有论列公遂引咎乞归得防致仕嘉靖四年乙酉也丁亥河决徐沛漕渠淤塞濬治久弗即功有诏集廷臣议举可以治水者佥以公名上遂锡玺书起公于家即拜都察院右都御史提督南北直隶山东河南等处河道时尚书李承勋胡世宁皆建议欲于昭阳湖东别开漕渠而少卿黄绾詹事霍韬各陈便宜并下公省详公与郎中柯维熊员外郎土大化防议刘淑相亲往相度延访父老既知利害所在乃上疏言黄河之患古今则然而中原平衍无洞庭彭蠡以为之滙故迁徙不常为患特甚而其性避高就下非多为之委以杀其流未可力胜也治以前河下潼闗即分三大支二支俱出汴城之东南行由泗经淮入海其一支出汴城之北东行至兖分二小支一出沛之飞云桥一出徐之小浮桥俱入运河经下邳州会淮入海正徳以来汴南二支湮塞并入汴北一支于是全河东下至于徐沛俱入运河自此汴河无患而徐与丰沛适当其冲近年河渐北徙小浮桥亦已湮塞曹单城武诸县及杨家梁诸口奔溃四出径趋沛县漕河横流出于昭阳湖之东泥沙壅遏势缓则停遇坎则滞致淤运道今非改凿新河不可葢上流不杀则决口不可塞长隄不可筑而河防不可成河防不成则淤不可濬而故道不可复此今之漕河所以不容不改也廷议是之诏以春和兴役公先命郎中等官分治旧河使通漕舟而坚筑隄岸以障黄河之冲别濬赵皮寨孙家渡诸处以杀上流之势于是简属吏之贤有才者以任新河之役躬履其地量地授工分程布役时其食作工其劝惩聨络相维统摄有叙甫四阅月工完十九旦夕告成而谗言遽兴有防罢役而公去国矣时诸老大臣争言其枉而戸部尚书邹文盛刑部尚书胡世宁言之尤力盖斯役之罢起于一二同事之人以细故更相责望坐失事几故当时公论如此公家居七年更赦复职致仕既而大臣言官相继论荐海内士大夫方冀其复用而遽疾不起呜呼惜哉公为人修正彊执遇事直前不为利害回折奉公忧国之念寤寐不忘体貌严重进止有恒居家整肃如临官府而与賔客谈笑雍然有情待诸弟妹甥妷有恩族人孤嫠有给婚丧患难有助于伦谊甚笃也生成化甲午八月廿有一日享年六十有二娶沈氏继顾氏俱赠淑人子男二人长之材郡学生娶王氏次之荣娶王氏继沈氏女一人适前工科给事中陆粲孙男六人茂勲郡学生茂煕茂廉茂焘茂然孙女一人许适吴治以卒之又明年丁酉十二月十六日塟吴县横山感慈坞征明晚辱公游知公为详及是塟公子以治命属铭不可辞铭曰桓桓盛宗立氏以国孰其征之曰有成伯有显者吉在汉则良曰苞孝章奕世其扬别籍于杭爰有文肃其家声不忝维谷有展中丞徳言则继于千斯年有衍弗替衍之维何道则有光行则有方政业其章履贞用严侃言维直歴险以夷维正而克我循维良我武维扬岂不有庸谗言孔伤彼谗则伤我行维烈道有险夷不易其辙亶其有驰乃端厥绥或失之毗而名匪亏有展中丞维吴之淑岂不云亡公其莫赎
　　盛氏先茔之碑　　　　　　　王鏊
　　盛故余杭闻家然自宋丞相文肃公始大其徙吴中则自判平江府君讳岫始其葬黄山自寓翁府君始黄山在吴县西南数里而近望之隠然如舟葢吴山之小者而山水环合草木郁然青乌家谓其秀当有所属而盛氏墓在其防隅寓翁曾孙俌言于鏊曰先墓在吴中者凡九而黄山岿焉独存水木本源之义在焉何可忘也盖自元季兵兴所谓凡九者多芜没而莫寻则无表识故也先大夫盖尝恨之他日世益逺人益众族益散则又安能保斯之不芜没也乎俌用是愳爰用增莳松栢立享台树华表大书盛氏之阡示后人以不忘也唯执事赐之言以昭世徳以诏来裔于无穷使盛之子孙继继承承永有征焉孝敬其无衰乎予惟盛氏在吴中占科第登仕籍者絫絫有焉其余又各以医名家通籍于朝官于乡累世而不絶也何其逺哉信其先之积累深且长乎固不独青乌家所谓山水之秀而山水之秀亦或不可诬水木本源之义则自不可忘也予故为着之盖营域之延袤凡若干亩中为缭垣垣之正中为俌曾祖寓翁讳似祖府君之兆其西为伯祖讳贤府君之兆又西为伯考讳宣伯府君之兆其东为祖考讳棣府君之兆又东为御医讳寅府君之兆又东为太医院士讳俨暨医学正科讳侃府君之兆高祖讳宗仁高伯祖讳忠二兆迁自齐门今在垣之外北上诸殇穴在垣之外东西坡下其西南隅为翰林待诏李先生贞臣之兆先生扬州人寓翁故人也老于吴中无所归遂以塟焉春秋祔享之其诸世系行歴刻之碑阴
　　盛应期都宪治中进士歴官四川江西廵抚两广总督终直河道有政绩载文征明墓志墓在吴县横山感慈坞其王鏊盛氏先茔碑乃在其黄山祖墓上附载于此
　　太子少保资善大夫南京吏部尚书致仕赠太子太保諡文端吴公神道碑　　罗钦顺
　　嘉靖二十一年二月壬子太子少保南京吏部尚书致仕吴公卒于里第之正寝讣闻诏赠太子太保赐諡文端遣官谕祭者四命礼部员外郎王楠防塟事其孤子孝遂以是年十月壬寅塟公吴县阳山之原事既毕将树碑隧道以余为公知巳伻来谒文余实知公虽年老力衰短于扬厉然于谊不得辞也公讳一鹏字南夫号白楼世居苏之长洲山塘里曾祖敬祖琮考行俱隠徳不仕以公贵祖赠南京太常卿祖妣周氏赠淑人考封翰林编修累赠太子少保南京吏部尚书妣司氏继赵氏俱累赠夫人公天资秀颖年十六七即慕为古文词成化丙午以郡庠生中乡试治癸丑登进士第改翰林庶吉士乙卯擢编修预修大明会典大臣有遭谗去位者疏请留之以全国体人知其有匡时之志焉丁父忧服除仍旧职预纂资治通鉴揽要及修玉牒正徳丁卯陞侍讲寻兼经筵官同修孝宗实録成例当进秩时逆瑾窃柄公与诸同官见之无加礼瑾衔之因矫诏以扩充政事为名凡与纂修者多改官部属公去为南京刑部广东司员外郎明年陞南京礼部祠祭司郎中瑾即伏诛诏还旧职寻陞南京学士癸酉南京国子缺祭酒以公补之乙亥陞南京太常卿丁继母忧去位嘉靖改元始入为礼部右侍郎寻转左奉使安陆改题献皇帝神主迎致京师事竣有白金文绮之赉以内阁荐兼翰林学士掌詹事府事专管诰敕充武宗实録副摠裁乙酉实録成进礼部尚书赐赉尤腆其年冬乞假展墓诏给驿以行丙戌还朝时江南亢旱江北大水公具状以闻请蠲租发廪以济民艰复请疏导江流以便粮运上嘉纳之下其事于戸工二部诏举堪任内阁者佥以公名上争进者忌之或谓公可无援乎公笑谢之曰嫠妇老而变节亦可丑也俄被防出理部事居数月复改掌南铨加太子少保辞加官不允遂行再逾年恳乞休致时年盖七十矣前此乞休者数四皆被温防慰留至是始得请重有褒谕仍命有司月给廪米三石嵗给舆夫四名盖异数也公在翰林累与纂修恒极精审三充会试同考官一主顺天乡试所得多知名士毎进讲义必稽古而音吐洪亮足以发之在南都累年未尝以留滞为意师范严整享祀精洁率于前政有光间值雷变尝陈修徳穰灾之道今上初即位进説尤详要在开悟圣心为宗社生民无穷计也在礼部与尚书汪公协心秉正上欲为献皇帝建室大内汪公执不可既去而公摄篆乃会议于廷援古证今词气侃侃然上意已有主议竟不合公因自劾求去上亦不聴佥事陈洸冒旧衔入疏假大礼以希宠公劾其无耻干进请罢黜之洸竟得罪而去出自东阁桂文襄方为侍郎遇事时有异同亦不能夺公所守嵗贡生就教职者奏乞仍与乡试公议奏以为可许上从之遂着为令在南铨务持大体品藻人物毎留意焉既归首建崇正书院乡人子弟来学者无弗受仍割田百畆赡之其傍为真趣园亭馆山池清邃幽雅公既有以自适而子孝逺居官次恒思之不寘既而得请归养所以曲致公之乐者率在斯园髙人韵士往来不絶也然公尤以表章先贤风厉风俗为事尝言于有司即尹和靖先生三畏斋遗址作三贤书院并祝安定胡公文正范公陆宣公墓在齐门外颇为居民所侵亦复其故蠡口陈孝子兴立祠圯率众修葺并海虞周孝子容祠之故刘丞干遗爱在民为葺其衣冠之藏而立门署牓以从民志民间耳目为之一新其前后义举尤多惠利所及盖不止于亲故乡邻而巳公生天顺庚辰十一月二十九日享年八十有三盖家居十有四年而卒平素笃于事亲居防有礼于故旧有始终之义与物无竞虽间遭排抑处之裕如口未尝道人过恶而妍媸高下中自了了和厚之气盎然可掬望之知为吉人君子也为文效欧阳子平正丰润诗宗盛唐有风骨耐咀嚼字亦清劲原配宣氏继姚氏薛氏宣姚皆累赠淑人二男子子忠早夭次即子孝勤学善属文尝充庶吉士之选既皆中罢循次外补以南京吏部主事归养于家四女子皆有归孙男五人尚朴荫国子生尚俭郡庠生尚黙尚逊尚洁女五人其行状甚详乃公里姻光禄卿王君履约所述碑葢不能尽载也铭曰仰止苏山其高曷称魁杰嗣兴于斯为盛文定文端矧惟同性厚徳清文前辉后映官高望着彼此一时或安于近同志相维或暌而逺谁实间之密云不雨有识嗟咨允懿文端轮辕信美载北载南徐驱直指归以义荣优游故里亦既有年而又有子寛乐令终实多受祉惟皇念旧防典加隆续之生气慰及臣工穹碑在望有岿其封我铭曷以惟徳之恭贻孙有裕流闻无穷
　　吴一鹏尚书墓在阳山吏部尚书泰和罗公钦顺为撰神道碑
　　明礼曹郎杨君自撰生圹碑　　杨循吉
　　堪舆上下元化处中是生万物予得为人其所居距大海十舍许盖宇内东南之陋夫也今则素飱于世八十有五年行将奄归宅返乎太初相彼庐右有丘焉我之永归庶几在是恐一旦先朝露无人纪述乃自为文琢石而镌之君姓杨氏名循吉字君谦于望农郡周宣王子杨侯之后汉太尉震之逺裔也唐丞相绾清徳着闻宋学士亿文辞盖世至于国朝三内阁文贞敏定名彰华夏门阀盛矣君世家昆山元末云扰来居吴城西市坊高祖子中性忠勇防名霸府战死妣陶守节居洪武中选为内庭姥姥供执事末年放归今先茔首穴配塟衣冠者是巳陶生子五人曾祖考居长以富民填实京师供亿有年仲氏商闽尤富防屋跨里叔亦眉夀从居同称淑士最防二季由母故得官御用少监及神乐观提防虽非显融亦不下贱考府君封承徳郎母刘封安人安人之兄擢解元于正统间官至三品杨业□自此始君少习易弱冠登科又七年宪祖御天成化甲辰科幸叨黄牓擢拜仪曹为京官末职幞简青袍入参朔望人生之极荣治初逮事孝庙时五王册封备员执事获从堂官拜华盖殿得觐龙顔事竣赐宴直房并赏罗绮福薄命蹇痞癖内攻日食米止三合恐旷职致尤上奏乞换校官不果遂乞归防恩准放次年貤封典下郡诸侯具彩舆迎赐二亲兼报劬劳之万一矣自惟受官无补己未嵗清宁宫灾下诏求直言不揣应诏上疏复请建文君尊号以礼文事分所当言用是塞责帝衷欲允大宗伯以事体重大弗敢覆存为文案传闻収入太史氏未知然不既而谨厚大臣逺贻如瓶之戒一向守黙性偶好书结庐天峰院折松枝为筹课麟葩经稍通章句傍涉子史百家又及千卷时或归省从郡使君游或为文章吐言亦未名家正徳初严慈既殁寝苫先陇倾资修筑靡千金既毕大事毎嵗率持斋诵经一百日不出以报如此十三年庚辰嵗武宗在南都防呼试乐府三次扈驾凡九易蓂荚告归是冬复取如京墓辞赴命嵗斋不废明年夏南归别业筑室支硎山下修葺旧闻名云峰广要检书既多稍谙典故然以笔研度日不作生业有负郭田百亩悉卖不存如此又十年皇上龙飞十五年田野间乐闻盛事时则恭逢九庙肇兴上颂文一篇防颁史馆薄表葵藿之敬谅无补益也外华阳求嗣斋仪十卷同进亦防嘉纳金枝应祷庆洽普天而有日精射稿之祥屡见于室竒哉山农共覩非敢妄道是年冬自山西还归故乡埋头隠伏终日维与古圣贤相对轮蹄絶迹亦不尤人自是年益老耳聩目昏龙钟强步起拜必俟扶自知去死不逺昔李白一子逺逰不归不幸类之君配赵生子二一从北上久遨于外未归一丧京口舟中今停柩在殡所庶生二尚防颇赖应门不得学书无绍焉有坟自筑前谿后城亦足偃卧文集方斟酌未成书三四种有完有未完愧无寸长不欲劳他人之笔所贵以自述为不诬故撰其碑云尔诛曰
　　上古人淳夀常百许今兹耋年乆寄逆旅归休何时宜有告语凡人之生口体为主如何到予无一克举彼炫文绣浣衣我处彼富仓箱我乏朝黍静言思之毋乃自取有官不作身日卑无财可悦亲益离古之高行岂汝能追弗防其享但招寒饥原宪长贫李广数竒命也柰何莫为而为抑别有道非时所知景公千驷民称伯夷念昔辞官尝虞早萎岂意还存雪鬓霜髭一夀侥幸他从缺遗人之墓也期千百年我则不必其然亦不必其不然掩骸之后悉付于天畊犁表树皆非己专常存不化惟有神仙广成千嵗亦随云烟不化还孳日增万千宇宙虽大莫能充填三山六水一分之田谷少人多将何具饘乃生变化阴阳互迁前除后续世以相沿大钧制则不足深怜古多达士裸塟未防从容自祭靖节为贤有书方编有文未镌无非糟粕不喜流传且夫生也忧死则否逺耻辱平仇讐万苦千辛一笔都勾以还造物与鸿蒙逰锡汝长眠草绿仍秋所以佚我惟此乐邱自古有死圣谟垂休曾啓手足完躯是谋老佛徒夸忉利瀛洲纒绵不了又起一头大哉简要儒家者流时未委顺至死弥修举此玉符更不他求重负国恩涓埃靡酬亦负罔极自同蜉蝣乌乎伤哉嗟斯人之在世无一日得志遭谗履厄人则遐弃夫亦何愆坐不富贵终当举手永谢尘世陈辞既举请刻以记过者来观莫厌辞费
　　公生天顺戊寅十一月五日卒嘉靖丙午七月二日享年八十有九卒之年十二月十九日葬吴县至徳乡碣字圩之新阡
　　杨氏修墓记　　　　　　　朱存理
　　杨氏墓在吴县十一都雁荡村某字圩杨氏先徳卿府君由昆山徙郡中入洪武初以富民久居京师归营塟地仅四亩卒塟焉子某府君孙某府君咸祔尝有过其地者曰后其有文而显哉迨封承徳府君始拓之积劵凡四十纸为地通二十亩有竒正徳戊辰承徳洎刘夫人以高年相继夀终子礼部主事循吉丧次中日走墓所经营塟事以旧土稍下高之四尺五寸许躬操量度殚心毕力有司遣人助之役悉谢却厥制前立石坊二环帀垣墙坊前有池临池有屋池之阳将规以树植而未遑也明年己酉闰九月朢日合塟承徳夫妇于斯自公卿大夫而下逺近会塟者千人既塟礼部君益葺治不懈谓前制未称访于堪舆家数人厥议弗协顷易隣庐半区倍其值而返其材遂更剏之向东有扉逶迤径自左坊歴祖茔至考妣冢冢前隆阜植桧覆亭明堂中中设香灯几案摘封诰中语扁曰乐善慈惠旁构屋三楹塑高曾祖徳卿府君而下三像于左考妣像于右像之设尊所出着有功也若池之广袤减昔十之几树植加焉撤去池后屋凿堑三围环植蒲柳墓之背积土为崇丘旁筑金星二其平地垦土处开置田五亩兼供税事别建蓼莪亭以为宗人享馂所规模宏博于制弗越杨氏之墓于是乎大备矣窃怪吴中士大夫家牵于风水之説往往弃祖茔不惮数十里以求山地思为子孙利益亦惑矣夫祖宗之心其为后人计于吾岂异哉独君不混流俗一意先墓而加治焉且其墓去家半里而近朝暮谒拜无防樵牧其为利不既多乎君之识见则过人逺矣余受知于君谓不可无述爰为详书创制嵗月以励其后昆俾毋怠焉
　　秋崖圹志　　　　　　　　朱纨
　　此苏长洲第一都之原邑人朱纨归藏之地枕先茔趾射渎狮山导其前阳山浒墅拥其后都防通津经其左虎丘峙焉纨字子纯别号秋厓生于治甲寅九月朔时父圭庵府君以景宁教谕遭诬罢归之二载嫡兄衣作乱出走下邳之二月也生母太宜人施坐蓐中毒不死三日保纨就邑禁仲兄冠夺哺者信宿赖伯父孟辉伯兄清争回冠复遏太宜人饷赖巾网糊口不死居百有十日弛禁百死之身太宜人以百死全之孩提识趋髫龀经史得于府君谆严太宜人左右以底于成内难嵗作歴涉艰险皆口不可言者正徳庚午入郡庠壬申遭嫡母马宜人丧乙亥遭府君丧服阕己卯领乡荐庚辰会举辛亡对大廷赐进士出身观工部政乞差归省天曹惩其初预列外选嘉靖壬午除知景州癸未改开州三年考绩进阶奉直大夫赐诰命丁亥陞南刑部员外郎司浙江巳丑陞郎中改南兵部司职方庚寅改南吏部司考功三年考绩进阶奉议大夫壬辰陞江西布政司右防议甲午入贺不承当轴治第之委陞四川按察司副使整饬威茂兵备实窜之也丙申平沟深诸贼部院上其功赐白金三彩币三丁酉遭太宜人丧寻陞贵州左防政不拜服阕辛丑补山东左防政癸卯陞云南按察使甲辰陞山东右布政使乙己陞广东左布政司时封川奏捷附名荐章赐白金一丙午提调乡试将入觐过家遭人伦之变父子几不免陞都察院右副都御史奉敕巡抚南赣汀漳等处地方提督军务丁未改浙江巡抚兼福建海道提督军务时以海冦猖獗创建此官而禁奸除冦势利家所深害怠与忌者乗之十月入漳州平同安山寇按闽者信谗追论前任之遗得以功赎平生辱荐二十一章至是始一被论然同安非前任所辖也十二月拜敕歴阅海防请以重典刑乱赐军令旗牌八戊申三月至宁波抚海岛倭夷六百余人入城悉受约束四月袭破双屿贼巢五月宁波诈传诏防教夷作乱以杀巡抚为辞于时驻定海以镇羣棼渡炎海入双屿以定不拔之基计贼失其巢往来外洋者一千二百九十余艘上下连战皆捷六月闽人周亮奏革巡抚既而漳囚逸入于海大担屿大步门大江诸警绎骚时疾甚呻吟规画无败绩九月兵部录双屿之功奏旌之赐白金一彩币一十月拜敕改命巡视遂舆疾督兵追贼下温盘南麂诸洋十二月大捷处州矿贼起衢州告急亦平之时经年建白多见阻挠仕途怨讟盈耳闽人林懋和倡狡夷觇我之说命下遣还业就约束者宁波赵文华啗以南京侍郎胁以身后之祸説以市舶之利与屠侨屠大山内外交煽尤力乃连疏请骸骨申辨蹇蹇已酉自温进驻福宁漳海大捷擒佛郎机名王及黑白诸畨喇哒诸贼甚众度其必变乃传令军前执讯斩其渠魁安其反侧先后以闻浙闽悉定五月得请生还困卧萧寺屠侨嗾御史陈九徳论以残横专擅众欲杀之赖圣明在上姑褫职候勘羣非大来窃自叹一介书生叨冒至此静思称塞不过数事在开州恤里甲均戸役在职方革协守之横在江西定安福均粮之籍剖东乡安仁割图之讼在威茂平畨寨处边饷在山东夺守涉之议在广东在赣州平政刮垢而巳然未如今日之自慊也人情如此果贵耳邪遂力疾取所集甓余各卷刋定之着孤臣孽子之槩作俟命辞曰纠邪定乱不负天子功成身退不负君子吉防祸福命而巳矣命如之何丹心青史一家非之一国非之人孰无死维成吾是治后事嘱诸子以登第三十年府君未霑一命之荣不华送死不讣不受吊不祈碑铭配徐氏封宜人子男六贞元郡庠生贞介贞则贞固贞孚贞训邑庠生女一适盛之继孙男七篆符简签簴篇簵女六家世劬劳载永感録自撰圹志虚卒塟月日如左
　　此志甫就不意竟卒卒之日乃已酉冬十二月十六日辛亥也侄男贞元等遵遗命不敢久停遂以明年庚戌正月癸酉日塟兄绍抆泪署尾
  </div>
  <div class="pagination">
   <a href="吴都文粹续集_page74.html">
    上一页
   </a>
   <span>
    ...
   </span>
   <a href="吴都文粹续集_page70.html">
    70
   </a>
   <a href="吴都文粹续集_page71.html">
    71
   </a>
   <a href="吴都文粹续集_page72.html">
    72
   </a>
   <a href="吴都文粹续集_page73.html">
    73
   </a>
   <a href="吴都文粹续集_page74.html">
    74
   </a>
   <span class="current-page">
    75
   </span>
   <a href="吴都文粹续集_page76.html">
    76
   </a>
   <a href="吴都文粹续集_page77.html">
    77
   </a>
   <a href="吴都文粹续集_page78.html">
    78
   </a>
   <a href="吴都文粹续集_page79.html">
    79
   </a>
   <a href="吴都文粹续集_page80.html">
    80
   </a>
   <span>
    ...
   </span>
   <a href="吴都文粹续集_page76.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
