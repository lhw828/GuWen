<!DOCTYPE html>
<html>
<head>
    <meta charset="UTF-8">
    <title>文选详注 - 第 35 页/共 153 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选详注 - 第 35 页/共 153 页</h1>
    <div class="content">注「易干凿度曰」下至「治平之所致」：袁本无此三十三字，有「河清已见上」。茶陵本所复出，与此全异，亦非。
注「?颐膝挛」：袁本、茶陵本无此四字。
注「谓御者曰」下至「为秦相」：袁本、茶陵本无此六十一字。
注「谅信也微昧幽隐」：袁本、茶陵本无此七字。
注「楚辞曰」下至「鼓枻而去」：袁本、茶陵本无此三十一字。
注「沧浪之水渌」：袁本、茶陵本「渌」作「浊」。案：「渌」字大误。
鸧鹒哀鸣：袁本、茶陵本「鸧鹒」作「仓庚」。案：二本是也，注中字作「仓庚」可证。
注「颉颃上下也」：袁本、茶陵本无此五字。
注「关关噰噰」：袁本、茶陵本「噰噰」作「嘤嘤」。案：此尤校改，但疑善别据尔雅异本引之也。
注「释训曰」下至「两鸟鸣也」：袁本、茶陵本无此十八字。
注「广雅曰逍遥忀徉也」：袁本、茶陵本无此八字。
注「龙吟而景云至」：袁本、茶陵本无此六字。
注「而谷风轃」：袁本、茶陵本「轃」作「至」。案：尤校添上句并改也。
注「触矢射也吞钩钓也」：袁本、茶陵本无此八字。
注「郑玄注曰」下至「可以解吾民之愠兮」：袁本、茶陵本无此二十七字。
注「刘德曰」下至「如辞也」：袁本、茶陵本无此二十四字。





文选卷第十六
目录 [隐藏]
1 志下
1.1 闲居赋
2 哀伤
2.1 长门赋
2.2 思旧赋
2.3 叹逝赋
2.4 怀旧赋
2.5 寡妇赋
2.6 恨赋
2.7 别赋
志下

闲居赋

并序。闲居赋者，此盖取于礼篇不知世事闲静居坐之意也。
闲居赋
　　潘安仁晋武帝时人也。
　　岳尝读汲黯传，至司马安四至九卿，而良史书之，题以巧宦之目，未尝不慨然废书而叹。汉书汲黯传曰：黯姉子司马安，文深善巧宦，四至九卿，以河南太守卒。班固司马迁赞曰：迁有良史之才。李陵书曰：能不慨然。史记，太史公曰：始齐之蒯通读乐毅报燕王书，未尝不废书而泣。汉书，司马安，黯姉子也。与长孺同传。为人谄佞，善事上下，故四至九卿之位。班固曰：安文善巧，故每读其传而叹息。黯，于减切。字林曰：慨，仕不得志。许既切。曰：嗟乎！巧诚有之，拙亦宜然。言诚有巧宦之理，拙固有之。西京赋曰：小必有之，大亦宜然。顾常以为士之生也，非至圣无轨微妙玄通者，郑玄毛诗笺曰：顾，念也。周易曰：用无常道，事无轨度。广雅曰：轨，迹也。老子曰：善行无辙迹。又曰：古之善为士者，微妙玄通，深不可识。河上公曰：玄，天也。言其节志精微，与天通也。则必立功立事，效当年之用。汉书，平当书曰：建功立事，可以永年。延笃与张奂书曰：烈士殉名，立功立事也。杜预左氏传注曰：效，致也。是以资忠履信以进德，修辞立诚以居业。周易曰：履信思乎顺。又曰：君子进德修业，忠信所以进德也，修辞立诚所以居业也。
　　仆少窃乡曲之誉，燕丹子，夏扶曰：士无乡曲之誉，则未可与论行也。忝司空太尉之命，所奉之主，即太宰鲁武公其人也，举秀才为郎。臧荣绪晋书曰：贾充，字公闾，封鲁公，为司空，转太尉，薨，赠太宰，谥武公。又曰：岳弱冠，太尉举秀才。尔雅曰：忝，辱也。命，谓举命之。尔雅曰：命，告也。凡尊者之言曰命。孝经曰：则周公其人也。逮事世祖武皇帝，臧荣绪晋书武纪曰：帝讳炎，字安世。崩，上号世祖。礼记曰：逮事父母。为河阳怀令，臧荣绪晋书曰：岳出为河阳令，转怀令。汉书，河内郡有怀县、河阳县也。尚书郎，廷尉平。臧荣绪晋书：岳频宰二邑，勤于政绩，调补尚书郎，迁廷尉平，为公事免官。汉书曰：宣帝初置廷尉左右平，秩皆六百石。平，皮命切。今天子谅闇之际，天子，惠帝也。谅闇，今谓凶庐里寒凉幽闇之处，故曰谅闇。领太傅主簿。府主诛，除名为民。臧荣绪晋书曰：杨骏为太傅，辅政，高选吏佐，引岳为太傅主簿。骏诛，除名。俄而复官，除长安令。何休公羊传注曰：俄者，须臾之间也。汉书音义，如淳曰：凡言除者，除故官就新官也。迁博士，未召拜，亲疾，辄去官免。自弱冠涉乎知命之年，礼记曰：二十曰弱冠。论语，子曰：五一而知天命。孔安国曰：知天命之终始。八徙官而一进阶，再免，一除名，一不拜职，迁者三而已矣。八徙官，谓举秀才，为郎，河阳令，怀令，尚书郎，廷尉平，领太傅主簿，长安令，迁博士也。一除名谓太傅主簿，府诛，除名为民也。一不拜职，谓迁博士未召拜，亲疾，辄去官也。一进阶，谓徙怀令为尚书郎也。再免，谓任廷尉平，以公事免，迁博士以去官免也。三迁，谓廷尉平，领太傅主簿，及迁博士也。虽通塞有遇，抑亦拙者之效也。周易曰：不出户庭，知通塞也。汉书，杨雄曰：以为遇不遇命也。广雅曰：效，验也。
　　昔通人和长舆之论余也，固谓拙于用多。论衡曰：博览古今者为通人。臧荣绪晋书曰：和峤，字长舆。庄子谓惠子曰：夫子固拙于用大。尚书，周公曰：予多才多艺。称多则吾岂敢，言拙信而有征。论语，孔子曰：若圣与仁，则吾岂敢。左氏传，叔向曰：君子之言，信而有征。方今俊乂在官，百工惟时，方今，犹正今也。广雅曰：方，正也。尚书曰：俊乂在官。又曰：百工惟时。孔安国曰：百工皆是言政无非。拙者可以绝意乎宠荣之事矣。太夫人在堂，有羸老之疾，汉书曰：列侯太夫人。如淳曰：列侯之妻称夫人。列侯死，子复为列侯，乃得称太夫人。左氏传，荀罃曰：余羸老矣。王隐晋书曰：岳母寒以数戒焉。尚何能违膝下色养，而屑屑从斗筲之役乎。孝经曰：故亲生之膝下，以养父母日严。论语，子夏问孝，子曰：色难。左氏传，晋侯谓汝叔齐曰：鲁侯善礼。叔齐曰：而屑屑焉习仪以亟。方言曰：屑屑，不静也。论语，子曰：噫，斗筲之人，何足筭也。郑玄曰：筲，竹器也，容斗二升。袁宏后汉纪，郭林宗曰：大丈夫焉能久处斗筲之役乎。
　　于是览止足之分，庶浮云之志，老子曰：知足不辱，知止不殆。注：知足之人，绝利去欲，不辱于身也。知可止则止，则财利不累于身，声色不乱于耳目，终身不危殆也。论语，孔子曰：不义而富且贵，于我如浮云。班固答宾戏曰：仲尼抗浮云之志。筑室种树，逍遥自得。毛诗曰：筑室百堵。汉书，景帝诏曰：艺种树可衣食物。庄子，善卷曰：余日出而作，日入而息，逍遥于天地之间，而心意自得。家语曰：原宪衣弊衣冠，衎然有自得之志。池沼足以渔钓，舂税足以代耕。说文曰：税，租也。礼记曰：夫禄足以代其耕。灌园粥蔬，以供朝夕之膳；列女传曰：于陵子仲为人灌园。字书曰：粥，卖也。粥与鬻音义同。说文曰：膳，具食也。牧羊酤酪，以俟伏腊之费。郑玄周易注曰：牧，养也。广雅曰：酤，卖也。古护切。释名曰：酪，乳汁所作也。汉书，秦德公作伏祠。孟康曰：六月伏日。历忌释曰：伏者何也，金气伏藏之日也。四时代谢，皆以相生。立春木代水，水生木。立夏火代木，木生火。立冬水代金，金生水。至于立秋，以金代火。金畏火，故至庚日必伏，庚者金故也。腊者，风俗通礼传曰：夏曰嘉平，殷曰清祀，周曰大蜡，汉改为腊。腊，猎也，言猎取禽兽以祭其先祖，故曰腊也。秦孝公始置伏，始皇改腊曰嘉平。孝乎惟孝，友于兄弟，此亦拙者之为政也。论语，或谓孔子曰：子奚不为政？子曰：书云：孝乎，惟孝友于兄弟，施于有政，是亦为政，奚其为为政。包氏曰：孝乎惟孝，美大孝之辞也。友于兄弟，善于兄弟也。施，行也。所行有政道，即与为政同也。乃作闲居赋，以歌事遂情焉。韩诗序曰：劳者歌其事。声类曰：遂，从意也。其辞曰：
　　傲坟素之场圃，步先哲之高衢。左氏传，楚灵王曰：左史倚相能读三坟、五典、八索、九丘。贾逵曰：三坟，三皇之书。五典，五帝之典。八索，素王之法。九丘，亡国之戒。坟，大也，言三皇之大道。孔子作春秋，素王之文也。上林赋曰：翱翔乎书圃。登楼赋曰：假高衢而骋力。虽吾颜之云厚，犹内媿于寗蘧。有道吾不仕，无道吾不愚。尚书曰：颜厚有忸怩。楚汉春秋，韩信曰：臣内媿于心。论语，子曰：寗武子，邦有道则智，邦无道则愚。其智可及也，其愚不可及也。又曰：君子哉蘧伯玉。邦有道则仕，邦无道则卷而怀之。何巧智之不足，而拙艰之有余也。管子曰：巧者有余而拙者不足。
　　于是退而闲居，于洛之涘。杨佺期洛阳记曰：城南七里，名曰洛水。蔡邕祓禊文曰：自求多福，在洛之涘。毛苌诗传曰：涘，犹涯也。身齐逸民，名缀下士。论语，子曰：逸民伯夷、叔齐、虞仲、夷逸、朱张、柳下惠、少连。注：逸民者，节行超逸也。礼记王制，禄爵，公、侯、伯、子、男，凡五等。礼记曰：诸侯之上大夫卿、下大夫、上士、中士、下士，凡五等。陪京泝伊，面郊后市。南都赋曰：陪京之阳。薛综东京赋注曰：泝，向也。杨佺期洛阳记曰：洛水之南，名曰伊水。周礼曰：面朝后市。郑玄仪礼注曰：面，前也。陆机洛阳记曰：洛阳凡三市：大市名曰金市，公观之西；城中马市，在大城之东；洛阳县市在大城南。然此市，洛阳县也。浮梁黝以径度，灵台杰其高峙。河南郡县境界簿曰：城南五里，洛水浮桥。方言曰：造舟谓之浮梁。郭璞曰：即今浮桥。尔雅曰：地谓之黝。说文曰：黝，微青黑色，于纠切。楚辞曰：不能凌波以径度。陆机洛阳记曰：灵台在洛阳南，去城三里。毛苌诗传曰：杰，特立也。思玄赋曰：松乔高跱孰能离。徐爰射雉赋注曰：峙，立也。窥天文之秘奥；究人事之终始。日、月、五星，天之文也。陆贾新语曰：楚王作干溪之台，窥天文。谢承后汉书曰：姚俊尤明图纬秘奥。字书曰：秘，密也。广雅曰：奥，藏也。礼含文嘉曰：礼，天子灵台，以考观天人之际，法阴阳之会。易曰：归妹，人之终始也。其西则有元戎禁营，玄幙绿徽。其西，宅之西也。元戎，兵车也。诗曰：元戎十乘，以先启行。禁营，谓五营也。陆机洛阳记曰：五营校尉，前后左右将军府，皆在城中，陆机既不言所处，难得而详也。郑玄礼记注曰：徽，旌旗之名也。溪子巨黍，异絭同机。史记，苏秦说韩王曰：溪子、巨黍者，皆射六百步之外。许慎曰：南方溪子蛮夷柘弩，皆善材也。孙卿子曰：繁弱巨黍，古之良弓。异絭同机，言弩絭虽异而同一机也。汉书音义，张晏曰：连弩三十絭共一臂。然絭，弩弓也。李奇曰：絭，弓也。字林曰：絭，音卷。孔安国尚书传曰：机，弩牙也。本或为异卷同归，误也炮石雷骇，激矢虻飞。炮石，今之抛石也，皆匹孝切。广雅曰：骇，起也。吕氏春秋曰：激矢远。法言曰：羿激矢。范蠡兵法，飞石重二十斤，为机发行三百步。东观汉记，光武作飞虻箭以攻赤眉。广雅曰：虻，飞箭名也。方言曰：凡箭三鎌，谓之羊头。三鎌长六尺，谓之飞虻。郭璞曰：此谓今之射箭也。鎌，棱也。以先启行，耀我皇威。诗曰：元戎十乘，以先启行。西都赋曰：耀皇威而讲武事。其东则有明堂辟廱，清穆敞闲。陆机洛阳记曰：辟廱，在灵台东，相去一里，俱魏武所徙。三辅黄图，大司徒宫奏曰：明堂、辟廱，其实一也。毛诗曰：于穆清庙。洞箫赋曰：又足乐乎，其敞闲也。环林萦映，圆海回渊。三辅黄图曰：明堂、辟廱，水四周于外，象四海也。仲长昌言曰：沟池自周，竹木自环。白虎通曰：天子立辟雍者，所以行礼乐，宣教化。辟者，象璧圆以法天；雍者，拥之以水，象教化流行也。班固东都赋曰：曷若辟雍海流。聿追孝以严父，宗文考以配天。毛苌诗传曰：聿，述也。南都赋曰：奉先祖而追孝。孝经曰：孝莫大于严父，严父莫大于配天。又曰：宗祀文王于明堂，以配上帝。文考，谓晋文王也。尚书曰：惟予文考。祗圣敬以明顺，养更老以崇年。言尊祖父以配天，所以明顺也。养三老五更，所以崇年也。韩诗曰：汤降不迟，圣敬日跻。言汤圣敬之道，上闻于天。白虎通曰：礼三老于明堂，所以教诸侯孝也。礼五更于太学，所以教诸侯弟也。
　　若乃背冬涉春，阴谢阳施。七发曰：于是背秋涉冬。神农本草曰：春夏为阳，秋冬为阴。楚辞曰：青春爰谢。王逸曰：谢，去也。庄子曰：随四时之施。汉书曰：阴阳之施化，万物之终始。施，犹布也。天子有事于柴燎，以郊祖而展义。左氏传，宰孔曰：天子有事于文武。杜预曰：有祭事也。尔雅曰：祭天曰燔柴。郭璞曰：既祭，积薪烧之。周礼曰：以禋祀祀昊天上帝，以实柴祀日月星辰，以槱燎祀司中司命。郑司农曰：三祀皆积柴，实牲体焉。燔燎而生烟，以报阳也。礼记曰：周人禘喾而郊稷。郑玄曰：禘郊祖宗，谓祀祭以食也。左氏传曰：天子非展义不巡狩。张钧天之广乐，备千乘之万骑。史记，赵简子曰：我之帝所，与百神游于钧天，广乐九奏万舞。蔡邕独断曰：大法驾，备千乘万骑。服振振以齐玄，管啾啾而并吹。左氏传，卜偃曰：童谣云，袀服振振，音真。服虔曰：袀服，黑服也。杜预曰：振振，威貌也。说文曰：袀，玄服也，音均。风俗通曰：竹曰管。郭璞尔雅注曰：管长尺围寸，并吹之，有底。贾氏以为如??六孔。风俗通曰：汉帝时，零陵文学奚景仲于泠道舜祠下得玉管，后人易之以竹。王逸楚辞注曰：啾啾，鸣声也。煌煌乎，隐隐乎，苍颉篇曰：煌煌，光明也。上林赋曰：煌煌扈扈。隐隐，盛也。又曰：沉沉隐隐。一作殷殷，音义同。兹礼容之壮观，而王制之巨丽也。春秋考异邮曰：饰礼容，成文法。史记曰：孔子陈俎豆，设礼容。汉书，龚遂曰：坐则诵诗、书，立则习礼容。史记曰：天下之壮观。上林赋曰：君未睹夫巨丽。两学齐列，双宇如一。郭缘生述征记曰：国学在辟廱东北五里，太学在国学东二百步。鲁灵光殿赋曰：万户如一。右延国冑，左纳良逸。尔雅曰：延，进也。国学教冑子，太学招贤良。太学在国学东。尚书曰：夔教冑子。李尤明堂铭曰：夏进贤良。祁祁生徒，济济儒术。安革猛诗曰：祁祁我徒。毛诗曰：来假祁祁。又曰：济济多士。班固公孙弘赞曰：萧望之以儒术进。或升之堂，或入之室。家语，卫将军文子问于子贡曰：吾闻孔子之施教也，成之以文德，盖入室升堂七十余人。教无常师，道在则是。尚书曰：德无常师，主善为师。蔡邕劝学篇曰：人无贵贱，道在则尊。论语，叔孙武叔曰：吾亦何常师之有，道在则是。言有道则可以为师。故髦士投绂，名王怀玺。言弃绂藏玺，咸来学也。毛诗曰：髦士攸宜。尔雅曰：髦，俊也。汉书曰：匈奴单于遣名王奉献。西京赋曰：怀玺藏绂。训若风行，应如草靡。论语，孔子曰：君子之德风，小人之德草，草上之风必偃。此里仁所以为美，论语曰：里仁为美。郑玄曰：里者，人之所居也。居于仁者之里，是为善也。孟母所以三徙也。列女传曰：孟母舍近墓，孟子嬉戏为墓间之事。孟母曰：此非所以居子处也。乃去，舍市旁，其子嬉戏为贾衒。孟母又曰：此非所以居子处也。乃舍学宫之旁，其子嬉戏乃设俎豆，进退揖让。孟母曰：此真可以居子矣。遂居之。及孟子长，学六艺，卒成大儒。
　　爰定我居，筑室穿池。毛诗曰：筑室百堵。庄子，孔子曰：鱼相造于水者，穿池而养给。长杨映沼，芳枳树篱。冯衍显志赋曰：揵六枳而为篱。游鳞瀺灂，菡萏敷披。瀺灂，出没貌。高唐赋曰：巨石溺之瀺灂。毛苌诗传曰：菡萏，荷华。竹木蓊蔼，灵果参差。张公大谷之梨，梁侯乌椑之柿，广志曰：洛阳北芒山有张公夏梨，甚甘，海内唯有一树。大谷，未详。西京杂记曰：上林苑有乌椑木。广志曰：梁国侯家有乌椑，甚美，世罕得之。椑，方弥切。周文弱枝之枣，房陵朱仲之李，西京杂记曰：上林苑有弱枝枣。广志曰：周文王时有弱枝之枣，甚美，禁之不令人取，置树苑中。王逸荔枝赋曰：房陵缥李。荆州记：房陵县有好枣，甚美，仙人朱仲来窃。大山肃亦称学问，读岳赋周文弱枝之枣；为杖策之杖。世本容成造历，为碓磨之磨。靡不毕殖。苍颉篇曰：殖，种也。三桃表樱胡之别，二柰曜丹白之色。汉书音义曰：樱桃，含桃也。尔雅曰：荆桃，今樱桃也。冬桃子，冬熟也。榹桃，山桃也，实似桃而小，不解核。西京杂记曰：上林苑有胡桃，出西域。广志曰：张掖有白柰，酒泉有赤柰。石榴蒲陶之珍，磊落蔓衍乎其侧。石榴，即若榴也。薄陶，似燕薁。磊落，实貌。蔓衍，长也。博物志曰：张骞使大夏，得石榴。李广利为贰师将军，伐大宛，得蒲陶。梅杏郁棣之属，繁荣丽藻之饰。郁，今之郁李。棣，实似樱桃也。张揖上林赋注曰：薁，山李也。郁与薁音义同。郭璞上林赋注曰：棣，实似樱桃。华实照烂，言所不能极也。春秋文耀钩曰：春致其时，华实乃荣。菜则葱韭蒜芋，青笋紫姜。堇荠甘旨，蓼荾芬芳。毛诗曰：堇荼如饴。毛苌曰：堇，菜也，居隐切。郑玄仪礼注曰；葰，廉姜也。韵略曰：荾，香菜也，相惟切，与葰同。蘘荷依阴，时藿向阳。崔豹古今注曰：蘘荷，菜似姜，宜阴翳地，依阴而生也。郑玄仪礼注曰：藿，豆叶也。曹子建求亲表曰：葵藿之倾叶太阳。绿葵含露，白?负霜。
　　于是凛秋暑退，熙春寒往。楚辞曰：窃独悲此凛秋。字书曰：凛，寒也。左氏传，张趯曰：火星中而寒暑乃退。老子曰：众人熙熙，如登春台。河上公注：熙熙，淫情欲也。熙春，阴阳交通，万物感动，登台观之志意淫，故曰熙春。广雅曰：熙，炽也。易曰：暑往则寒来。微雨新晴，六合清朗。吕氏春秋曰：神通乎六合太夫人乃御版舆，升轻轩，礼记曰：诸侯曰夫人。注：夫之言扶也，言能以礼自扶。版舆，车名。傅畅晋诸公赞曰：傅祗以足疾，版舆上殿。版舆，一名步舆。周迁舆服杂事记曰：步舆方四尺，素木为之，以皮为襻，掆之，自天子至庶人通得乘之。远览王畿，近周家园。周礼曰：方千里曰王畿。体以行和，药以劳宣。尔雅释言曰：宣，徇遍也。郭璞注曰：皆周遍也。杜预左传注曰：宣，散也。常膳载加，旧痾有痊。说文曰：痾，病也。庄子曰：今余病少痊。司马彪曰：痊，除也。席长筵，列孙子。柳垂阴，车结轨。曹子建名都篇曰：列坐竟长筵。言屈轨不行也。司马相如难蜀父老曰：结轨还辕。张揖曰：结，犹屈也。陆擿紫房，水挂赪鲤。马融高第颂曰：黄果扬芳，紫房溃漏。张载安石榴赋曰：紫房独熟。毛苌诗传曰：赪，赤也。或宴于林，或禊于汜。史记曰：武帝禊灞上。续汉书曰：三月上巳，宫人皆禊于东流水上，自洗濯，拂除宿疾垢也。风俗通曰：禊者，絜也。仲春之时，于水祓除，故事取于清絜也。尔雅曰：穷渎曰汜。郭璞注曰：水无所通也。尔雅曰：水决复入曰汜。昆弟班白，儿童稚齿。王隐晋书曰：兄御史释，弟燕令豹。礼记曰：班白不提挈。尔雅曰：幼，稚也。方言曰：稚，小也。称万寿以献觞，咸一惧而一喜。毛诗曰：万寿无疆。史记曰：武安君起为寿。如淳曰：上酒为称寿。黄香天子颂曰：献万年之玉觞。论语，子曰：父母之年，不可不知，一则以喜，一则以惧。孔安国曰：见其寿则喜，见其衰老则惧。寿觞举，慈颜和。舞赋曰：严颜和而怡怿。浮杯乐饮，丝竹骈罗。说苑曰：公承不仁，举大白浮君。广雅曰：浮，罚也。汉书曰：陈平厚具乐饮太尉。风俗通曰：丝曰弦，竹曰管。西京赋曰：蓬莱而骈罗。顿足起舞，抗音高歌。杨恽报孙会宗书曰：奋袖低卬，顿足起舞。傅武仲舞赋曰：抗音高歌，为乐之方。人生安乐，孰知其佗？佗，谓荣贵也。国语曰：晋文公适齐，齐侯妻之女，甚善焉。文公曰：人生安乐，孰知其佗。
　　退求己而自省，信用薄而才劣。论语，孔子曰：君子求诸己。曾子曰：旦就业，夕而自省。奉周任之格言，敢陈力而就列。论语，孔子曰：周任有言曰：陈力就列，不能者止。论语考比谶，赐问曰：格言成法，亦可以次序也。几陋身之不保，尚奚拟于明哲。尔雅曰：几，近也。孟子曰：士庶人不仁，不保四体。毛诗曰：既明且哲，以保其身。此安仁不自保，何更拟于昔之哲人，而登官位于世也。仰众妙而绝思，终优游以养拙。老子曰：玄之又玄，众妙之门。毛诗曰：优哉游哉，亦是戾矣。郑玄曰：戾，止也。优游自安止，言思不出其位。
文选考异
而良史书之题以巧宦之目：袁本、茶陵本「书之题」三字作「题之」二字，「题」下校语云善作「书」。晋书作「书之题」，盖尤延之依彼改也。
注「文深善巧宦」：袁本、茶陵本作「巧善宦」三字。
注「汉书司马安」下至「而叹息」：袁本、茶陵本无此四十四字。
注「字林曰」：袁本、茶陵本无此三字。
注「仕不得志」：袁本、茶陵本无此四字。
注「言诚有巧宦之理拙固有之」：袁本、茶陵本无此十一字。
注「讳炎字安世」：袁本、茶陵本无此五字。
注「谅闇」下至「故曰谅闇」：袁本无此十七字，有「及谅闇并已见西京赋」。案：袁本是也，但「京」当作「征」耳。茶陵本所复出，与此全异，皆非。
注「孔安国曰知天命之终始」：袁本、茶陵本无此十字。
注「八徙官」下至「辄去官也」：袁本、茶陵本无此六十四字。
注「周公曰予多才多艺」：袁本、茶陵本无此八字。
注「方今」下至「方正也」：袁本、茶陵本无此十二字。
注「孔安国曰」下至「言政无非」：袁本、茶陵本无此十二字。
注「余羸老矣」：袁本、茶陵本「矣」作「也」，是也。
注「王隐晋书曰岳母寒以数戒焉」：袁本、茶陵本无此十二字。
注「郑玄曰」下至「容斗二升」：袁本、茶陵本无此十一字。
注「注知足之人」下至「终身不危殆也」：袁本、茶陵本无此三十九字。
灌园粥蔬：袁本、茶陵本「粥」作「鬻」，是也。晋书作「鬻」。
注「于陵子仲」：袁本、茶陵本「仲」作「曰终」二字。案：「终」字是也，「曰」字衍耳。此所引贤明传文，尤改误。
注「故曰腊也」下至「改腊曰嘉平」：袁本、茶陵本无此十七字。
注「奚其为为政」下至「即与为政同也」：袁本、茶陵本无此四十一字。
傲坟素之场圃：陈云：「傲」，晋书作「遨」，为是。袁本、茶陵本「场」作「长」，晋书作「长」。案：二本所载五臣铣注云「以为长圃啸傲其中矣」，是其本作「傲」字、「长」字，善注未有明文，无以考也。
注「坟大也」下至「素王之文也」：袁本、茶陵本无此十九字。
注「其智」下至「不可及也」：袁本、茶陵本无此十一字。
注「虞仲夷逸」下至「子男凡五等」：袁本、茶陵本无此三十四字。何、陈校但去「礼记至凡五等」十四字，未是。
注「尔雅曰地」下至「于纠切」：袁本、茶陵本无此十八字，有「黝长貌」三字。今案：二本是也。「黝」者「??」之同字也，玉篇长部有「??」，云「于皎切」。「????」，长不劲。广韵二十九筱同。故善云长貌。安仁以之与下文「杰」字偶句。「??」言梁之长，犹「杰」言台之高，于地谓之幽，敻乎无涉。不知何人误认，辄记于旁。尤延之不察，取而改之，读者莫辨矣。又二本正文下有「于纠」二字，向注云「黝，桥貌」，盖五臣不取长为训，而如字读之，善义既全异，音亦未必同也。
注「仲长昌言曰」下至「曷若辟雍海流」：袁本、茶陵本无此六十三字。
备千乘之万骑：何云「之」字疑。今案：各本皆同，晋书亦作「之」，无以考也。
注「郭璞尔雅注曰」下至「后人易之以竹」：袁本、茶陵本无此五十三字。
注「太学在国学东」：茶陵本无此六字，袁本亦有。案：无者是也。上节注引述征记有斯语，不当再出。
注「安革猛诗曰」：案：「安」字衍，「革猛」当作「韦孟」。各本皆误。依钱少詹大昕十驾斋养新录载海宁陈仲鱼鳣说订正。
注「来假祁祁又曰」：袁本、茶陵本无此六字。
注「言有道则可以为师」：袁本、茶陵本无此八字。
注「毛诗曰筑室百堵」：袁本作「筑室已见上」，是也。茶陵本复出，非。
注「甚甘」：袁本无此二字。茶陵本此节多脱误。案：凡二本之误，多不更论。
注「广志曰」下至「世罕得之」：袁本、茶陵本无此十六字。
注「广志曰」下至「置树苑中」：袁本、茶陵本无此二十字。
注「荆州记」下至「仙人朱仲来窃」：袁本、茶陵本无此十七字，有「周文朱仲未详」六字。案：二本是也。此等皆尤增改之误。
注「大山肃」下至「为碓磨之磨」：袁本、茶陵本无此三十二字。案：无者是也。此见颜氏家训勉学篇，必或记于旁，而尤误取以增多者。彼「肃」上有「羊」字，记者失去，遂成误中之误。
注「尔雅曰荆桃」下至「不解核」：袁本、茶陵本无此二十八字。案：二本是也。安仁自以桃、樱桃、胡桃为三桃。善注但有樱桃、胡桃者，桃不须注耳。不知者乃记尔雅于旁，尤取之最误。若善果引此，是荆冬山胡而四，并桃成五，与正文乖戾甚矣。凡增多之误多此类。
注「棣实似樱桃也」：袁本、茶陵本「实似」二字作「山」。案「山」字是也。「实似」误涉下。
蓼荾芬芳：袁本、茶陵本「荾」作「荽」，注同。案：二本是也。晋书作「荽」，「荽」「荾」同字。此亦或记于正文及注旁，而尤误取之者。
注「郑玄仪礼注曰葰廉姜也」：袁本、茶陵本无此十字。
注「与葰同」：袁本、茶陵本无此三字。
注「菜似姜」：袁本、茶陵本无此三字。
注「曹子建求亲表曰」：何校「求」下添「通亲」二字，陈同，是也。各本皆脱。
注「火星中而寒暑乃退」：袁本、茶陵本无「星」字、「而」字。
注「河上公注」下至「熙炽也」：袁本、茶陵本无此三十七字。
注「尔雅释言曰」下至「皆周遍也」：袁本、茶陵本无此十七字。
</div>
    <div class="pagination">
<a href="文选详注_page34.html">上一页</a><span>...</span><a href="文选详注_page30.html">30</a><a href="文选详注_page31.html">31</a><a href="文选详注_page32.html">32</a><a href="文选详注_page33.html">33</a><a href="文选详注_page34.html">34</a><span class="current-page">35</span><a href="文选详注_page36.html">36</a><a href="文选详注_page37.html">37</a><a href="文选详注_page38.html">38</a><a href="文选详注_page39.html">39</a><a href="文选详注_page40.html">40</a><span>...</span><a href="文选详注_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
