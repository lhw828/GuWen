<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 98 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 98 页/共 603 页
  </h1>
  <div class="content">
   ○谏衡山公主出降疏
    臣闻明君驭历，当俟献替之臣；圣主握图，必资盐梅之佐。所以尧询四岳，景化洽於区中；舜任五臣，懿德被於无外。左有记言之史，右立记事之官，小大咸书，善恶俱载，著惩劝於简牍，垂贬於人伦，为万古之范围，作千龄於龟镜。伏见衡山公主出降，欲就今秋成礼，窃按《礼记》云：“女十五而笄，二十而嫁。有故，二十三而嫁。”郑元云：“有故，谓遭丧也。”固知须终三年。春秋云：“鲁庄公如齐纳币。”杜预云：“母丧未再期而图婚，二传不讥，失礼明故也。”此则史策具载，是非历然，断在圣情，不待问於臣下。其有议者云，准制公除之後，须并从吉。此汉文创制，其仪为天下百姓。至於公主服是斩，纵使服随例除，无宜情随例改。心丧之内，方复成婚，非唯违於礼经，亦是人情不可。伏惟陛下嗣膺宝位，临统万方，理宜继美羲轩，齐芳汤禹，宏奖仁孝之日，敦崇名教之秋。此事行之若难，犹须抑而守礼，况行之甚易，何容废而受讥？此理有识之所共知，非假愚臣之说也。伏愿遵高宗之令轨，略孝文之权制，国家於法无亏，公主情礼得毕，则天下幸甚。
    ○谏太子承乾书
    臣闻克俭节用，实宏道之源；崇侈恣情，乃败德之本。是以凌□日，戎人於是致讥；峻宇雕墙，夏禹以之作诫。昔赵盾匡晋，吕望师周，或劝之以节财，或谏之以厚敛。莫不尽忠以佐国，竭诚以奉君。欲使茂实播於无穷，英声被乎物听。咸著简策，以为美谈。今所居东宫，隋日营建，睹之者尚惊其侈，见之者犹叹其华，何容此中更有修造？财帛日费，土木不停，穷斤斧之工，极磨砻之妙。且丁匠官奴入内，比者曾无监管，此等或兄犯国章，或弟罹王法，往来御苑，出入禁闱，钳凿缘其身，槌杵在其手。监门本防非虑，宿卫以备不虞，直长既自不知，千牛又复不见。爪牙在外，厮役在内，所司何以自安？臣下岂容无惧？又郑卫之乐，古谓淫声，昔朝歌之乡，回车者墨翟；夹谷之会，挥剑者孔子。先圣既以为非，通贤将以为失。顷闻宫内，屡有鼓声，太乐伎儿，入便不出。闻之者股栗，言之者心战。往年口敕，伏请重寻，圣旨殷勤，明诫恳切。在於殿下不可不思，至於微臣不得无惧。臣自驱驰宫阙，已积岁年，犬马尚解识恩，木石犹能知感，所有管见，敢不尽言？如鉴以丹诚，则臣有生路；若责其忤旨，则臣是罪人。但悦意取容，臧孙方之疾；犯颜逆耳，春秋比之药石。伏望停工匠之作，罢久役之人，绝郑卫之音，斥群小之辈。则三善允备，万国作贞矣。
    ○谏太子承乾引突厥达哥支入宫书
    臣闻上天盖高，日月以光其德；明君至圣，辅佐以赞其功。是以周诵升储，见匡毛毕；汉盈居震，取资黄绮。周公抗法於伯禽，贾生陈事於文帝。莫不殷勤於端上，恳切於正人。昔邓禹名臣，方居审谕之任；疏受宿望，始除辅导之官。历代贤君，莫不丁宁於太子者，良以地膺上嗣，位处储君，善则率土г其恩，恶则海内罹其祸。近闻仆寺司驭，爰及驾士兽医，始自春初，迄於夏晚，恒居内役，不放分番，或家有尊亲，阙於温清；或室有幼弱，绝於抚养。春则废其耕恳，夏又妨其播植。事乖存爱，人有怨嗟。且突厥达哥支等，咸是人面兽心，岂得以礼义期？不可以仁信待，心则未识於忠孝，言则莫辨其是非。近之有损於英声，昵之无益於盛德。引之入阁，人皆惊骇，岂臣庸识，独用不安？臣下为殿下之股肱，殿下为臣下之君父，君父以存抚为务，股肱以匡救为心。是以苦口之药以奉身，逆耳之言以安位。古人树诽谤之木以求已愆，悬敢谏之鼓以思身过。由是从谏之主，鼎祚克昌；愎谏之君，洪业隳坠。（谨按：此从《旧唐书》采录，《文苑英华》、《贞观政要》所载与此不同，附载於後。《文苑英华人有怨嗟》下云：“愿崇儒敬业，访道稽疑，则品物增辉，怀生欣忭，今司经见无学士，供奉未有侍读，伏望时因视膳奏请置人，所冀讲席谈筵务尽忠规之道，披文摘句方资审谕之勤。臣又闻臣之事主，必尽诚悫；君之进贤，务求忠谠。伏惟殿下养德储闱理以端静为务，恭膺守器必以学业为先。经所以立行修身，史所以谙识成败。雅诰既习，忠孝乃成；传记方通，安危斯辨。知父子君臣之道，识古今鉴戒之规，经史为先，斯乃急务。至於工巧造作，僚吏直司实为末事，无足劳虑。臣以庸贱献替，是司臣而不言，负谴圣日，言而获罪，是所甘心。伏愿留意经书，简略细事，一蒙采纳，万殒无辞。乞降储明，俯察狂瞽。”《贞观政要人有怨嗟》下云：“傥闻天听，後悔何及？又突厥达歌支等，咸是人面兽心，岂得以礼义期，不可以仁信待。心则未识於忠孝，言则莫辨其是非。近之有损於英声，昵之无益於盛德。引之入阁，人皆惊骇，岂臣庸识独用不安？殿下必须上副至尊圣情，下允黎元本望，不可轻微恶而不避无容，略小善而不为理敦。杜渐之方，须有防萌之术。屏退不肖，狎近贤良，如此则善道日隆，德音自远。”）
    ○谏太子承乾启
    臣闻尧称稽古，功著於搜扬；舜曰聪明，绩彰於去恶。然开元立极，布政辨方，莫不旌贲英贤，驱除不肖，理乱之本，咸在於兹。况阉宦之徒，体非全气，便蕃阶闼，左右宫闱，托亲近以立威权，假出纳以为祸福。昔易牙被任，变起齐邦；张让执钧，乱生汉室。伊戾为诈，宋国受其殃；赵高作奸，秦氏锺其弊。加以宏石用事，京贾则连首受诛；王曹掌权，何窦则踵武被戮。遂使绅重足，宰司屏气。然顺其情者则荣逮幼冲，迕其意者则灾及襁褓。爰暨高齐都邺，亦弊阉官。邓长禺位至侍中，陈德信爵隆开府，外干朝政，内预宴私，宗枝藉其吹嘘，重臣仰其鼻息。罪积山岳，靡挂於刑书；功无涓尘，已勒於钟鼎。富逾金穴，财甚铜山。是以家起怨嗟，人怀愤叹。骨鲠之士，语不见听；謇谔之臣，言必被斤。齐都颠覆，职此之由。向使任谅直之臣，退佞给之士，据赵魏之地，拥漳淦之兵，修德行仁，养政施化，何区区周室而敢窥觎者哉？然杜渐防萌，古人所以远祸；以大喻小，先哲於焉取则。伏惟殿下道茂重离，德光守器，宪章古始，祖述前修，欲使休誉远闻，英声遐畅。臣窃见寺人一色，未识上心，或轻忽高班，或陵轹贵仕，便是品命失序，纲纪不立，取笑通方之人，见讥有识之士。然典内职掌，唯在门外通传，给使主司，但缘阶闼供奉，今乃往来ト内，出入宫中，行路之人，咸以为怪。伏望狎近君子，屏黜小人，上副圣心，下允众望。谨启。
    ○隋柱国左光禄大夫宏义明公皇甫府君碑
    夫素秋肃煞，劲草标於疾风；叔世艰虞，忠臣彰於赴难。衔须授命，结缨殉国，英声焕乎记牒，徽烈著於常。岂若衅起萧墙，祸生蕃翰，强逾七国，势重三监。其有蹈水火而不辞，临锋刃而莫顾，激清风於後叶，抗名节於当时者，见之宏义明公矣。君讳诞，字元宪，安定朝冉阝人也。昔立效长邱，树绩东郡，太尉裂壤於槐里，司徒胙土於而彡门。是以车服旌其器能，茅社表其勋德，铭功卫鼎，腾美晋钟，盛族冠於国高，华宗迈於栾。备在史牒，可略言焉，曾祖重华，使持节龙骧将军梁州刺史，润木晖山，方重价於赵璧，媚川照阙，曜奇彩於隋珠，祖和，雍州赞治赠使持节散骑常侍车骑大将军仪同三司胶泾二州刺史，高衢将骋，遽┧追风之足，扶摇始搏，早坠垂天之羽。父，使持节骠骑大将军开府仪同三司随州刺史长乐恭侯，横剑┕互，威重冠军，析瑞蕃条，声高渤海。公量包申伯，禀嵩山之秀气；材兼萧相，绛昴纬之淑精。据德依仁，居贞体道。含章表质，讵持变於朱蓝？恭孝为基，宁取训於桥梓？锋犀象，百炼挺於昆吾；翼掩鸳鸿，九万奋於溟海。搏韬骨产，文赡卿□，孝穷温清之方，忠尽匡救之道。同何充之器局，被重晋君；类荀攸之宏图，见知魏主。斯故包罗众艺，囊括群英者也。起家除周毕王府长史。荣名蕃牧，则位重首僚；ㄚ服睢阳，则誉光上客。既而苍精委驭，炎运启图，作贰边服，实资令望。授广州刺史。悦近来远，变轻讠少於雕题；伐叛怀柔，渐淳化於缓耳。蜀王地处维城，寄深磐石，建玉垒，作镇铜梁，妙择奇材，以为寮佐。授公益州总管府司法。昔梁孝开国，首辟邹阳；燕昭建邦，肇微郭隗。故得驰令问於碣馆，播芳猷於平台，以古方今，彼此一也。寻除尚书比部侍郎，转刑部侍郎。趋步紫庭，光映朝列，折旋丹地，誉重周行。俄迁治书侍御史，弹违纪慝，时绝权豪，霜简直绳，俗寝贪竞。随文帝求衣待旦，志在恤刑，咒网泣辜，情存缓狱。授大理少卿。公巨细必察，同张季之听理；宽猛相济。比于公之无冤。但礼闱务殷，枢辖寄重，允膺此职，实难其人。授尚书右丞。洞明政术，深晓治方，臧否自分，条目咸理。丁母忧去职，哀恸里闾，邻人为之罢社；悲感衢路，行客以之辍歌。孝德则师范彝伦，精诚则贯彻幽显。虽高曾之至性，何以加焉？寻诏夺情，复其旧任。於时山东之地，俗阜民浇，虽预编民，未行声教。诏公持节为河北河南道安抚大使，乃赐米五百石，绢五百匹。公轩布政，美冠皇华之篇；拥节观风，荣甚绣衣之使，事讫反命，授尚书左丞。然并州地处参墟，城临晋水，作固同於西蜀，设险类於东秦，实山河之要冲，信蕃服之襟带。授公并州总管府司马，加仪同三司。公赞务大邦，声名籍甚，精民感化，黠吏畏威。属文帝剑玺空留，銮跸莫反，杨谅率太原之甲，拥河朔之兵，方叔段之作乱京城，同州吁之挺祸濮上，虽无当璧之兆，乃怀夺宗之心。公备说安危，具陈逆顺，翻纳魏勃之策，反被王悍之灾，仁寿四年九月，溘从运往，春秋五十有一。万机起歼良之叹，百辟兴丧予之悲。切孔氏之山颓，痛杨君之栋折。赠柱国左光禄大夫，封宏义郡公，食邑五千户，谥曰明公，礼也。丧事所须，随由资给，赐帛五千段。粟三千石，惟公温润成性，夙表白虹之珍，黼黻为文，幼挺雕龙之彩。行已穷於六本，蕴德包於四科。延阁曲台之奇书，鸿都石渠之秘说，莫不寻其枝叶，践其奥隅。譬越箭达犀，饰之以括羽；楚金切玉，加之以磨（阙）救乏同於指，亲识待其举火。进贤方於推毂，知已俟以弹冠。存信舍原，黄金贱於然诺；忘身殉难，性命轻於鸿毛。齐大小於冲襟，混宠辱於灵府。可谓（阙四字）冠冕时雄者也。方当亮采泰阶，参综机务，岂谓世逢多故，运属道消，未展经邦之谋，奄锺非命之酷。世子民部尚书上柱国滑国公无逸，以为邢（阙一字）之下（阙三字）仲之（阙三字）之东谁知子孟之墓，乃雕戈勒石，腾实飞声，树之康衢，永表芳烈。庶葛亮之陇，锺生禁之以樵苏；贾逵之碑，魏君叹之以不朽。乃作铭曰：
    （上阙九字）时翼主，膺期佐帝。运策经纶，执钧匡济。门承积庆世挺伟人。夜光愧宝，朝采惭珍。□中比陆，日下方荀。抑扬元（阙）申裾朱邱，名驰碣石，声高建礼。珥笔宪台，握兰文陛。分星裂土，建侯开国。转藉正人，相资懿德。中台辍务，晋阳（阙）桐成师构难，太叔兴戎，建德效节，夷吾尽忠。命屯道著，身殁名隆。牛亭始卜，马鬣初封。翠碑刻凤，丹旆图龙。烟（下阙）
    ○唐故太子少保上柱国颍川定公碑
    （阙三十四字）之功至如，三杰赞泗水之基，十臣崇镐宫之业。遂使体元垂拱成俗（阙十九字）之（阙一字）股肱属（阙二字）之期预（阙一字）试之谋猷参随山之经启。位隆政本，荣重分符。腾芳五牛之旌，勒功九龙之鼎。（阙二字）颍川定公矣。公讳良，宇仲良，颍川人也。昔献子辅政，名重六卿，师伯执钧，誉高三事。宝颍川之望族，乃丰阝邑之华宗者也。代有名臣，家传懿德，冠冕被乎青史，功业著於丹（阙一字）茂绩洪勋，可略言矣。曾祖演，魏征虏将军恒州刺史，受律清庙，威震细柳之军；分竹大藩，声冠□中之守，祖[
14A]，魏侍中周使持节开府仪同三司原凉二州总管（阙二字）少保（阙二字）贞公从政（阙二字）六官以宏政本，赞化（阙一字）路，三孤以阐皇猷。父绍，周昌乐郡守随仪同三司骠骑将军卫尉少卿金崖县开国公，职典五戎，（阙九字）含英声冠於棘（阙一字）惟公禀气（阙一字）和，降神灵岳，含章毓德，敬业居（阙一字）立身极於九言，追孝尽於三道。稽览握河之异说，尽性知微，旄头嵩（阙十六字）濯清江，辩溢谈丛。若长河之泻砥柱，类子将之甄（阙一字）俊造俟以弹冠，方林宗之题目，通贤伫以结绶，可谓衣冠之领（阙十六字）学生。仁寿（阙一字）年，被举授吏部朝散郎，习业璧池，誉光函丈，策名礼阁，声动周行。大业元年，除河东郡司功书佐，九年（阙十四字）谒（阙一字）对扬丹陛，风范映於簪缨；敷奏青蒲，韶音振於金玉。百寮为之瞩（阙一字）九流於焉倾首。十二年丁父忧，同高柴之泣血三年，类曾参之不食（阙一字）日，对风树而愈感，践霜露而增哀。时属金镜潜光，望夷有弑酷之祸；玉绳掩曜，成周致蒙尘之灾。於是四海混淆，九围板荡。我高祖乘时抚运，出震握图，膺五运之宝符，定九牧之神鼎。元冠紫绶，贲帛嘉於琳琅；裂土剖符，宠命属於翘楚。乃授公银青光禄大夫冯翊郡丞。京师拥叛殷之徒，布（阙一字）野之众，率怨秦之卒，拒霸上之师。地阵箕张，佳兵於是丧律；天罗□布，（阙一字）池所以失险。公运制胜之谋，当畴庸之赏，加左光禄大夫，赐物七百段，授大理少卿。（阙一字）斯三（阙一字）罢人绝於嘉石；察兹五禁，冤气散於员扉。三年奉使入蜀，敕便宜从事。公传檄而伏冉ζ，折简而降彭濮。遂使斯榆稽首，庸蜀顺化。太宗（阙一字）膺（阙三字）敷化陕服，握兵符以清国步，施文德以格远人。公与行台仆射屈突通、礼部尚书温大雅，或竭忠以匡多难，或励行以革颓风，或博识该於石渠，或缛藻丽於（阙二字）所以特降诏旨，令事府幕，寻授陕东大行台左丞，五年判天策府从事。其年刘黑闼荐食三魏，吞噬两河，爰诏中权，以申薄伐，以公为元帅府长史。公陈击员破方之略，建塞井减灶之谋，似白起之拔夷陵，如柴（阙一字）之屠参合。策功行赏，授上柱国，赐（阙一字）十人物六百段，复摄天策府司马。猃狁孔炽，背约违盟，骑入萧关，兵屯洵邑。主上情存绥抚，未动干戈，令公衔命虏庭，示其祸福。公晓之以逆顺，喻之以安危，若数项王之十愆，似责息侯之五犯，遂使尸逐膜拜，谷蠡屈膝。既立和戎之功，遂降殊常之赐。又摄吏部侍郎，九年复转陕东大行台户部尚书，其年又除安州大都督。贞观元年诏授户部尚书，三年改除刑部尚书。施七教以（阙一字）人，掌五刺以（阙一字）狱。司会之职尤重，常伯之望愈隆。秦川大藩，天（阙一字）镇，首席之任，本藉英才。授公右光禄大夫秦川都督府长史，总捡校（阙一字）府事，封颍川县开国公。昔胶西为国，相之者仲舒；梁孝（阙一字）藩，辅之者长孺。（阙五字）之业，光磐石之宗，以公方之，彼有惭德。庶辅仁无爽，调一气於泰阶，（阙十字）岂谓素王入梦，忽悲辰已之年，竖子为灾，翻厄膏肓之疾。贞观十一年，遘疾薨於安兴里第，春秋五十七。昔柳庄长逝，卫丧（阙十一字）今方古，异代同伤，诏赠兵部尚书，馀官封并如故，谥曰定公，礼也。其年十一月五日，迁厝於雍州三原县宏化乡。永徽五年诏赠太子太保。（阙五字）公雅量汪汪，澄波漾於万顷；宏材郁郁，挺栋（阙一字）於千寻。以（阙一字）礼为堤防，将仁信为介胄。汉考故事，首问於伯仁；晋访旧章，先请於武子。偶潘而称赵璧，（阙二字）而（阙一字）仙舟。墙仞难逾，远方日月；芬芳可习，近譬芝兰。家行著於乡闾，美誉满於簪绂。积善馀庆，人物迈於三（阙一家）庭训有方，世德光於万石。（阙一字）行（阙三字）重一时（阙一字）天（阙一字）地游茔湮（阙一字）库寒来暑往，墓入齐宫。所以勒徽烈於丰碑，树华表於神道。乃为铭曰：
    （阙一字）精握图，赤（阙一字）表震。翦商功立，开（阙二字）盛。若木分枝，（阙一字）原得姓。献子匡国，司空辅政。门挺台辅，世诞英哲。三相之昆，五侯之叶。金声玉振，兰芬水洁。节固捎□，（阙二字）员（阙一字）世逢运否，时遇国屯。玉（阙二字）迹，金鸡失晨。黄道积雾，绛阙飞尘。宝焚昆岫，鼎没泗滨。电照兴王，河清启圣。下截四海，上齐七政。氛静地舆，云开（阙二字）业预炼石，功参佐命。拥节剑门，（阙一字）官列棘。位亚八柄，声高六职。始司天宪，爰掌邦则。鸣玉趋朝，析开国。剿驹，滔滔逝水。宝丧璧，梁摧杞梓。（阙五字）蒿里。魂掩一邱，名传千（阙二字）坟已卜，滕室初开。（阙一字）马（阙一字）步，广柳徘徊。舟迁巨壑，水浅蓬莱。勒兹琬璧，长旌夜台。
    ●卷一百四十五
    ☆于志宁（二）
    ○大唐故太子右庶子银青光禄大夫国子祭酒上护军曲阜宪公孔公碑铭
    盖闻八卦已列，书契之迹肇兴；六籍既陈，礼乐之基斯阐。是以厉乡设教，道德垂训於百王；涑水立言，雅颂（阙一字）法于万（阙一字）如欲化民成俗，致远钩深，非博（阙二字）以究其源，非（阙三字）以宏其（阙四字）圣之幽赞，为後进之范围，轶匡庄而骧首，趋贾杜而矫翼，见之祭酒曲阜宪公矣。公讳颍达，字冲远，冀州衡水人也。若夫顺天开物，黑帝宁区夏以干戈，定乐（阙十字）霸（阙四字）令誉於鹤（阙一字）光赞（阙二字）振芳声於龙鼎。可谓长源眇眇，将德水而俱遥；曾构岩岩，与削成而共峻。其後公侯载德，簪绂连晖，备在缣缃，可得而略。曾祖灵龟，魏国子博士，（阙一字）应（阙一字）之（阙一字）驰誉（阙五字）之（阙一字）识飞英庠序（阙一字）授魏治书侍御史，冠锡神羊，权豪为之屏迹；任司衡象，风俗以之肃清。父安，齐青州法曹参军，轻重之典，情在公平；大小之狱，心敦宽简。公蕴灵（阙一字）智（阙三字）和（阙二字）笃（阙一字）之（阙一字）骏（阙三字）之足。庭罗俎豆，幼习升降之仪；门列骖驵，少怀远大之操。（阙一字）韬金匮，覃思迈於西河；学富石渠，沈研冠於东阁。词光翰苑，文丽彩虹，思极天，才华日（阙一字）蹈忠（阙一字）以行已，践仁信以（阙一字）身。（阙一字）汉皇之名珠，光映照车之宝；抱金山之美玉，价重连城之器。闻之者未面而虚（阙一字）见之者忘言而倾盖。可谓儒宗之镜（阙一字）学府之（阙二字）者焉。昔大业膺图，更开横塾，贲帛而徵（阙四字）而辟（阙八字）业隆槐市大访（阙一字）彦广（阙一字）学徒公（阙二字）千（阙一字）苞括百氏，牢笼曹许，孕育毛王，足使仲远伏膺，子（阙一字）道，所以（阙一字）天资於渐陆，纪地由乎滥觞。居此高才，（阙五字）家授（阙三字）博士，寻除太学助教。（阙四字）驭海县分，甚（阙三字）逾楚岳。巨猾於焉视，大憝所以鸱张。比王粲之寓迹荆门，同班彪之销声陇坻。（阙二字）尚阻，还蜀无由。暨六合同文，八（阙二字）既（阙三字）之（阙一字）遂（阙三字）之游。（阙二字）司空（阙一字）国公礼部尚书黎阳公秘书监永兴公为秦府文（阙一字）馆学士（阙二字）学博士，东胶西序，讲肆於是重兴，碣馆（阙一字）宫文（阙一字）於兹愈（阙二字）年迁国子博士，膏梁（阙二字）举（阙七字）挥汗（阙三字）摄齐问感，譬洪锺而（阙一字）叩，负笈质疑，（阙一字）衢尊而（阙二字）声实振於关右，芳风盖於淹中。其年封曲阜县开国男，食邑三百户，析圭助土，望（阙十字）德。贞观二（阙一字）改（阙一字）给（阙一字）中职亚（阙一字）卿位（阙三字）丹墀近待，允属时英，四年加员外散骑常侍行太子中允，入陪玉裕，出侍金舆，（阙一字）重起居，寄深献替。六年除国子司业（阙二字）太子右庶子，七年（阙二字）庶子兼国子司业，以公（阙二字）可（阙三字）有（阙一字）比（阙一字）君仲（阙二字）子（阙一字）十年奉敕共秘书监郑公修《隋书》，良直著乎青史，微婉表於丹书。跨固超迁，含刘孕谢。特蒙恩（阙三字）增（阙二字）散骑常侍（阙二字）庶子兼国子司业（阙一字）如（阙一字）制礼作乐，沿革不同，於是（阙一字）名多问，委以删定。其大戴小戴之舛错，前郑後郑之危疑，往哲之所不通，前贤之所未释，公剖兹（阙一字）节，针此膏盲，足使仪刑。（阙三字）泽王化（阙一字）成（阙五字）赏进爵为子，邑七百户，赐物二百段。其年以公匡弼副主，屡进谠言，与左庶子黎阳公特蒙恩诏，又赐黄金一斤，绢一百匹。十二年除国子祭酒东宫侍（阙一字）封如故（阙二字）卿名（阙一字）齐（阙一字）膺兹宠命，（阙二字）道光（阙二字）荷（阙一字）殊荣。公乃再振颓风，重宏绝业，学徒盈於家室，颂声彰於国朝。十四年车驾幸学，亲观释奠，公（阙一字）总九流，才兼六艺，彝伦之所钻仰，（阙一字）德之所（阙一字）崇。诏公（阙一字）於讲筵（阙四字）连（阙一字）暂（阙一字）指（阙二字）其谈锋英辩一ゼ（阙二字）惭其河泻，下帷博学，闭户多闻，竞举□梯，争回雄戟，公金汤易固，楼雉难攻，遂使辅嗣倒戈，大春反旆，宿疑旧惑，（阙一字）顺水销。（阙二字）神衷（阙四字）悠悠（阙三字）见斯（阙一字）礼毕。上《释奠颂》一篇，文艳雕龙，将五色而比彩；韵谐（阙一字）凤，与八音而同节。逸思掩於子玉，丽藻超於（阙二字）蒙（阙一字）敕（阙三字）表赞其书曰：（阙二字）并上释奠（阙一字）殊为（阙六字）清词烂其盈（阙五字）逸气（阙一字）已凌□。骊龙九重，不足方斯绮丽；威凤五彩，无以比其鲜华。扬雄（阙一字）高踪（阙一字）远黄香（阙十四字）昔强秦之末，政教（阙一字）迟，绅以（阙三字）坟典以为灰烬，逮炎汉握图，（阙一字）敷经学，宪章斯教，文艺聿修。及自三国，迄于晋宋，书记可略而言之。近至随运将终，天下鼎沸，（阙八字）鉴乎（阙一字）随，岂不怆恨？朕少逢（阙二字）之（阙一字）长遇干戈之（阙三字）兹宸极执（阙一字）璇玑（阙一字）阪泉崇国之功（阙一字）有之矣，灵台辟雍之德，则未可庶几。虽然，亦尝有意乎雕虫，存心乎儒史。开献书之路，（阙四字）贤束帛蒲轮，亦以多矣。（阙一字）学谢（阙二字）文惭（阙七字）春三（阙三字）国老养於（阙一字）序，庶老（阙一字）於西庠。听广论而无（阙一字）导深义而（阙一字）席。洪锺待扣，扣无不应；幽谷发声，声无不答。（阙十二字）夙挺璋，早（阙四字）罗百氏（阙三字）经（阙一字）涌珠泉，情抽蕙（阙一字）关西孔子，更起乎方今；济南伏生，重兴乎兹（阙一字）庶令宏四科於缥帙，阐（阙一字）遍於青衿，翰苑词林，（阙一字）其（阙十字）奉敕（阙一字）撰五经义疏。公博极群书，游（阙一字）众艺，削前（阙一字）之纰缪，（阙一字）往哲之（阙二字）诚万古之仪刑，实一代之标的。蒙敕赐名《五经正义》，付国子监施行，赐物三百段。公敦老氏之止足，追太史之鸣谦，（阙一字）请归（阙一字）优诏不许。（阙二字）闻奏始蒙（阙三字）防阁（阙四字）又使中书令（阙二字）赍手（阙一字）存问，荣宠之极，旷古罕俦。（阙一字）世室於国阳，伫闻公玉之制，告成功於日观，庭睹司马之书，（阙五字）光（阙二字）两楹（阙一字）梦环海（阙四字）千月之（阙一字）以（阙十字）薨於万年县平康里第，春秋七十有五。哀感宸，悲动绅。甚魏主之惜桓阶，若晋人之伤卫。诏赠物（阙二字）段，陪葬昭陵，丧事所须，率由官给，（阙七字）公，礼也。（阙二字）遗老陪（阙一字）陵而起坟，（阙三字）臣奉峻阳而卜兆，以今访古，隔代同符，惟公气禀五常，道光六行，得孔甫之具体，总姬旦之多才，延阁策府之奇书，探赜索隐，东馆南宫之逸（阙二字）奥穷源（阙三字）於（阙二字）无（阙三字）之（阙四字）於（阙二字）不假张宽之（阙一字）道合者不以贱贫而易交，行伪者无以权贵而投分。志怀耿介，性（阙一字）广门，有石奋之谦恭，类宋宏之方（阙一字）推贤进士，後已先人。举事而（阙五字）而成准的，乃（阙一字）之翘楚，（阙二字）之羽仪，於时将创明（阙一字）令群儒详审，互陈闻见，（阙一字）起异端，公扌麇摭旧事，宪章故实，删裴之制度，略蔡雍之节文，酌今古之仪，得丰俭之（阙一字）衣博带，（阙一字）不（阙三字）观之始（阙一字）（阙四字）乐（阙五字）之礼之坠典记事记言之史，俱资笔削，大雅之诗，咸伫刊定。奉敕修《隋史》五十卷，（阙）《礼》一百卷，《五经正义》一百七十卷。迈南董於曩策，逾孟庆於（阙一字）书，（阙二字）（阙十一字）论衡匹此未奇，撰（阙二字）闻帝用嘉尚，后仓制礼，（阙一字）振曲台，孙通创（阙一字）荣光稷嗣，以今方古，彼独何人，岂谓食薪为灾，梦桑成（阙一字）魏之药无效，齐鹊之言（阙二字）遂（阙一字）山阳之（阙三字）长（阙一字）之（阙二字）宫之（阙三字）金石之声。世子志元等，悲深陟岵，思乌（阙一字）而无期；恩极昊天，对风枝而增恸。恐锺律易改，陵谷难常，乃（阙一字）氏英猷，永传五鼎。杨公（阙一字）轨，长勒四碑，敬陈伐阅，树之（阙五字）。
    赫赫华胄，岩岩崇趾。元鸟降神，（阙二字）效祉。德表温室，道光阙里。绩著太常，芳流史。诞生令η，卓荦绝群。百丈挺秀，九畹腾芬。迢（阙一字）流略，囊括邱坟。凌□缛藻，（阙六字）群籍网罗（阙三字）迈（阙二字）思穷五际。糠秕名（阙一字）锱铢象系。落是藩词，巢高孙第。世尚典故，时敦学植。宾雁成行，翘车转轼。金马待诏，璧池摄职。（阙二字）钦风，（阙二字）咏德。飞缨黄屋，（阙十字）三（阙一字）献书（阙五字）阐。六学规模，百寮冠冕。星（阙一字）丧宝，石折歼良。（阙一字）矣武库，（阙一字）哉智囊。茔嘶白马，坟瘗黄肠。九泉虽，千载名扬。
    ○唐太傅盖公墓碑
    窃以仰观俯察，八卦於是列焉；依类属形，六籍所以生矣。陈卑高之序，定君臣之义，建国辨方，化民成俗，学（阙四字）不大哉！于是西河阐以儒风，北海敷以至教，四方挹其茂范，百代禀其徽猷。况蹈六行以扬名，蕴九德以（阙六字）为人师（阙十四字）正议大夫（阙二字）师矣。公讳文违，字艺成，冀州信都人也。（阙五字）高山以画九州；营邱佐姬，平牧野以开四履。鸿伐成家，拖青分社，人物奕业，高轨铭于景锺，英杰蝉联，芳猷（阙四字）曾祖庆，魏彭城王记室参军乐陵郡守，碣宫建肇，即预大房，茅土始封，遂居分竹。祖延，齐安平王记曹从事，（阙四字）超枚马以腾芳，骖驾魏国，冠应刘以骧首。父永，隋幽州蓟县令，德光驯雉，化美去蝗，仁声表於纟玄歌，政教彰於（阙二字）禀淳和之气，凌峻极之精，雅量淹通，识度开济。比子昂之德行，声动朝伦；方季之容仪，光照邻国。怀清贞而（阙三字）重然诺而略兼金，博极石渠，逾蔡之万卷；学该藏室，迈惠施之五车。缛藻丽於雕龙，雄辨析于非马，入其室者，如就芝兰；游其门者。若闻丝竹，可谓照灼千祀，笼盖一时者焉。随炀帝以当（阙一字）握图，大横纂历，命翘车以（阙一字）英彦，（阙三字）以召硕儒。公以经明行修，孤标独秀，大业三年授同安博士，九年特敕除守国子助教。洎三[B17P]改卜，六乐（阙四字）言于瞽宗，崇函丈于泮水。武德九年授国子助教，今上韬光藩服，历试艰难，虚左用伫奇才，开馆以纡（阙五字）辟来游府朝，遂得文预题鞭，恩参置醴，圣人嗣应宝历，君临区宇，业盛配天，功齐造化。循韶夏之旧规，宏（阙四字）风，以公学冠当时，除国子博士。虽曹志之笃行，江统之高名，未足连步成均，比肩璧水，十年诏授（阙二字）散（阙四字）谏议大夫国子博士如故，怀匪躬之节，抱忠公之心，同少翁之善言，信纪山之鲠直。十一年从驾洛阳宫，（阙四字）补宏文馆学士。游步铜驼，待诏金马，切问资以辨对，近侍属於博文。十二年诏授国子司业。左学右学，（阙四字）谋（阙一字）上庠下庠，官曹待以纲纪。十三年诏授兼蜀王师。匡正藩条，刘实以多闻见重，师范磐石，孔演以行（阙五字）古虽殊，得人是一。十六年丁母忧，居丧泣血，至性逾于世公；负土成坟，孝德甚于泰伯，诚可训时励俗，作一（阙一字）之（阙二字）立教宏风，为群寮之隐括。於是逍遥誓诰，每服止足之言；组织典坟，恒敦满盈之诫。观阳元谢事，意在抽簪，（阙三字）车，情在解绶，所以退居邱壑，有终焉之心。十八年诏授正议大夫兼崇贤馆学士，鹤（阙一字）将启（阙二字）矫翼之（阙四字）开更招托乘之容。公曳裾永福，ε履承华，侍公宴玉辂之前，陪飞盖银榜之右。岂谓峰颓东岳，圣人起奠楹之（阙三字）西州，智士兴云亡之叹，春秋六十有七，薨雍州开化坊里第，哀感宸极，宫悬止於咸池；悲动震方，肃成辍於（阙二字）敕令赠物绢二百匹，粟三百石，丧事所颁，率由官给。即以其年十二月，归葬於旧茔，礼也。惟公英姿磊落，（阙五字）竦千寻，量包万顷，偶潘而称连璧，对郭而号仙舟。学综群书，能兼众艺，羽陵蠹简，魏冢逸篇，揣摩纵横之辞，（阙四字）之术，囊括往哲，高视前修。定三豕之疑，不假卜商之辨，决二负之惑。讵劳刘向之言？鸿都於是推高，曲台所以（阙二字）或陪黄屋，或侍青宫，方樗里之智囊，（阙一字）镇南之武库。故能保元吉於当世，垂嘉声於後昆。世子国子主簿宏式（阙五字）追悲罔极之艰难，对穷泉而长恸，思陟岵而永怀，恐暑往寒来，（阙三字）於延阁，钟移律改，（阙一字）传坠於（阙三字）此高碑，以旌懿范。乃为铭曰：
    （上阙二十六字）层构，奕奕崇基。诞此英贤，是为人秀。荐绅盛族，膏梁华胄。璧方温，芝兰比茂。七步才速，百家学富。贲制招贤，弓旌访士。飞缨庠塾，锵金阜市。折角标奇，重席（阙二字）王贾齐衡，匡张隶齿。平台骋步，望（阙一字）飞英。誉隆徐邈，文高马卿。从政琐闼，作范维域。兰芬松茂，玉振金声。忽叹隙驹，俄悲风烛。未登台（阙一字）遂编鬼。{蒿死}里沈珠，佳城瘗玉。四序难追，百身何赎？车转熊轼，（阙一字）列龙。徘徊（阙一字）卫，躅骖。坟（阙二字）雾，树曲（阙一字）威。铭斯炎琬，播美腾辉。
    ○南安懿公碑
    （上阙）刺史上柱（下阙）子黎阳公于（下阙）夫（阙三字）蒸龙兴豹（阙二字）天立极夷难开（阙三字）士以经纶，驾群雄以戡翦。然则轻车飞将，靡刺举之方，拥（阙三字）无折冲之略。其能入陪乘石（阙二字）於钩陈出抚名藩，文德被於江介，总英谋以挺秀，敷善政以遐征，见之使君南安公矣。君讳琮，字文瑾，武威姑臧人也。夫运筹帷幄，名（阙一字）三杰之先，立（阙三字）功居八王之首。属金行不竞，县分崩，凉王建定乱之勋，成割地之业，洪源将导江而俱远，层构与干□而共高。龟组相晖，青紫交映，（阙一字）在简牒，可略（阙三字）祖谊。魏骠骑将军凉州刺史黄门侍郎散骑常侍武威郡公，剖符作牧，恩重玺书，执戟从官，荣隆夕拜。祖，周骠骑将军（阙一字）城郡太守，死王事，赠上柱（阙三字）总管河北壮公。分竹宰民，化光露冤，临难殒命，节重结缨。父辩，随上柱国使持节秦州诸军事秦州总管潭州总管左武卫大将军（阙二字）郡开国公，建（阙三字）恩结湘流，横剑禁中，声高文陛，惟公总烟霞之秀气，禀川岳之淑精，器深沉，风调爽逸。文（阙一字）叶上将之略，大树表将军之威。幼挺纵横，缀幡为戏。少（阙三字）聚米成图，起武安以振威，迈淮阴以贾勇。加以琢磨道德，黼藻仁义，砥名励行，闻诸乡党，资孝为忠，形乎家国。少习文史，尤工骑射。沉沙减灶，既练之（阙三字）持短入长，亦精之於剑术。公释褐随奋武尉，于时东夷未宾，阻辽水以为固，频扰黄龙之戍，亟侵元菟之城。随炀帝亲御貔貅，以诛枭獍。公壮逾投石，（阙三字）旗命赏畴庸，以居其最，特蒙标异，授朝散大夫，寻除新郑县令。公济以宽猛，施以韦弦，遂使单父兴谣，萑蒲息盗，善政既著，俄迁颍川郡丞，此乃魏室（阙三字）胡公之故国，元冠成列，朱轮接轸。公绥之以淳化，肃之以严威，千里扬风，百城仰德。时属随人委驭，海县沸腾，或裂壤而鸱张，或分星而（阙一字）视，丹野涂（阙三字）溺骖，徒怀王允之心，空轸贾生之哭。既而晋野降白□之瑞，秦川开赤玉之图，稷契於是迁虞，张陈所以归汉。高祖大武皇帝御紫极而统天，坐元扈而则地。文为治本，资德教以化民，武以除残，藉干戈以静难。择贤分器，量器授官，除公骠骑将军，（阙一字）加上开府（阙三字）勋高沙塞，任重中权，黄君望亚鼎司，宠光莫府，以今方古，彼何足云？寻改授左卫中郎将。刘武周称兵马邑，结援龙城，扌延祸汾阴，连横河（阙一字）今上（阙五字）公陪从戎麾，蒙授左三总管。公知包三略，勇冠六军，运奇谋以抗千里，舞劲剑而摧八阵。凶徒既殄，反旆还京，除左卫长史，其中郎将如故，王世充（阙五字）以戎旃，曾无勤王之心，翻肆问鼎之志，莽卓未足方其罪，浇犭壹壹岂得比其辜？
    遂使宗社沦胥，怀生板荡。窦建德同恶相济，共为犄角，王师运九变（阙五字）之士风驱电扫，拉朽摧枯。公预官渡之勋，参崤陵之捷，校功追赏，超绝等伦。刘黑闼建德馀孽，尚蓄狼心。拥兵赵魏，构难漳淦，骋其（阙一字）突，未革（阙五字）纂此一戎，遂清九宇。於是稽天息浸，飞岳（阙一字）尘，饮至策勋，蒙授上柱国，封南安县开国侯，食邑七百户，又捡校参旗军副，又捡校左领左右中郎将（阙五字）卫率近臣，侍奉委之以正人，爪牙寄之以心膂。贞观元年授太子左卫率捡校右武卫将军左领军将军，四年蒙授□麾将军，行左卫率如故。（阙五字）坊恪勤晨夕，标羽仪於甲观，擅风流於望苑，十年授银青光禄大夫，行睦州刺史。方当班六条於劲越，歌两岐於全吴，望俗变文身，风移凿齿，绍（阙五字）追降凤於颍川，岂谓日（阙一字）难翻，阅川不息，忽感何之梦，遂同声伯之悲。贞观十一年十二月之任，在道寝疾，薨於宋州馆舍，春秋五十有五，痛（阙五字）行人考行受名，谥曰懿公，礼也。即以十三年二月十一日，迁厝於始平之原。公德方琮琬，照荆岫而腾晖；材挺栋梁，茂邓林而耸干。破楚入郢（阙五字）齐之谋弹压六奇，笼盖十策，陈力草昧之始，立功□雷之初，功著升而，勋高战牧。执戟武帐，八舍禀其军容；受律戎轩，四校伫其神算。加以地居（阙五字）卿帝乡近亲，莫之比盛。祖母李，景皇帝之女，赠信都郡大长公主。母窦，随文帝之甥。夫人长孙，文德皇后之姊。尚主宾王，光华帝戚。（阙五字）映濯龙，未尝富贵骄人，恒以盛满为戒。方应参八骏之驾，高宴瑶池；陪七佐之游，问道襄野。岂谓九转之方莫效，十（阙一字）之景难留，奄切颓山，忽悲（阙五字）子振等，恐炎凉迭代，星纪循环，海变三山，谷迁九地，所以镌（阙）勒石，播美腾芳。譬东都之前，永识滕公之墓；潼亭之侧，长标太尉之坟。乃为铭曰：
    （上阙二字）茂绪眇眇长澜。七叶辅汉，五世相韩。绩参经启，业预艰难。代总衡辔，世袭衣冠。山渎降灵，烟霞诞祉。比德璧，齐芳兰芷。冲斗浮光，照车蕴美，纵（阙五字）图史。运属交丧，时逢屯剥。争窃宝符，竞窥帝。礼废祀，（阙一字）毁龟玉。凶甚拔山，暴逾比角。天地初辟，光华方旦。破袁奇策，灭项神算。受除残，执（阙五字）三杰，绩邻十乱。雾撤□销，功成治定。屡典交戟，频膺宠命。裂壤恩隆，分麾礼盛，储坊述职，江皋从政。岁月易度，生涯若浮。夕峰隐景，夜壑迁舟。（阙六字）回。式镌翠石，永树芳猷。
    ○太子少师中书令开府仪同三司并州都督上柱国固安昭公崔敦礼碑
    盖闻虞后纳麓，五臣膺其宏图，周王定霸，四友赞其英略。故能拨乱（阙一字）极，类帝宗。（阙三十六字）至若献筹绨构之始，树绩□雷之初，成配天之功，建定鼎之业，经文纬武，尊主庇人，齐德夔龙，连芳风力，形图麟阁，铭勒宗彝，则我开府固安郡公其人也。公讳敦礼，字安上，（阙十六字）猷大公执钧，享四履而匡王业。亭伯达旨之作，（阙二字）词林，子玉（阙二字）之文。思穷物理，纟圭组奕叶，方十纪之羽仪；绅佩蝉联，比九世之卿（阙十九字）煨烬（阙一字）於缇纟由藏（阙一字）被於简牍，曾祖宣猷，周梁州总管，随大将军通守汲郡。大浸稽天，预奠川之鸿（阙一字）可（阙二字）缟（阙二十四字）阶大将军代州总管太常卿礼部尚书固安县公。学窥典坟，文韬雅颂，言成表率，行为师范，盛德光於八士，芳（阙一字）冠於十臣。父寿，周（阙二字）县男（阙三字）通事舍（阙十七字）蜀定州诸军事定州刺史。委质平基，藻思越於牧马；陪游河曲，鸿笔丽於应刘。英声振於生前，哀荣备於身後。扬晖凤策，播美龙图。公昭孝怀忠，（阙三十四字）日（阙一字）之光。渥水初腾，骋千里以追电；溟池将运，抟九万以摩霄。文极词条，才高吞鸟；学该繁露，思逸梦蛟。论道宰化之方，体国经野之术，齐晖稷契，比美萧张。（阙二字）属始（阙十八字）穷（阙五字）黄屋没於望夷，黔首坠於涂炭。大唐循玑升历，辩（阙一字）居元，安车以礼通贤，蒲轮以征奇士。公识芒砀之启圣，知梁宋之兴王，投刺辕门，庇身有（阙二十四字）礼殆将（阙一字）主感钻燧而增（阙一字）对风树以兴哀。昔高柴泣血三年，扬臻居丧七载，校斯至性，讵可相方？武德二年奉敕夺情，授左勋卫，四年授通事舍人，（阙四字）飞（阙七字）刑（阙七字）缙绅。六年奉敕捡校右骁卫府长史（阙二字）右校叛换，亟扰天田，左贤陆梁，将回地轴，荡涤逋寇，事藉谋猷。奉敕副郢国公宇文士及往妫州经略，事了还京。公乃（阙一字）元（阙一字）奉（阙一字）蒙忝（阙二字）旷（阙五字）之恩（阙二字）易名奉（阙一字）王之诏，比斯（阙二字）彼何人哉？（阙二字）四（阙一字）奉敕往幽州追都督庐江王李瑗，时瑗阴预戾园之谋，将据河朔之地，啸命凶鬼，肇为乱阶。公非理被囚，意在嫁（阙一字）长（阙一字）不（阙五字）太宗嘉公乃诚，（阙十一字）赐绢五百匹，（阙三字）人金银器皿十一件，细马一匹。其年奉敕副御史大夫安吉郡公杜淹往武功，遂简（阙一字）还授中书舍人，（阙一字）司陛（阙一字）申张武之茂功，（阙二字）丝（阙四字）之（阙二字）贞观元年封固安县男，（阙一字）土（阙一字）枋书之以山河，开国成家，传之以茅赋。六年授员外散秩常侍，行中书舍人，七年守太常少卿。三雍七郊之礼，则（阙一字）之於灵台；九成（阙一字）英之乐，（阙二字）之於（阙十一字）山（阙五字）大（阙二字）使（阙一字）於汉中（阙六字）行旃於夏首化洽九江。循吏於是弹冠，贪夫为之解印。声高八俊，誉迈二星。九年属有国哀，灵驾进发，以公摄侍中（阙一字）人（阙一字）丧事，十年授（阙二字）少（阙二字）兵部侍郎，（阙二字）静（阙一字）兵机戢武之先，（阙二字）定功戎昭禁暴之本，（阙一字）选列代，咸寄亲贤，今授此官，允於佥望。昔炎政（阙一字）季，（阙一字）宇混淆，六乐与沙鹿具崩，三礼将原火（阙十三字）之多（阙十三字）封固安县子，（阙一字）年加爵为侯，拜护军。延ヌ恃烛龙之阻深，骋射雕之小伎，失事大之节，怀凌长之心。公运娄敬之良筹，ゼ郑众之雄辨，呼韩以之削枉，（阙二字）於是（阙十六字）使还（阙一字）授（阙一字）部侍郎，加上护军，随班列也。其年又奉使往延ヌ论和亲事，蒙赐绢三百匹。其年授右屯卫将军，望超二卫，（阙一字）重三军，方信布之爪牙，比良平之心腹，汉朝（阙一字）宠极（阙一字）魏（阙十八字）授银青光禄大夫，守灵州都督。方李牧作宰，声震龙庭；譬魏尚剖符，威慑狼望。胶折息萧关之骑，月满绝甘泉之烽。廿年授银青光禄大夫，守兵部尚书，（阙十七字）年（阙一字）驾（阙十一字）武侯大将军（阙一字）左右相辟杖事。位光七命，职统五戎。政典伫之以纳言，喉舌寄之以元凯。声驰礼阁，誉满周行。寻正除兵部尚书，捡校（阙十七字）之酋（阙七字）方之长浮（阙一字）海以来庭。左雄之流誉东京，韦贤之飞英西汉，不之尚也。其年副太尉赵国公捡校山陵卤簿，事毕，蒙进爵为公，食邑一千户，赐物五百段。（阙二十六字）以赞时雍（阙一字）侍（阙二字）中书令（阙四字）载笔西省，司八柄以奉纶言；负玺左曹，托七车以对明诏。献替旒，损益机断，虽渭浦兆叶周，傅阴梦感殷，（阙三字）方（阙十八字）事（阙九字）缨玉裕曳（阙二字）纟同楼。汉室将次孺比肩，晋朝与孝伯方驾。心敦淡泊，志尚清虚，固让机权，愿归闲逸。既而承华肇建，望苑初开，审喻藉以正人，调护资於（阙二十字）男食邑三百户，授尚舍直长，赐物八百段。昔桓荣硕儒，离经於副主；臣（阙一字）通识，训从於储君。故以德茂曩贤，名高往哲者也。而东流难止，西景易沈，未登千月之期，奄切九（阙一字）之（阙一字）以显庆元年岁次（阙三字）月癸巳朔三日乙未，薨於（阙一字）阳里第，春秋六十有一，哀感宸极，痛结储闱。闾里於是兴嗟，簪裾为之挥涕。舆驾於龙门举哀，诏秘书监驸马都尉长孙冲职方郎中温（阙六字）州都督开府仪同三司（阙十一字）陪葬昭陵，鼓吹往还，（阙一字）事葬事官给，务从优厚。仍令兼司农卿长孙知人监护，太府少卿韦思齐为副，又令中书侍郎李义府持节吊祭，皇太子则（阙五字）仍令（阙五字）韦（阙一字）率更令萧钧致祭，太常考行，谥曰昭公，礼也。以其年十月壬辰朔十八日己酉，窆於昭陵之南安乡平美里。惟公降辰昴之秀气，禀岳渎之精灵，郁郁材耸栋梁，汪汪量澄江海，（阙六字）登（阙七字）乃（阙五字）博穷开辟，洙（阙一字）之教聿兴；藻轶翰林，睢涣之文斯著。怀仁履信，蕴德居贞，为衣冠之表缀，实朝伦之规矩。自随风不竞，海县分崩，三户兴灭秦之师，八百起亡殷之众。人（阙三字）之（阙一字）家（阙五字）太宗膺赤（阙一字）之符，殄绿林之（阙一字）再安地纪，重正天纲，公（阙一字）日月之晖，献戡翦之略。茂勋斯建，神算远闻。吐纳赤墀，对扬流誉。侍卫丹，巡警有声。建节榆关，尘清柳室。张旃鹿塞，雾布狼山。（阙一字）银（阙二字）朝（阙十四字）户求方，方令君之举（阙一字）开门接士，（阙三字）之待贤，散金恤穷，指济物。王孙惭其好施，子敬愧其轻财。博识古今，超晋朝之武库；决胜樽俎，冠秦官之智囊。见（阙一字）之（阙二字）劳马援之诫，闻人之善，（阙二字）曹邱之（阙十二字）多（阙三字）禾足俦。崇荀孟儒雅之风，鄙申商文峻之法，可谓廊庙之瑰宝，朝序之宗从者焉。而眉寿莫终，麦邱之祝遂爽；日制未及，（阙二字）之（阙一字）无（阙一字）便（阙二十六字）太子通事舍人（阙一字）业等，哀缠罔极，痛切天经，至性尽追远之心，孝德究慎终之道。恐桑田变海，深谷为陵，懿范不传，徽猷永没，所以勒兹三（阙一字）继公之遐踪，（阙二十八字）乃为铭曰：
    仪天曾构，控地长源。大庭诞祉，尚父开藩。赋超雅颂，论拟文言。家传积善，世德高门。（其一）
    辰象降精，挺生（阙二十一字）略，括囊文史。（其二）
    随政道销，运终天禄。戏亭军丧，汉滨舟覆。日（阙一字）狐鸣，星亡鬼哭。怀生择主，元天改卜。（其三）
    圣人有作，乘时定乱。负鼎经启，托剑匡赞。屡献嘉谋，叠（阙十一字）（其四）（阙七字）防（阙一字）光（阙六字）延戈玉塞，杖节铜梁。（阙一字）流典客，声高奉常。（其五）
    八屯警卫，六官述职。龙池鼓鳞，凤条矫翼。子房审喻，长舆亮直。俨若朝典，隐如敌国。（其六）
    （阙一字）机（阙三十字）。（其七）
    （阙二字）毕陌，阵列原阡。（阙一字）窗遽（阙一字）金字方镌。佳城照日，宰树笼烟。玉棺永，宝剑空悬，（下阙）
    ○唐故太常卿上柱国汾阴献公薛府君碑
    盖（阙）陟茂（阙）勋高方（阙）构而俯（阙）雅俗（阙）吏部侍（阙）深八（阙）之（阙）之（阙）举以孝廉，（阙一字）而不就。虽翘车结轸，（阙一字）雁（阙一字）群（阙二字）之（阙）之故事及（阙一字）茂陵之旧章，莫不讨本寻原，探赜索隐，（阙）其谋乃迎公太夫人（阙一字）氏置乎城内，公（阙一字）在襁褓（阙）陈平馀智（阙一字）背项之谋许（阙一字）见机（阙一字）归（阙一字）之（阙）之宾太冲（阙一字）其（阙五字）其多艺（阙）兼陕东道（阙）筹（阙）晋（阙）焉（阙三字）充功（阙）用（阙）成（阙一字）德祖（阙五字）薛氏之後代（阙）城饮至叙勋（阙一字）上柱国汾阳县男，食邑三百户，（阙）邪佞者多，忠愕者少。臣无君不立，君无臣何以得安？（阙）恩旨特隆，以旌鲠直。昔皋陶之对虞舜，致（阙）嘉宾於东阁，参爱客於西园，既接（阙）畴昔（阙一字）弟孙之（阙）太宗与公（阙五字）敬书（阙二字）与卿（阙）若为存养，知卿叔侄之情，（阙五字）加安（阙）於记录暨继明（阙）梦君仪范，伤悼特深，旦敕所司，赐以粟帛，（阙）之（阙一字）键对逸简於嵩岳多（阙二字）於（阙）戎马交驰飞鲁连之箭（阙三字）起草（阙二字）之书（阙）之功。岂谓拂日晓枝，倏坠千寻之干，（阙一字）天峻岳（阙一字）颓万仞之峰，（阙）昭陵，仪仗送至墓所，往还（阙）葬（阙）山移（阙）鼎（阙）夜（阙）
    ●卷一百四十六
    ☆李安期
    安期，宗王卿百药子，贞观初累除主客员外郎，龙朔中为司列少常伯参知国事，出为荆州大都督府长史，咸亨初卒，谥曰烈。
    ○对高宗用才当忘亲雠论
    十室之邑，且有忠信，天下至广，不为无贤。比见公卿有所荐进，皆劾为朋党，滞抑者未申，而主荐者已訾。所以人人争噤默以避嚣谤。若陛下忘其亲雠，旷然受之，惟才是用。塞谗毁路，其谁敢不竭忠以闻上乎？
    ☆孔颖达
    颖达字仲远，冀州衡水人。太宗平洛，授文学馆学士。贞观中累除太子右庶子，加散骑常侍，封曲阜县子，拜国子祭酒，图形凌烟阁。二十二年卒，赠太常卿，谥曰宪。
    ○明堂议
    巨伏寻前敕，依礼部尚书豆卢宽、国子助教刘伯庄等议，以为从昆仑道，上层以祭天，下层以布政。又寻後敕云，为左右阁道，登楼设祭。臣谨按六艺群书百家诸史，皆名基上曰堂，楼上曰观，未闻台观重楼之上而有堂名。《孝经》云：“宗祀文王於明堂。”不云明楼明观，其义一也。又明堂法天，圣王示俭，或有翦蒿为柱，葺茅作盖，虽复古今异制，不可恒然，犹依大典，惟在朴素。是以席惟藁秸，器尚陶匏，用茧栗以贵诚，服大裘以训俭。今若飞栖架迥，绮阁凌□，考古之文，实堪疑虑。按《郊祀志》，汉武明堂之制，四面无壁，上覆以茅，祭五帝於上座，祀后土於下防。臣以上座正谓基上，下防惟是基下。既云四面无壁，未审伯庄以何知上层祭神，下有五室？且汉武所为，多用方士之说，违经背正，不可师祖。又豆卢宽等议云，上层祭天，下层布政，欲使人神位别，事不相干。臣以古者敬重大事，与接神相似，所以朝觐祭祀，并皆在庙，岂有楼上祭祖，楼下视朝？阁道楼，路便窄隘，乘辇则接神不敬，步陟则劳曳圣躬，侍卫在傍，百司供奉，求之典诰，全无此理。臣非敢固执愚见，以求已长，伏以国之大典，不可不慎。乞以臣愚表下群臣详议焉。
    ○易正义序
    夫易者象也，爻者效也。圣人有以仰观俯察，象天地而育群品；□行雨施，效四时以生万物。若用之以顺，则雨仪序而百物和；若行之以逆，则六位倾而五行乱。故王者动必则天地之道，不使一物失其性；行必协阴阳之宜，不使一物受其害。故能弥纶宇宙，酬酢神明，宗社所以无穷，风声所以不朽。非夫道极元妙，孰能与于此乎，斯乃乾坤之大造，生灵之所益也。若夫龙出於河，则八卦宣其象；麟伤於泽，则十翼彰其用。业资九圣，时历三古。及秦亡金镜，未坠斯文；汉理珠囊，重兴儒雅。其传《易》者，西都则有丁孟京田，东都则有荀刘马郑。大体更相祖述，非有绝伦。惟魏世王辅嗣之注，独冠古今。所以江左诸儒，并传其学，河北学者，罕能及之。其江南义疏十有馀家，皆辞尚虚元，义多浮诞。原夫易理难穷，虽复元之又元，至於垂范作则，便是有而教有。若论住内住外之空，就能就所之说，斯乃义涉於释氏，非为教於孔门。既背其本，又违於注。至若复卦云：“七日来复。”并解云：“七日当为七月，谓阳气从五月建午而消，至十一月建子始复，所历七辰，故云七月。”今按辅嗣注云：“阳气始剥尽至来复时凡七日。”则是阳气剥尽之後，凡经七日始复。但阳气虽建午始消，至建戌之时，阳气犹在，何得称七月来复？故郑康成引《易纬》之说，建戌之月，以阳气既尽，建亥之月，纯阴用事，至建子之月，阳气始生，隔此纯阴一卦，卦主六日七分，举其成数言之，而云七日来复。仲尼之纬分明，辅嗣之注若此，康成之说，遗迹可寻。辅嗣注之於前，诸儒背之於後，考其义理，其可通乎？又《蛊卦》云：“先甲三日，後甲三日。”辅嗣注云：“甲者创制之令，又若汉世之时甲令乙令也。”辅嗣又云：“令洽乃诛，故後之三日。”又《巽卦》云：“先庚三日，後庚三日”辅嗣注云：“申命令谓之庚。”辅嗣又云：“甲庚皆申命之谓也。”诸儒同於郑氏之说，以为甲者宣令之日，先之三日而用辛也，欲取改新之义，後之三日而用丁也，取其丁宁之义。王氏注意，本不如此，而又不顾其注，妄作异端。今既奉敕删定，考察其事，必以仲尼为宗；义理可诠，行以辅嗣为本。去其华而取其实，欲使信而有徵，其文简，其理约，寡而制众，变而能通。仍恐鄙才短见，意未周尽，谨与朝散大夫行太学博士臣马嘉运、守太学助教臣赵乾叶等对共参议，详其可否。至十六年，又奉敕与前修疏人及给事郎守四门博士上骑都尉臣苏德融等对敕使赵宏智覆更详审，为之正义，凡十有四卷。庶望上裨圣道，下益将来。故叙其大略，附之卷首尔。
    ○尚书正义序
    夫书者，人君辞诰之典，右史记言之策。古之王者，事总万机，发号出令，义非一揆。或设教以驭下，或展礼以事上，或宣威以肃震曜，或敷和而散风雨。得之则百度惟贞，失之则千里斯谬。枢机之发，荣辱之主，丝纶之动，不可不慎。所以辞不苟出，君举必书，欲其昭法诫、慎言行也。其泉源所渐，基於出震之君；黼藻斯彰，郁乎如□之后。勋华揖让而典谟起，汤武革命而誓诰兴。先君宣父，生於周末，有至德而无至位，修圣道以显圣人，芟烦乱而翦浮词，举宏纲而撮机要，上断唐虞，下终秦鲁，时经五代，书总百篇。采悲翠之羽毛，拔犀象之牙角。罄荆山之石，所得者连城；穷汉水之滨，所求者照乘。巍巍荡荡，无得而称；郁郁纷纷，於斯为盛。斯乃前言往行，足以垂法将来者也。既乎七雄已战，五精未聚，儒雅与深同埋，经典共积薪俱燎。汉氏大济区宇，广求遗逸，采古文於金石，得今书於齐鲁。其文则欧阳夏侯二家之所说，蔡邕碑石刻之古文，则两汉亦所不行。安国注之，实遭巫蛊，遂寝而不用。历及魏晋，方始稍兴。故马郑诸儒，莫睹其学，所注经传，时或异同。晋世皇甫谧独得其书，载於帝纪，其後传授，乃可详焉。但古文经虽然早出，晚始得行。其辞富而备，其义宏而雅，故复而不厌，久而愈亮。江左学者，咸悉祖焉。近至隋初，始流河朔。其为正义者，蔡大宝巢猗费顾彪刘焯刘炫等，其诸公旨趣，多或因循帖释，注文义皆浅略，惟刘焯刘炫最为详雅。然焯乃织综经文，穿凿孔穴，诡其亲见，异彼前儒，非险而更为险，无义而更生义。窃以古人言语，惟在达情，虽复时或取象，不必辞皆有意。若其言必托数，经悉对文，斯乃鼓怒浪於平流，震惊飚於静树，使教者烦而多惑，学者劳而少功。过犹不及，良为此也。炫嫌焯之烦杂，就而删焉。虽复微稍省要，又好改张前义。义更太略，辞又过华，虽为文笔之善，乃非开奖之路。义既无义，文又非文，欲使後生，若为领袖，此乃炫之所失，未为得也。今奉明敕，考定是非，谨罄庸愚，竭所闻见，鉴古今之传记，质近代之异同，存其是而去其非，削其烦而增其简。此非敢臆说，必据旧闻。谨与朝散大夫行太学博士臣王德韶、前四门助教臣李子□等谨共铨叙。至十六年，又奉敕与前修疏人及通直郎行四门博士骁骑尉臣朱长才、给事郎守四门博士上骑都尉臣苏德融、登仕郎守太学助教□骑尉臣随德素、儒林郎守四门助教□骑尉臣王士雄等对敕使赵宏智覆更详审，为之正义，凡二十卷。庶对扬於圣范，冀有益於童稚。略陈其事，叙之云尔。
    ○毛诗正义序
    夫诗者，论功颂德之歌，止僻防邪之训。虽无为而自发，乃有益於生灵。六情静於中，百物荡於外。情缘物动，物感情迁。若政遇醇和，则欢娱被於朝野；时当参黩，亦怨刺形於咏歌。作之者所以畅怀舒愤，闻之者足以塞违从正。发诸情性，谐於律吕。故曰感天地，动鬼神，莫近於诗。此乃诗之为用，其利大矣。若夫哀乐之起，冥於自然；喜怒之端，非由人事。故燕雀表啁噍之感，鸾凤有歌舞之容。然则诗理之先，同夫开辟，诗迹所用，随运而移。上皇道质，故讽谕之情寡；中古政繁，亦讴歌之理切。唐虞乃见其初，牺轩莫测其始。於後时经五代，篇有三千，成康没而颂声寝，陈灵兴而变风息。先君宣父，正遗文，缉其精华，褫其烦重，上从周始，下暨鲁僖，四百年间，六诗备矣。卜商阐其业，雅颂与金石同和；秦正燎其书，简牍与烟尘共尽。汉氏之初，诗分为四。申公腾芳於鄢郢，毛诗光价於河间，贯长卿传之於前，郑康成笺之於後。晋宋二萧之世，其道大行；齐魏两河之间，兹风不坠。其近代为义疏者，有全缓何允舒瑗刘轨思刘鬼刘焯刘炫等，然焯炫并聪颖特达，文而又儒，擢秀干於一时，骋绝辔於千里，固诸儒之所揖让，日下之无双，於其所作疏内，特为殊绝。今奉敕删定，故据以为本。然焯炫等负恃才气，轻鄙先达，同其所异，异其所同，或应略而反详，或宜详而更略。准其绳墨，差忒未免，勘其会同，时有颠踬。今则削其所烦，增其所简，唯意存於曲直，非有心於爱憎，谨与朝散大夫行太学博士臣王德韶、徵仕郎守四门博士臣齐威等对共讨论，辨详得失。至十六年，又奉敕与前修疏人及给事郎守太学助教□骑尉臣赵乾叶、登仕郎守四门助教□骑尉臣贾普耀等对使赵宏智覆更详正，凡为四十卷。庶以对扬圣范，垂训幼蒙。故序其所见，载之於卷首云尔。
    ○礼记正义序
    夫礼者，经天纬地，本之则大一之初；原始要终，体之乃人情之欲。夫人上资六气，下乘四序，赋清浊以醇ㄤ，感阴阳而迁变。故曰人生而静，天之性也；感物而动，性之欲也。喜怒哀乐之志，於是乎生；动静爱恶之心，於是乎在。精粹者虽复凝然不动，浮躁者实亦无所不为。是以古先圣王，鉴其若此，欲保之以正直，纳之於德义。犹襄陵之浸，修是防以制之；要驾之马，设衔策以驱之。故乃上法圆象，下参方载，道之以德，齐之以礼。然飞走之伦，皆有怀於嗜欲，则鸿荒之世，非无心於性情。燔黍则大享之滥觞，土鼓乃□门之拳石。冠冤饰於轩初，玉帛朝於虞始。夏商革命，损益可知，文武重光，典章斯备。洎乎姬旦负临朝，述曲礼以节威仪，制周礼而经邦国。礼者体也，履也。郁郁乎文哉！三百三千，於斯为盛。纲纪万事，琢六情。非彼日月，照大明於寰宇；类此松筠，负贞心於霜雪。顺之则宗┙固，社稷宁，君臣序，朝廷正。逆之则纪纲废，政教烦，阴阳错於上，人神怨於下。故曰：“人之所生，礼为大也。”非礼无以事天地之神，辨君臣长幼之位。是礼之时义大矣哉！暨周昭王南征之後，彝伦渐坏；彗星东出之际，宪章遂泯。夫子虽定礼正乐，颓纲暂理，而国异家殊，异端并作。画蛇之说，文擅於纵横；非马之谈，辩离於坚白。暨乎道丧两楹，义乖四术，上自游夏之初，下终秦汉之际，其间岐涂诡说，虽纷然竞起，而馀风曩烈，亦时或独存。於是博物通人，知今温古，考前代之宪章，参当时之得失，是以所见，各记旧闻，错总鸠聚，以类相附，《礼记》之目，於是乎在。去圣逾远，异端渐扇，故大小二戴，共氏而分门；王郑两家，同经而异注。爰从晋宋，逮於周隋，其传礼业者，江左尤盛。其为义疏者，南人有贺循贺庾蔚崔灵恩沈重宣皇甫侃等，北人有徐道明李业兴李宝鼎侯聪熊安生等。其见於世者，唯皇熊二家而已。熊则违背本经，多引外义，犹之楚而北行，马虽疾而去逾远矣。又欲释经文，唯聚难义，犹治丝而棼之，手虽繁而丝益乱也。皇氏虽章句详正，微稍繁广，又既遵郑氏，乃时乖郑义。此是木落不归其本，狐死不首其邱。此皆二家之弊，未为得也。然以熊比皇，皇氏胜矣。虽体例既别，不可因循。今奉敕删理，仍据皇氏以为本，其有不备，以熊氏补焉。必取文证详悉，义理精审，翦其繁芜，撮其机要。恐独见肤浅，不敢自专，谨与中散大夫守国子司业臣朱子奢、国子助教臣李善信、守太学博士臣贾公彦、行太常博士臣柳士宣、魏王东ト祭酒臣范义κ、魏王参军事臣张权等对共量定。至十六年，又奉敕与前修疏人及儒林郎守太学助教□骑尉臣周元达、儒林郎守四门助教云骑尉臣赵君赞、儒林郎守四门助教□骑尉臣王士雄等对敕使赵宏智覆更详审，为之正义，凡成七十卷。庶能光赞大猷，垂法後进。故叙其意义，列之云尔。
    ○春秋正义序
    夫《春秋》者，记人君动作之务，是左史所职之书。王者统三才而宅九有，顺四时而理万物。四时序则玉烛调於上，三才协则宝命昌於下。故可以享国永年，令闻长世。然则有为之务，可不慎欤？国之大事，在祀与戎。祀则必尽其敬，戎则不加无罪。盟会协於礼，兴动慎其节。失则贬其恶，得则褒其善。此《春秋》之大旨，为皇王之明鉴也。若夫五始之目，彰於帝轩，六经之道，光於《礼记》，然则此书之发，其来尚矣。但年纪绵邈，无得而言。暨乎周室东迁，王纲不振，楚子北伐，神器将移。郑伯败王於前，晋侯请隧於後。窃僭名号者，何国不然？专行征伐者，诸侯皆是。下陵上替，内叛外侵，九域骚然，三纲遂绝。夫子内蕴大圣，逢时若此，欲垂之以法则无位，正之以武则无兵，赏之以利则无财，说之以道则不用。虚叹衔书之风，乃似丧家之狗，既不救於已往，冀垂训於後昆。因鲁史之有得失，据周经以正褒贬。则一字所嘉，有同华衮之赠；一言所黜，无异绣斧之诛。所谓不怒而人威，不赏而人劝，实永世而作则，历百王而不朽者也。至於秦灭典籍，鸿猷遂寝；汉德既兴，儒风不绝。其前汉传《左氏》者，有张苍、贾谊、尹咸、刘歆，後汉有郑众、贾逵、服虔、许惠卿，各为诂训，然杂取《公羊》、《梁》以释《左氏》，此乃以冠双履，将丝综麻，方凿圆枘，其可入乎？晋世杜元凯又为《左氏集解》，传取邱明之传，以释孔氏之经，所谓子应乎母，以胶投漆，虽欲勿合，其可离乎？今校先儒优劣，杜为甲矣。故晋宋传授，以至於今，其为义疏者，则有沈文、何休、苏宽、刘炫。然沈氏於义例粗可，於经传极疏。苏氏则全不体本文，惟傍攻贾服，使後进之士，钻仰无成。刘炫於数君之内，实为翘楚。然聪惠辨博，固亦罕俦，而探赜钩深，未能致远。其经注易者，必具饰以文辞，其理致难者，乃不入其根节。又意在矜伐，性好非毁，规杜氏之失凡一百五十馀条，习杜义而攻杜氏，犹蠹生於木，而还食其木，甚非其理也。虽规杜过，义又浅近，所谓捕鸣蝉於前，不知黄雀於其後，按僖公三十三年经云：“晋人败狄於箕。”杜注云：“缺称人，时未为卿。”刘炫规云：“晋侯称人，与ゾ战同。”按ゾ战在葬晋文公之前，何得云背殡用师，以微者告？箕战在葬晋文公之後，非有背殡用师，何得云与ゾ战同？此则一年之经，数行而已，曾不省览上下，妄规得失。又襄公二十一年传云：“邾庶其以漆闾邱来奔，公以姑姊妻之”。杜注云：“盖寡者二人。”刘炫规云：“是襄公之姑，成公之姊，只一人而已。”按成公二年，成公之子公衡为质，及宋逃归。按《家语本命》云：“男子十六而化生。”公衡已能逃归，则十六七矣。儿年如此，则於时成公三十三四矣。计至襄公二十一年，成公七十馀矣，何得有姊而妻庶其？此等皆其事历然，犹尚妄说，况其馀错乱，良可悲矣！然比诸义疏，犹有可观，今奉敕删定，据以为本，其有疏漏，以沈氏补焉。若两义俱违，则特申短见，虽课率庸鄙，仍不敢自专，谨与朝请大夫守国子博士臣谷那律、故四门博士臣杨士勋、四门博士臣朱长才等对共参定。至十六年，又奉敕与前修疏人及朝散大夫行太常博士上骑都尉臣马嘉运、朝散大夫行太学博士上骑都尉臣王德韶、给事郎守四门博士上骑都尉臣苏德融、登仕郎守太学助教□骑尉臣随德素等对敕使赵宏智覆更详审，为之正义，凡三十六卷，冀贻诸学者，以裨万一焉。
    ○对论语问
    圣人设教，欲人谦已，已虽有能，不自矜大，仍就不能之人，求访能事。已之才艺虽多，犹以为少，仍就寡少之人，更求所益。已之虽有，其状若无。已之虽实，其容若虚。非惟匹庶，帝王之德，亦当如此。夫帝王内蕴神明，外须元默，使深不可知。故易称以蒙养正，以明夷莅众。若其位居尊极，炫耀聪明，以才陵人，饰非拒谏，则上下情隔，君臣道乖，自古灭亡，莫不由此也。
    ☆欧阳询
    询字信本，潭州临湘人。武德中累擢给事中，贞观初历太子率更令宏文馆学士，封渤海县男，卒年八十五。
    ○艺文类聚序
    夫九流百氏，为说不同。延阁石渠，架藏繁积，周流极源，颇难寻究。披条索贯，日用宏多，卒欲摘其菁华，采其旨要，事同游海，义等观天。皇帝命代膺期，抚兹宝运，移浇风於季俗，反淳化於区中。戡乱靖人，无思不服，偃武修文，兴开庠序，欲使家富隋珠，大怀荆玉。以为前辈缀集，各抒其意，流别文选，专取其文，皇览遍略，直书其事，文义既殊，寻检难一。爰诏撰其事，且文弃其浮杂，删其冗长，金箱玉印，比类相从，号曰《艺文类聚》，凡一百卷。其有事出於文者，便不破之为事，故事居其前，文列於後，俾夫览者易为功，作者资其用，可以折衷今古，宪章坟典云尔。太子率更令宏文馆学士渤海男欧阳询序。
    ○大唐宗圣观记
    夫至理虚寂，道非常道；妙门凝邈，无名爰名。爰自太始开图，混元立极，三才奠处，万品流形。莫知象帝之家，未睹谷神之域，希夷琐闭，（一作）溟氵幸封寄。及夫鸟迹勃兴，隐书诠奥，至化因兹而吹万，元教由是以开先。圣圣袭明，道德授受。於是混元之教，风动天下，水行地中矣。宗圣观者，本名楼观，周康王大夫文始先生尹君之故宅也。以结草为楼，因即为号。先生禀自然之德，应元运而生，体性抱神，韬光隐耀，观星候气，物色真人，会遇仙，北面请道。二经既演，八表向化。大教之兴，盖起於此矣。兹观中分秦甸，面距终南。东眺骊峰，接晴岚之；西顾太白，粲积雪之皑皑。授经之古殿密清，络牛之灵木特立。市朝屡易，仙迹长存。物老地灵，每彰休应。卿□日覆，寿鹤时来。树无窠宿之禽，野有护持之兽。文始药井，干未堕；老君车，确然不朽。至於穿窬盗窃，进退自拘，似有絷维，悉皆面缚。昔周穆西巡，秦文东猎，并枉驾回辕，亲承教道。始皇建庙於楼南，汉武立宫於观北。崇台虚朗，招徕□水之仙；闲馆错落，宾友松乔之侣。秦汉庙户，相继不绝。晋宋谒版，於今尚存。实神明之奥区，列真之会府。後魏文帝变夷风於华俗，立仁义之纪纲，崇信教门，增置徒侣。有陈先生宝炽，颍川人，夙有幽逸之姿，幼怀林壑之趣，松风入赏，名岳留连，玉皇之道既宏，银榜之宫□构。续有王先生子元，言穷名象，思洞隐微，念在元空，累非外物，含神自静，仪圣作师，并德音孔昭，郁为宗范。周太祖定业关内，躬受五符。隋文帝沐芳礼谒，获闻休徵。迨隋将季，政教陵迟，六飞失驭，四维圯绝，夷羊在牧，蜚鸿满野，家习兵凶，民坠涂炭。皇帝命世应期，荣镜区宇，戡难静乱，亭毒无垠。广大配乎天地，光华方诸日月。数阶庭之荚，聆凤和鸣；照景星於元□，观麟郊薮。缉礼裁乐，化俗移风。农夫劝於时雨，陇馀滞穗；工女勤於蚕绩，杼柚不空。九服韬戈，三边静析，西戎革面，东夷献舞。朔南洎声教，漠北尽来王。德化遐渐，无幽不畅。三善克懋，非假二疏。一有元良，万邦贞固。照均天纵，道契生知。笃尚元根，钦兹圣躅。以武德三年，诏锡嘉名，改楼观为宗圣观。宸兴念，纂胄所先，启族成家，鼻於注史。得一以灵。蹈五称圣。弱为道用，柔为至坚。损之又损，以至於益。瓜瓞绵长，庆流悠浸。爰初启祚，致醮灵坛。自然香气，若雾霏空。五色□浮，如张羽盖。七年岁惟作噩，月在黄锺，六辔齐骧，百辟咸从，亲幸观所，谒拜尊仪，轩后之诣崆峒，神农之上石室，顺法行礼，异代同规。观主岐平定，精金格之书，究玉笈之文，知来藏往，尽化穷神，豫鉴天休，赞宏景福。法师吕道济，监斋赵道隆，玉器凝润，鹤情超辽，辨析连环，辞同炙果，对攵天旨，妙沃帝心。乃谓片言小善，尚题绀碣，矧夫皇舆迂驾，挹酌希微，大道资始，炉锤万物，不有刊勒，其可已乎？侍中江国公陈叔达，朝宗羽仪，词才冠秀，奋兹洪笔，为制嘉铭。
    ○用笔论
    有翰林善书大夫言於寮故无名公子曰：“自书契之兴，篆隶兹起，百家千体，纷杂不同。至於书妙穷神，作范垂代，腾芳飞誉，冠绝古今，惟右军王逸少一人而已。然去之数百年内，无人拟者。盖与天挺之性，功力尚少，用笔运神，未通其趣，可不然欤？”公子从容礻佥衽而言曰：“仆庸琐愚昧，禀命轻微，无禄代耕，留心笔砚。至如天挺功力，诚如大夫之说，用笔之趣，请闻其说。”大夫欣然而笑曰：“此难能也。子欲闻乎？”公子曰：“余自少及长，凝精翰墨，每览异体奇迹，未尝不循环吟玩，抽其妙思，终日临仿，至於皓首而无退倦也。”“夫用笔之法，急捉短搦，迅牵疾掣，悬针垂露，蠖屈蛇伸，洒落萧条，点缀间雅，行行眩目，字字惊心，若上苑之春花，无处不发，抑亦可观。是余用笔之妙也。”公子曰：“幸甚幸甚！仰承馀论，善无所加。仆见闻异於是，辄以闻见，便耽玩之，奉对大贤座，未敢抄说。”大夫曰：“与子同寮，索居日久，既有异同，焉得不叙？”公子曰：“向之造次，滥有斯言。今切再思，恐不足取。”大夫曰：“妙善异述，达者共传，请不秘之，粗陈梗概。”公子安退位逡巡，缓颊而言曰：“夫用笔之体会，须钩黏才把，缓绁徐收。梯不虚发，研必有由。徘徊俯仰，容与风流。刚则铁画，媚若银钩。壮则屈吻而葛で，丽则绮靡而清遒。若枯松之卧高岭，类巨石之偃鸿沟。同鸾凤之鼓舞，等鸳鹭之沈浮。仿佛兮若神仙来往，宛转兮似兽伏龙游。其墨或洒或淡，或浸或燥。遂其形势，随其变巧。藏锋靡露，压尾难讨。忽正忽斜，半真半草。唯截纸棱，{敝手}捩窈绍。务在矜实，无令怯少。隐隐轸轸，譬河汉之出众星，昆冈之出珍宝。既错落而烂烂，复[
M52]连而埽扌寮。方圆上下而相副，终始盘桓而围绕。观寥廓兮似察，始登岸而逾好。用笔之趣，信然可珍，窃谓合乎古道。”大夫应声而起，行吟而叹曰：“夫游畎浍者讵测溟海之深？升培娄者宁知泰山之峻？今属公子吐论，通幽洞微，过锺张之门，入羲献之室，重光前哲，垂裕後昆。中心藏之盖棺乃止。”公子谢曰：“鄙说疏浅，未足可珍。忽枉话言，不胜惭惧。”
    ○传授诀
    每秉笔，必在圆正气力，纵横重轻，凝神静虑，当审字势，四面停匀，八边俱备，长短合度，粗细折中，心眼准程，疏密欹正。最不可忙，忙则失势。次不可缓，缓则骨痴。又不可瘦，瘦则形枯。复不可肥，肥则质浊。详细缓临，自然备体。此字学要妙处。贞观六年七月十二日，询书付善奴。
    ○题诸家书帖
    贞观六年仲夏中旬初偶诣兰若，猥辱见示诸家书，遍得看寻，可以顿醒滞思，各甚嘉妙。今昔孰为比肩，至於兴叹耳。珍重珍重。因书此叙於其後。渤海郡率更令欧阳询记之。
    静而思之，胜事莫复过此。气力弱，犹未愈。吾君何当至速附书，必向饶定须寄信意。欧阳询呈。
    五月中得足下书，知道体平安，吾气力尚未能平复，极欲知君等（阙）息。比忧散散不可具言，不复。欧阳询顿首顿首。
    ○梦奠帖
    仲尼梦奠，七十有二，周王九龄，俱不满百。彭祖资以导养，樊重任性，裁过盈数，终归冥灭。无有得停住者。未有生而不老，老而不死。形归邱墓，神还所受，痛毒辛酸，何可熟念？善恶报应，如影随形，必不差二。
    ○临川帖
    年二十馀，至番阳，地沃土平，饮食丰贱。众士往往凑聚，每日赏华，恣口所须。其二张才华议论，一时俊杰。殷薛二侯，故不可言。戴君国士，出言便是月旦。萧中郎颇纵放诞，亦有雅致。彭君ゼ藻，特有自然。至於阁山神诗，先辈亦不能加。此数子遂无一在，殊使痛心。
    ○西林寺碑
    盖闻不生不灭，圆照偏知；无去无来，冥机虚寂。言语既穷，心行迹断。利见鹿苑，兴捅诱之权；倚迹鹫山，导汲引之路。一音称物，随类得解；三达教阐，迷途自识。慧日骞幽，法雨遐济。德畅忍土。是谓能仁。然喻月譬镜，宜有隐显。仿佛宗极，仰资图铸。道冠域中，金刚为大。故神塔涌见，灵相望先。有昙比邱，俗姓竺氏，本为赵将。知若器之难安，悟浮生之易尽。以荣利为桎梏，视名闻为羁绊。屏弃喧哓，专修冥寂。虚舟触远，津度罕。元风独扇，息心无侣。匡阜北岭，地接层峰，日月之所萦回，□雾之所蒸液。激白水於紫（一作青）霄，照离晖於石镜。南瞻五岭，北睇九州。贞Т忘归，幽栖是卜。法师秉心萃止，负锡来仪，树宇山间，游情梵表，及迁即化，藉草岩间。有息慈慧永，河内繁氏，高足称首，人师物匹。仪无虚位，理必渊湮。服道御身，宏善备物。形性两忘，冤亲等观。故异香入室，猛兽驯阶。绍修主业，安禅结宇。晋光禄卿浔阳陶范，慕彼清声，游兹胜地。崇信正道，拥式闾。为出俗之藩蓠，为入室之时丽。兴建佛寺，缔构伽蓝。指景瞻星，鸠徒揆日，草开林，增卑架，夷峻（一作）筑台，（一作堂）疏峦抗殿，长廊绕涧，斜砌环池，（一作流）冬燠夏凉，经行毕备，命曰西林。是岁太和之一年，永公化缘将尽，曾无忧生之嗟；冥照幽通，岂若逆旅之舍？其日山房晦寂，侧塞幡花，洞户疑深，铿锵音乐，欢喜合掌，奄然终谢，年八十三。法师运载群品，舟梁大法，羽蠢族，咸知缔向，贾远法师德高人师，道被幽冥，能屈万乘之尊，申其再三之敬。相望江海，独在伊人。言发响依，契同符合。自尔戒定，接式龙象，咸泊感不虚，至切有归焉。但年代摧薄，寺宇凋敝。梁天监三年，有恩律师，聿来憩止，抡葺道场。大隋握镜，天下文明。慧达禅师太原王氏，廓六度以为津，构四禅以为室。世归至德，物仰高韵。为善终日，匪惮劬劳。自东徂西，兴建佛事。爰自金城，至於淮水。亘陆遵渚，莫匪教门。宅古栖空，因心自远。虚室生白，房栊引霭。四部翘诚，头目顷礼。禅师报云：“欲道场营建七间重阁。”劝募之侣，咸百其诚。以大业二年，爰戒匠人，匪日斯就，逶迤飞阁，秀出干霄延袤层轩，俯视无地。炉香与峰□共郁，钟声与幽谷合响。有顷，达公欲往长沙，模写瑞像，及刻优填王像。即轻举扁舟，俄而旋返。所造法身，光相殊特，势超楷，功逾琢磨，丹竞姿，紫铣争耀，力虽人就，妙乃神输。大业七年，达公寂灭。次有东林道生法师，树明因於往劫，袭慧果於今生，忘已济物，纂修厥绪。寺僧智正等，以树道风於长世，诒德范於来业，莫若勒兹绀碣，题以元碑，寓言雕篆，稽首作领。乃为铭曰：
    二仪肇判，万品流形。（阙）爱烦恼，缤纷靡宁。三彰四倒，惑焦明。十缠九结，宠辱相惊。回三界，轮环四生。欲流长骛，薪火不停。谁其拯物，独有能仁。纡情纡识，即果明因。开方便门，示彼元津。雨大法雨，洗涤深尘。佛日虽隐，宏道在人。爰有开士，粤来萃止。铲迹销声，为法忘已。置想依空，求真得理。异人载挺，大法舟航，希踪树，标建道场。披蓁剪棘，抗陆游梁。切汉干霄，含星浴日。岩谷虚静，树林闲谧。宴坐经行，道粮权实。法门无二，义揆归一。总驾大乘，始终竟毕。像教有形，取诸相质。灵宇方固，金刚不迁。希彝至道，缅邈遐年。须弥有尽，法炬长燃。咸慕偈赞，敬勒雕镌。
    ☆陆元朗
    元朗字德明，以字行，苏州吴人。初为秦府文学馆学士，补太学博士，贞观初迁国子博士，封吴县男。
    ○经典释文序
    夫书音之作，作者多矣。前儒撰著；光乎篇籍，其来既久，诚无间然。但降圣已还，不免偏尚，质文详略，互有不同。汉魏迄今，遗文可见，或专出已意，或祖述旧音，各师成心，制作如面。加以楚夏声异，南北语殊，是非信其所闻，轻重因其所习，後学钻仰，罕闻指要。夫筌蹄所寄，惟在文言，差若毫厘，谬便千里。夫子有言：“必也正名乎！名不正，则言不顺；言不顺，则事不成。”故君子名之必可言也，言之必可行也。斯富哉言乎，大矣盛矣。无得而称矣！然人禀二仪之淳和，含五行之秀气，虽复挺生天纵，必资学以知道。故唐尧师於许由，周文学於虢叔，上圣且犹有学，而况其馀乎？至於处鲍居兰，玩所先入；染丝斫梓，功在初变；器成采定，难复改移；一薰一莸，十年有臭。岂可易哉？岂可易哉？予少爱坟典，留意艺文，虽志怀物外，而情存著述。粤以癸卯之岁，承乏上庠，循省旧音，苦其大简。况微言久绝，大义愈乖，攻乎异端，竞生穿凿。不在其位，不谋其政，既职司其忧，宁可视成而已？遂因暇景，救其不逮，研精六籍，采摭九流，搜访异同，校之苍雅，辄撰集五典孝经论语及老庄尔雅等音，合为三帙三十卷，号曰《经典释文》。古今并录，括其枢要，经注毕详，训义兼辩，质而不野，繁而非芜。示传一家之学，用贻後嗣，令奉以周旋，不敢坠失，与我同志，亦无隐焉。但代匠指南，取笑於博识，既述而不作，言其所用，亦何伤乎云尔。
    ○敕建广武山观音寺碣
    王世充、窦建德为雠大邦，我秦王赫然斯怒，罪人乃得。班师凯还，驻跸广武。值夜雨作，而东南□际，光焰射天，烛见观音菩萨，金身毕露。王顿首拜瞻，喜谓群臣曰：“乃者武事告成，天授神，厥功溥哉！”遂敕建兹寺，因名焉。工讫，乃树碣以纪其岁月云尔，时武德五年也。
    ●卷一百四十七
    ☆褚亮
    亮字希明，杭州钱塘人。初授秦王文学，预十八学士之列。贞观初为宏文馆学士，拜通直郎散骑常侍。十六年封阳翟县侯。卒年八十八，赠太常卿，谥曰康。
    ○圣制故司空魏徵挽歌词表
    臣亮言：伏见圣制故司空郑国公挽词十首，词穷清曲，理备哀伤。汉武北管之书，更惭追远；魏文南皮之叹，取愧悼亡。与辰纬而相晖，随锺石而俱振。魏徵早逢兴运，誉美当朝，为圣主之贤臣，预能官於多士。出纳通显，凭藉宠私，忠诚所到，心力同尽。而逝水不追，清徽永谢。树碑荒垅，已叨相质之文；哀歌泉路，复降高堂之曲。事重一时，荣流千载。臣趋侍学林，窃观睿藻，不入玉山，屡逢盈尺，如游珠水，常睹照车，庆之深，唯知舞蹈，不任下情。
    ○谏猎表
    臣亮言：臣闻尧鼓纳谏，舜木求箴，茂克昌之风，致升平之道。伏惟陛下应千祀之期，救百王之弊，平壹天下，劬劳帝业，旰食思理，废寝忧民，用农隙之馀，遵冬狩之礼。令车之所游践，虞旗之所涉历，网唯一面，禽止三驱。纵广成之猎士，观上林之手搏。回玉銮而藉丰草，引金阵而满平原。尽心目之娱，玩罘不乐。发弓而迫狡兔，飞劲矢而摧高鸟。期固畋弋之恒规，而皇王之壮观。至於亲逼猛兽，臣窃惑之。何者？筋力骁悍，爪牙轻捷，强弩一发，未必挫其凶心，长戟才，不能当其愤气。虽复孟贲在左，夏育居前，卒然惊窜，事生虑表。如或近赴林丛，未填坑谷，骇属车之後乘，犯宫骑之清尘。小臣怯懦，私怀战栗。陛下以至圣之姿，垂将来之教，降情纳下，无隔直言。臣叨逢明代，游宦藩邸，身渐荣渥，日用不知。敢缘天造，冒陈丹恳，上触宸严，伏增战越。
    ○对建国判
    △典同置臬昼参诸日中之景夜考之极星或告其越司视事词云知无不为判。
    定之方中，作为宫室。紫微夜视，考太乙之常居；黄道昼参，取羲和之亭午。於是审曲面势，置臬悬衡。各有典司，乃无询於梓匠。越其樽俎，翻见作於同律。晋虽不竞，楚勿与知。侵官有刑，罪将安舍？不司宗伯之事，妄为荀息之词。人亦有言，自贻伊咎。
    △与暹律师等书
    窃伏下风，久揖高义，有怀靡托，於邑良深，春暮清和，道体休纳。弟子植生多幸，早预法缘，近於华岳，创立僧宇。此山蕴蓄奇秘，控接烟霞，削峰累仞，灵泉百丈，神仙以为胜地，贤哲之所同归。结构虽淹，禅诵犹寡，厥道兴废，宏之在人。且栋梁三宝，必资龙象之力；羽仪四众，尤待鸳鹭之群。法师等学洞经典，誉宣真俗，实宜共化苍生，升於彼岸。且远人屈已，存乎应物；大德忘名，唯在伸教。理必宏济，无隔遐迩。仰愿俯从微请，降迹来仪。则释远禅居，遥踪可拟；王精舍，清尘不沫。是所愿也，是所愿也。
    △金刚般若经注序
  </div>
  <div class="pagination">
   <a href="全唐文_page97.html">
    上一页
   </a>
   <span>
    ...
   </span>
   <a href="全唐文_page93.html">
    93
   </a>
   <a href="全唐文_page94.html">
    94
   </a>
   <a href="全唐文_page95.html">
    95
   </a>
   <a href="全唐文_page96.html">
    96
   </a>
   <a href="全唐文_page97.html">
    97
   </a>
   <span class="current-page">
    98
   </span>
   <a href="全唐文_page99.html">
    99
   </a>
   <a href="全唐文_page100.html">
    100
   </a>
   <a href="全唐文_page101.html">
    101
   </a>
   <a href="全唐文_page102.html">
    102
   </a>
   <a href="全唐文_page103.html">
    103
   </a>
   <span>
    ...
   </span>
   <a href="全唐文_page99.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
