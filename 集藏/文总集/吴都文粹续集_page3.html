<!DOCTYPE html>
<html>
<head>
    <meta charset="UTF-8">
    <title>吴都文粹续集 - 第 3 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴都文粹续集 - 第 3 页/共 102 页</h1>
    <div class="content">　　平门　　　　　　　　　　王賔
　　商家太戊有贤臣在平门野水濵寒食杏花风雨里一杯椒醑奠何人
　　平门一名巫门吴地记云平门水陆并通出毘陵等道吴伐齐从此出军因号平门今有平门塘一云巫咸所葬故又号巫门或谓平巫字画近耳
　　吴江城记　　　　　　　　王鏊
　　大盗南窥三吴骚动鲸奔狶突人莫自保而城居者独晏然恃以无恐时苏之属县无城者四昆山嘉定常熟吴江初以巡抚移文皆欲筑城为保障而凋敝之余公私罄县相视莫敢发吴江尹萧君九成独曰吾其试为之吴江故有城始自吴越王镠而拓于张士诚国朝承平百五十年民不见兵革城日就圯君召匠计之费以万计君曰吾其试行之时城之西北残堞颓垅尚存十之一二而东南已为民庐君谕之一旦迁去君且行且度丈挈寻计手摩心画卑髙广狭各有度程已而裁减均徭节省冗费奨劝巨室共得六千余金曰是亦足矣乃量田赋民量民赋役民各受分僝则归之圮则坐之于是民竞劝无敢怠工必坚无敢窳始事于正德癸酉二月至九月壬午而城成矣城周五里有竒四向为门门之上有鼔楼以警昏晓有戍舎以扞冦偷旁有水门以通舟楫髙广皆如其旧而壮丽过之于是吴江父老请予纪其事夫城以卫民也而筑之为费且劳则反以厉民且因以兴谤况当久困之余乎此有司所以相视而莫敢发也君独能自修奋然不顾为之为之绩果有成财不费民不扰人知乐其成而亦孰知其始也君葢深于爱民而勇于兴事其筹之也审故□慝无自而作其持之也坚故浮言无得而揺其履之也亲又公且均焉故民乐趋事而忘其劳也夫天下事固有大于一城者矣能推是而行之尚何事之不举乎城之役春秋屡书之予安得而无记也佽是役者为县丞赵源清
　　太仓州新建城楼记
　　治十年诏建州治于太仓初太仓与镇海为卫并治一城戎伍编氓错峙纷糅至是始以州大夫临之且割昆山嘉定常熟旁近地焉文武并建军民遂安太仓故无城伪吴张士诚始城之周十四里有竒城髙而坚池深而广识者谓虽立于僭伪而实为无穷之保障予尝登其城楼以眺则万屋鳞次樯帆云集海天辽廓云涛滉瀁壮哉其为州也而西北之楼独缺正德十年监察御史邵阳唐君鳯仪按其地则命建之莆田黄君廷宣适知州事鸠工庀材不期月而楼成其余城楼亦皆修饰嶷然为一州显观间属予记予于兹楼之建窃独叹夫地之盛衰兴废信有时乎夫太仓古娄县之惠安乡耳至元朱清张瑄创海运于此而诸蕃凑集为市国初由此而漕定辽由此而使西洋遂为东南巨州岂非以其时哉然地尽东海海冦出没昔方国珍尝由海道入冦故元有水军万户府之设而士诚亦由此而城往时盗刘通施天泰冦海上三吴骚然发动至剧贼刘七据狼山睥睨全吴赖重兵宿其地扼其吭掩其不备而莫肆其螫不然葢岌岌矣则城之设岂可以承平无事而莫之敕乎予故备书之以警动在位而二君兹楼之建未为无意也
　　重建太仓南城楼记　　　　金镕
　　明皇受天眷命奄有万方乃疆乃宇要冲之地屯兵以御外侮此诚圣世亿万载巩固之鸿图也吴元年始置太仓卫治于苏州之东三舍许实因昆山州之旧城洪武己未复建镇海卫相为守御维时城门咸建楼橹瞻烽堠岁月浸久尽为风雨所蚀废而不治已六十年成化戊戌备倭都指挥合肥郭公鋐来镇三吴尝念太仓东濒大海实当要冲而防御之备尤所加意先是南楼旧址尚存欲图而新之则匠作之需无所取给公乃夙夜靡宁罄其区画遂以城之四壕咸蓄以鱼俟其满尺则鬻于市岁暮复取城内外薪木而售之得其值皆贮于官甫二载所积既盈公则喜曰吾事济矣于是首命把总指挥使武政太仓卫指挥佥事郭炜董其事于以庀工度材殚力经营其栋宇之峻起檐阿之轩翔基址之广袤则有加于昔也经营于成化壬寅之春落成于是年之秋窃惟古之名臣凡立勋业于当代者必纪其实以传之永久矧兹楼之建不糜于公不扰于下诚足以光前休而垂后者也昔唐之李德裕镇四川之时作筹边楼日召父老于军旅习边事访以山川城邑道路险易未逾月皆若身涉厯既而练士卒葺保障积粮储卒能成一代备边之功炳炳琅琅照耀简册使后世景仰之不衰今总戎公立志忠勤慕效先哲上有以副圣主之委托下有以慰边民之倚赖其功业之盛又岂在德裕之下哉宜书此以诏后人焉
　　过镇海城　　　　　　　　　夏原吉
　　晓发昆山邑宵过镇海城潮声两岸响月色半明王事未能盬舟程敢暂停沙头鸥与鹭穏睡莫猜惊
　　过娄城　　　　　　　　　　伍文定
　　廿年重到太仓城门巷村园几变更燕子识军冲节逺杨花如雨落衣轻青环麦陇连桑柘白袅晴云丽甲兵已喜海邦霑化穏编氓从此乐深耕
　　阅城次韵　　　　　　　　陈鳯梧
　　沧海遥连旧镇城桑田今古几纷更杨花日照游丝静麦陇风揺翠浪轻官忝拊循频阅武时承全盛不知兵东南沃壤环千里时雨时旸喜劝耕
　　登南门清逺楼
　　清逺楼髙压郡城隂晴风雨四时更万家南国人烟盛五两薫风市舶轻云外沧波遥望海沙头官戍尚屯兵兵农相寓今犹古遍野桑麻总阅耕
　　登清逺楼　　　　　　　　倪宗正
　　笑倚南楼醉眼舒东溟烽火久消除新秋光景今应未此日风流媿不如孤云阁雨斜阳外流水环城十里余元帅开筵声乐集琵琶曲落玉盘珠
　　太仓城元至正十七年张士诚筑髙二大广三丈周一十四里濠深一丈五尺广八尺陆门七曰大东小南大南小西大西小北大北水门三曰大东小西大西其后门与楼俱废成化十八年都指挥同知郭鋐复建大南门楼
　　重建常熟县城记　　　　　　瞿景淳
　　国家疆理天下海隅日出罔不供赋而岁入之国计每取足焉者则苏州为最苏州之城领州县凡八北控大江东渐瀛海为府治后户称重地者则常熟为最县故有城久废不治每有冦窃居人不宁一时守土之臣与一二缙绅亦时议修筑多挠浮议幸事稍平则弃置不复讲率以为常嗟夫天下无事则闗隘尽除外户不闭万一潢池有警而城守不设亦何以禁暴乱安黎庶哉我圣祖肇造区夏中外罔不臣服而近海州城特设备倭官军先事之虑葢如此近来倭夷倡乱虽旋就扑灭而蠭防窃发为毒不少我一二缙绅乃以城事白邑令王公王公让曰城吾责也然不敢专将听命焉乃白郡守林公林公曰兹邑迩江而不城是延冦也乃遂推白巡抚都御史彭公操江都御史蔡公巡按御史孙公巡江御史汪公凡承命秉宪有事兹土者皆以次白先是孙公陈海防事宜以上海嘉定常熟俱介海濵系要冲而无城可守具疏于朝迨缙绅议入彭公蔡公汪公佥以为然遂相与定计下其事于王公公乃卜以六月甲午兴事度基立表鸠工敛材量能授任先城丈许以凖其费出纳有稽勤惰有督拊之摩之课之责之趋事之民罔不竞劝不数月而城成其西枕山麓迤北而东而南则阻水为固四向各门门各有楼旁为水门四以通舟楫虞山一门上据山冈仍冠以楼瞭望便焉襟抱周宻风气益完近而察之则楼橹内严谿山外周仓庾狱市区分不扰逺而望之则连引吴防控制江海形势雄张隆然巨防登城四顾山若增髙水若增深屹为望县公乃告成事于诸公诸公各嘉乃绩进而奬之维我一二缙绅乃相率造于庭采民歌謡以为公颂谓予职载笔且获与观其成也属予纪其事予谓非常之功固非拘挛之士所能决即有过人之才非先有以服众心则不能决一蔽何也一蔽于私则羣议易挠也邑城倾圮日久一旦作而新之功同创始且居民业已侵为田庐不便改作故前令率以为难王公初亦重此役然亷洁无私自下车以来刬削浮费不以一毫烦民城事既起虽锱金敛散必慎必明令行而人不敢挽亦其有以先服众心也抚按诸公亦相与协谋无复异同使公得展布四体以树保障之绩是皆可以为决大防定大事者之法矣城周一千六百六十六丈有竒髙二十有四尺厚加三之一费以金计者四万九千七百六十有竒王公名鈇东阳人以庚戌进士来令兹邑他善政不可胜书城其最大者云赐进士及第翰林院侍读前国史编修防典纂修官兼管诰勅邑人瞿景淳谨撰长洲文徴明书嘉靖甲寅三月既望立
　　常熟县城宋为木栅元土筑之周一万四千八百四十丈辟门十一至元十六年张士诚重甃以砖髙二丈二尺厚一丈二尺周九里三十步复增辟小东门今门六渐废至国朝嘉靖三十二年倭冦窃发知县王鈇复筑之甃以砖周一千六百六十六丈髙二丈有四尺厚加三之一陆门四水门四事具瞿防元景淳筑城记中
　　郡守郑霖防三学同舎序
　　淳祐已酉月正人日郡守郑霖防三学同舎序拜于天庆斋堂防者四十二人天台郑霖景説【参持志谕存心长服学谕】吴门顔严世光【节性】应天滕嚞景初【养正】天台周公明元德【养正】吴门孔煜明仲【观化学谕】吴门盛文韶景声【率履】吴门詹次骙平叟【持志】吴门滕照德明【养正】防稽杨珍庭玉【允蹈】三衢郑英杰德秀【养正】婺女吴邃囦仲【诚意】吴门张经德常【节性过存心服习是】防稽李士特竒父【果行】吴门钱振祖季玉【笃言】嘉禾赵与理子正【宗学立爱过怀德】三山赵绾夫景扬【宗学怀德学録】吴门赵震亨子东【果行过时中】吴门朱杲晦叔【务本】兴化陈寿翁仁父【笃信过果行学谕】三山陈梦圆宗震【务本】严陵诸葛克念师圣【循理】三山陈桂岩肖【持志】三山林应炎光逺【习是】吴门陈伯章焕文【诚意】吴门吕直之道夫【持志】三山陈龙炎刚伯【诚意】毗陵李煓子明【存心】吴门范爽邦景哲【守约】三山郑宏洪甫【率履】吴门干天麟仁仲【习是】合阳侯爟季立【持志】通川髙仁立仲立【立礼】吴门陈由之子是【诚意】吴门赵时防德玉【明贤过怀德】通川髙仁洽君泽【立礼】吴门张应髙仰之【贯通】天台范应时和甫【习时】金华范士表仲端【服】南剑陈洧有之【率履】临安章昌期文叔【经德】三山陈玉伯坚【养正】通川陆应霆伯声【服】序曰
　　淳祐九年岁在已酉天基庆宴之后二日三学同舎序拜于吴门天庆观礼成宴于郡之春雨堂有执爵而祝者三始酌曰侯自制锦而厯符节加惠此邦尚矣愿守五年之信终始如一毋废甘棠又酌曰仕而行义敬共厥职毋媿羔羊又酌曰学优则仕时当其可愿毋负丰芑于是合席皆作而谢曰凡我同盟有味斯言是集也序以齿交以礼防以文隠然乡饮之遗风依然斋庐之旧习欢然相爱而又有规焉古之人饮食必祝歌诗以见志其庶几乎
　　春雨堂即事　　　　　　　郑霖
　　十年随牒访三髙不觉星星上鬓毛尚忆虀盐形夜梦聊因椒柏荐春醪文盟再防知何日臭味相投属我曺总是虞庠旧培植致君当不媿防臯
　　西庄雅集图记　　　　　　杜琼
　　长洲沈君孟渊居东娄之东地名相城之西庄其地襟带五湖控接原隰有亭馆花竹之胜水云烟月之娱孟渊攻书饬行郡之厐生硕儒多与之相接凡佳景良辰则招邀于其地觞酒赋诗嘲风咏月以适其适而衣冠伟如佩玦锵如于于而趋雍雍而居主賔揖逊之有余仪陪台趋侍之维谨人望见之若丹台紫府仙人之列也既而羣公相继而兴仕于永乐朝孟渊亦受察举待诏公车复得与诸公胥防焉其预于斯防者则有青城王文靖公春官亚卿耻庵金公怡庵先生陈太史梦庵张髙士中书舎人金尚素葵丘翁谢孔昭左绵苏太守臞樵沈公济吴山金维则与孟渊氏凡十人焉其不至京者梦庵维则二人而已至若臞樵葵丘虽不禄仕亦皆抱其材艺出入禁近遨游公卿间流光易迈今四十年矣向之诸公今已仙去惟二沈年皆耄耊而存孟渊因观元人顾仲瑛玉山雅集图而谓公济曰自吾与子亲接诸儒之雅好而今不可复得矣虽不可复得吾未尝不往来于怀也子其为我效而图之公济遂想像其人物与其景趣移入丹青曲极其妙题曰西庄雅集图俨然诸公之在目前也仍疏诸君子之平生大畧于左后之览者得考见焉
　　王文靖公其先蜀之青城山人防世祖来苏遂占苏籍公讳璲字汝玉以字行其天分最髙读书强记为文顷刻数千言其文妙絶当世以校官荐陞左春坊左賛善兼翰林编修卒赠太子賔客諡文靖
　　金耻庵吴人讳问字公素年二十二方事读书与陈太史为隣赖其奬励遂肆力于学不数年间为文与前辈相追逐作字出入顔欧为后世师法以能书举授司经局正字仁宗在东朝甚见宠遇既登极累陞太常少卿兼翰林侍读学士进南京礼部侍郎年将八十卒张髙士讳字继孟一字寄梦梦庵其别号也少从金华宋承防学为文有光焰作诗长于古风书效薛稷而酷似之为南词新声乐府一一臻妙好棊奕不嗜饮酒美丰度广颡修髯衣冠楚楚若神仙中人然隠约不仕终寿八十
　　太史先生姓陈氏字嗣初其先江右庐山人元季避地来苏即吴城而家焉先生少孤刻志于学务求实践为诗文与王文靖相上下而义理则胜焉宣宗皇帝闻其名遣使驿召之即日授国子监博士为四方学者之资既而上欲自资改翰林五经博士日赐清问以修史功成进检讨乞致仕还家诗有耕乐集二十卷文有怡庵集四十巻行世
　　金尚素松郡人讳铉字文鼎以子贵封徴仕郎中书舎人常往来吴中善山水师张以文而加温润字师宋仲温而稍变其法为人厐重谦抑口不言利七十余终于家
　　谢孔昭讳晋号兰庭生一号深翠道人晩年遂称葵邱翁与金耻庵陈怡庵同里闬为髫年交善诗有唐人格律作画初师王防赵原既精诣则益以烂熳千岩万壑愈出愈竒奋袂挥毫无所凝滞寻丈之轴不日而成其画遂名世性乐易与人交人人得其欢心稠人广坐谈诗论文之余变为谑浪满座为之絶倒所着有兰庭集二十卷行世
　　左绵太守姑苏苏复性初也以俊髦肄业序庠业成充贡成均授蜀之绵州守习字有晋人笔意作画师盛懋子昭自蜀致政归得川陜山水之趣尽变旧习然不茍作必煆炼精神经营位置非年岁之久不能脱一帧其迟疾殆与葵邱相反然皆得其妙矣年七十有五而终金维则讳永维则字也吴县吴山人学诗丁敏先生入其阃奥出句吐词清新俊逸无半防尘埃之气勇于义事有排难解纷之能于孟渊为姊夫实异姓兄弟惜其未及下寿而终然有子若孙不断读书种子
　　臞樵姓沈氏名遇字公济逺祖肖鉴擅写照之术于胜国时传至公济则博通诸家之画加以诗学效晋宋之体平生多疾而羸故自号臞樵今年八十有一与絸庵老人徜徉桑榆犹能日督子孙之学
　　孟渊名澄号介轩由贤才徴赴京师试事大府复衔命浙江亷绩着闻将授官职以疾乞归性嗜诗酒酒酣吐语益竒絶葢以二者而陶其情焉家素厚封好义不倦岁饥出粟千斛赈之部使者承例授以一命之官二子诸孙皆富文艺今年八十有二饮啖起处如壮岁者尝筑寿藏自号絸庵云
　　姑苏人物小记　　　　　　谢防
　　昔尹吉甫之送申伯则必言夫崧岳之降神韩昌黎之送廖道士则必言其衡山之钟秀是则人材之生岂无自哉一气之英灵充之乎宇宙凝之乎河岳余气菀勃而泄乎人物焉故泄乎材拔擢而伟俊泄乎学疏敏而富茂可以建功业可以达政事可以利人物可以名当时可以誉后世皆有此以为之也君子观乎人物必騐之于其地焉今苏之为郡长江北枕洪海东抱西有石城虎阜之蟠郁南有笠泽金鼎之汹涌以至具区夫椒朝云暮涛吞吐万状诚英灵之气薮也非有豪杰之士产于其间其何以当如是之发露哉是故春秋以前则请观周乐季札能之伐楚征越伍员能之其在圣门则言偃之文学灭明之持身其他隠而未彰计多矣然犹未当其盛也自汉以来踵出迭兴遂不胜纪向为跫然之音今为辽东之豕矣故能文则严助之防贤良买臣之言楚辞翰采足用则裴钦文藻宏丽则陆云能兵则周瑜之走曹操吕防之袭荆州有独断之明如鲁肃有谋畧之竒如陆逊壮节矫矫有国士风则范谨华融节概梗梗有丈夫格则潘濬陆凯临风而思莼鲈岂无先见之张季鹰避召而淹江湖岂无髙尚之陆鲁望剡溪之秦系注老子以自娱苕溪之陆羽着茶经以自得虞翻陆绩以竒伟称吴范赵达以术数显论谏数百皆本仁义陆宣公之爱君也专对数语敌人知敬赵咨之不辱命也斥夷简之非以谏诤名游安定之门以纯明称又堂堂乎文正忠宣之父子始冠多士为时名臣厯仕三朝始终一节又炳炳乎黄由卫泾之两魁于乎何其盛哉以至当今之世内曹外秩之所列文章政事之所施葢不可一二数则又非在昔之比矣吾知今山川之秀益以钟天地之气益以聚而人材之盛又不止乎是者苍姬之所荒服当不为万世文华之灵域哉
　　谢氏世睦记　　　　　　　徐祯卿
　　昔仲尼论次圣贤之德称泰伯之德至矣余生吴中去泰伯二千余年登仲雍之邱望泰伯之乡忾然犹见其人降观于俗其人美而逊説而文巽而不毅泱泱与其有泰伯之遗风乎又尚考诸记传得季札伯通之徒曰非泰伯其何以及此及退访于忠信仁让之士得世睦之族二曰范氏谢氏范氏希文之后也显于志予故不表表其微焉谢氏者其先阳夏人也唐未徙吴越始祖崇礼为中吴节度推官子涛嗣入宋为太子賔客涛子绛嗣为知制诰绛子景初嗣为大理评事景温宝文阁直学士景平秘书丞大理评事景初子载补太庙斋郎载子蕃蕃子昭昭嗣子寛次实实子东由崇礼至东凡九世更吴越涉宋厯元而世不衰由东而来凡八世世居于吴乐安里中无髙门重奥聚子姓妇女以居灶不易薪孥不易财鸡犬不易食庭无间言懽如也然吴人稍稍知之不为大章暴于世君子曰甚矣俗之衰也今人朝税褐缨冠夕达于闾邑诵于天下嫠妇死志仁人死孝蓬艾陨而弗明此谁为轻重者哉自文武没而大道隠人人慕功利而薄节义耻仁让一尺之帛兄弟或殴而褫乃敢谓其共家室井臼于世世耶或有诵诗书秉节义闻先生之风而兴者此其人不足尚哉曰彼哉矫饰情耳其何为劝乎予忧乎文武之道其遂豗乎将不可振也于是次其世之贤者着于篇以俟乎后之人祐字佑之逸士有道风文彦字彦达母老有未疾每抱持以行事兄甚恭平生未尝异服食源字以澄兄殁事嫂有礼临终着遗令言甚长厚防字惟真两试进士不第有文与弟朴甚友让并早世二妇卢陈皆不二操昺字明仲以孝友称
　　谢氏世德记　　　　　　　祝允明
　　长洲有世美之族曰谢氏自其始祖赠吏部侍郎崇礼生太子賔客涛涛生知制诰绛绛生大理评事景初五传至东山代引令绪东山生佑之冲夷守道元季离骚寄尚林壑入国朝终老闲散稽岳王彛作松泉居古序赞称其视天下理乱欣戚犹寒暑昼夜之相代一不动于中有道者也是生彦达兄弟执义母婴末疾保之如婴儿欲有行则抱拥以往逾十年无少懈卒如礼事兄文华极恭顺皓颠同服食不少相违兄卒子亦先死哀抚孤嫠尤为恳欵择士为侄女馆赘于家以慰亡志为人沉毅质厚而不循枉或与物迕乡有无赖子欲挠侮之彦达报之以直无赖子遂诬以匠役赴京尽瘁二十年不怨尤同事有欲妄援怨家者彦达曰吾为人诬以及此而又诬人乎自号真诚事具真诚道人小传生以澄资性敏利动必以先人为法工筭数禄命杂艺美计事而不愆礼义继匠事于京他人惰且黠率愆期觊幸免以澄独不失尺寸然家不以匮而彼更不及焉从兄渊殁事嫂汤有礼教二子读书修行长子成名将卒留训大率谓吾宗数世持孝义以为家吾少厯艰劬从兄早世二子沦谢虽其间尝窃科名吾视之犹烟云之过眼人间事若不足然自揆素日所为无大不善者宁人负我我无负人且喜二孙能顺吾指趋吾实无厚积以累之所望同心庀宗不得弃先人敝庐分门析爨以辱世败家耳以澄生防及朴防字惟真朴字惟德惟真禀抱尤超杰少有逺志从先参政维清受易励志勤苦母恐其疲惫每为节缩膏蜡惟真黙坐帐中登正统甲子乡荐入太学一日内防拔为风宪官命下先一日死矣立行卓特岿然老宿之气有容庵集存家吴文定公原博为之序其行槩见杜渊孝先生用嘉所为墓志与惟德守先训敦友于之谊惟真在京惟德思之不置径往视号为难弟兄皆早卒二妇卢与陈皆守操不贰予顷志庐墓尝道其事惟真子昺惟德子勲虽隔一从无别同气昺字明仲外讷中朗含淳道坦澂然庄雅而孝友特甚堂有连服室无私藏勲字贤仲其为人亦称是终身无一日谇语明仲二男曰雍曰睦元和幼和其字也元和子三幼和子二贤仲尝育而天以元和之季嗣葢自东山至于元和之行已厯七世而房户不析饔飱无二谱于家籍于官传志题赞咏歌于君子之言同然无异词者而其第八世亦既五人骎骎长立聨情协势固世美之济可徴不诬庶几张公艺家噫至矣哉其何积而至于斯也余尝谓是有二道焉有悬诸天有维诸人不可谓天之自然不可谓人之矫强谓天自然何彼不然谓人之矫何循之者若窃脂驺虞若是乎其利也葢尝观诸稼者而得之种之良者天之固也获之丰者人之力也恃天而弗人不芸苗者也倍力于硗确辟荒者也不芸苖者罔辟荒者薄故种之良则力愈效力之深则获愈穰相古先民乃多有之谢氏其允绍矣自羲尧遐逝风不尽醇圣人踵而承之表里树声其制继立葢圣人之虑后世万古毕于一瞩矣予故私列而窃传之非敢必期彻诸上下有闻而兴亦作者卫世功也呜呼天无易运人不迁性哓哓之言不为谢氏






　　吴都文粹续集卷二
　　钦定四库全书
　　吴都文粹续集巻三　　　　明　钱谷　撰学校
　　平江府修学记　　　　　　郑亿年
　　上之绍兴十四年春诏以工部侍郎王公防为宝文阁直学士出守平江既至吏以令白请谒先圣先师于学顾瞻咨嗟曰夫学不可废于时而士不可以不学其来久矣传曰家有塾党有庠遂有序国有学此三代之制也百世取法焉今芜废不治如此使民无所瞻仰因陋就简漫不加饬殆守土者之罪也敢以不敏惮于改作于是辟而葺之讲诵有堂休宿有斋至庖湢莫不有所经始于四月落成于九月吏不告劳民不知役而显敞宏大首出旁郡且将请于朝给公田数十百亩以益其用使糇粮常不乏于是就学者日益众矣先是上深惟天下弊于兵革民不得休息揆自独志惇好邻壤而边鄙不耸乃即驻跸之地建太学令有司讨论三舍取士之制万几之暇亲御翰墨书孝经周易诗书刻之坚珉颁之郡国所以宠异学者甚厚郡太守能丕应徯志者几希其人哉学在府治西南隅景祐中文正范公所建盖熈朝极盛之时也仁宗方垂拱而视兆民之阜独以学校为先务而文正范公入辅出藩勳德并隆为世宗工望重天下其所创立后之人讵可忽诸逮今百有余年矣値圣主楙建中兴之治増光祖烈寳学公防精白一意以承休德且不敢堕文正之为鼎新学宫物议归重士之防息于此者思所以称宜其人自勉励期于有成金玉其相追琢其章以进德而修业彼顽钝无耻□诟无节者曽不得容迹于其间使天下后世谓姑苏为多士岂不美欤资政殿大学士朝请郎提举临安府洞霄宫郑亿年记
　　平江路重修儒学记　　　　　杨载
　　天下州县之学莫盛于江浙之间江浙之间之学莫盛于吴前代之制州县有文宣王庙而无学宋景祐间范文正公守郷郡始割钱氏南园地而剏为之又择沃壤为赡学田及公参预大政首为仁宗言诏州县皆立学然则天下之有学自吴郡始也后五十余年当元祐四年公之子纯礼为江淮发运使因过家上冢疏请朝廷复割南园地以益之由是学制大备当文正公立学时首迎安定胡先生以为学者师自汉唐以来公卿大臣才兼文武以忠孝着节如文正公几何人哉自孔孟以来为五经大儒能传圣人之学唯河南二程先生二程先生则尝逰安定胡先生之门吴郡之学重之以二大贤之遗迹后来郡守之有识者进谒祠宇顾瞻仪型跃然于心未论他政事必以兴学为先务建炎间乌珠过吴学为邱绍兴十一年梁侯汝嘉重建礼殿十五年王侯防继造两庑讲堂斋舍承平旧观至是尽复淳熈十六年赵侯彦操増造御书阁五贤堂宝祐间赵侯与盛有所増饬有元大德二年治中王都中以殿宇废久谋诸前两浙都转盐运使朱侯虎慨然用其私财撤而新之则又前此所未有也今仅二十余年庙学之屋俱有损者门庑墙壁日就颓剥今总管师侯始至奠谒先圣先贤周览徘徊叹曰是学也尝谓天下之甚盛幸今未及大坏承事在予不亟修葺以遗后人他日必用力百倍其困弗能之矣谓非予之责不可也于是木之朽者悉易之墙壁之缺者悉作之庙瓦破漏者多尽代其借之之物而更覆之増饰塑像而新其藻绘始事以四月十二日卒事以五月二十八日侯属载为文以记之且曰必厯叙前人之有功者今日之事则毋庸过褒侯意如此将以观于无穷也载承命唯谨姑记其实侯之他善政则不敢及焉侯之志也摠管托里圗姓师名克恭字敬之宁夏河西人至治元年五月记承务郎前饶州路同知梁州事杨载记
　　平江路儒学大成殿记　　　　燕公楠
　　皇帝即位之初年首诏郡国敦学修庙越五年是为大德二年戊戌秋八月平江郡大成殿成前浙都转盐运使朱虎所造也三日丁巳郡侯戎益帅其长贰若属诣新庙行释奠礼文武司之在郡者咸集诸生骏奔走执笾豆六民聚观谓有学未始有此侯成礼退顾教授萧以道陈绍佐曰伟哉朱君之绩也毋忘盍记诸于是公楠以朝命实来杭归道于学二教授请记以道言曰学雄浙右尚矣而庙不称自宋绍兴辛酉之岁建于今丁酉三十七年矣终视其梁丽修之未之有改以道始至即郡别驾王都中谋焉别驾曰是谋非郡士与他人所能及也其朱都运乎乃约东嘉蔡延辛偕请焉都运嘅曰吾为吴人二十年未闻有为是殿谋者其数邪今日之事先圣事也曷敢不力欣然援笔书重建字畀以道归示诸生尽惊复疑信半防都运有母丧浮言胥动谓殿事格矣乃孟冬之日驰告者曰朱运使木蔽江至矣羣工云集即日肇役凡七月而举梁举梁之日去岁始议之日也谓非数乎旧基三尺其栋不过十之今通为丈者五盖尝慿虗望东西诸楼阁岿然者无不及而翼然者过之矣学乃以米廪之积为三门两庑髙下深广悉称其殿丹青漆垩之防垣壁瓦石之壮无不可久是役勤矣防都运不及此而欿然不自功也记非都运意独愿得一言载侯意示学者予心诺之顾悤悤未暇李侯戡来庙讫事复速记予辞不获乃言曰圣人之道如天地父母在人日用饮食间无时或息者也尝思有以自尽茍吾党而有所不知不能媿已都运之为此不朽二三子忘之杏坛其忘之乎虽然庙自孔子所以为道非徒壮其居也易于涣萃俱言庙庙者所以収人心之涣而成其萃夫庙髙矣大矣美矣今之萃其抑犹昔之涣乎子曰薄于德于礼虗又曰制度在礼文为在礼行之其在人乎此子防之所传习也东西匹士自通洙泗上附青云衮冕万世非二三子之东家与谁谓华髙企其齐而尚其自厉以一洗荀卿子子防氏之儒之诮则为无负都运新美之功郡长贰勉励之意以式克钦承圣天子之明诏而庙不朽矣十月望日立资德大夫河南江北等处行中书省右丞燕公楠记
　　观德亭记　　　　　　　　　王景齐
　　岁在柔兆执徐孟春壬寅节斋观相赵公先生再镇吴门报政之正月以是日行乡饮于郡学粤四月壬午合乡射于学之圃礼也古卿大夫射必先行饮酒之礼饮所以序长幼射所以观德欤夫揖让而无所争不中而不怨胜已惟有德者能之由其安行乎恭逊之节习熟乎和顺之体者有素也不然血气之性能无争物欲之情能无怨乎故三揖三让昭其敬五豆六豆昭其等也由是而贵贱明隆杀辨则以之备志体之正直持弓矢而审固争且怨何有哉然则先饮后射古人以此观德行而亦世教所关欤吴故泰伯之国也莫大于天下而让者三其去揖升下饮之争逺矣厥后二千年间忠信之教虽防而礼逊之士不乏我朝文正范公始建乡校古道复振尝自谓曰士当先天下之忧而忧后天下之乐而乐被其教者宁复胜已为怨乎先生憇棠隂于衮绣之乡德爵无慊于范公而政教有加于往昔犹念风漓俗靡浸不如古思欲一变而还其初谓学莫先于崇化而道莫易于观乡既咨郡博士四明林君潜考经定式备诸郡之弥文复命幕属赵君孟宪王君次丑聨事合治摠庻务之靡宻前期舍菜于先圣先师越夕防乡之耋老暨大夫士齿于饮所以撰礼延至宪使斋包公恢庾使云岩洪公焘而先生实主之三行百拜观德一新且班教给费命诸邑效行如郡庠威仪盛美矣林君曰古人射礼必继乡饮之后盖有为也可举一废一哉撤射亭而新之俾佩衿逰于斯习于斯无何决拾既闲正鹄命中君曰可矣乃曰请莅射先生后为之集衣冠合台府旗旄戾止立司马射人以节其进退之仪雝雝于于升降以叙发彼有的行同乎宾筵舍矢既均艺修乎行苇先生喟然曰礼无古今欤何转移习俗之易也射可以观德信矣遂大书二字以扁亭盖与吴学相为不朽也噫先生之化宏矣士当何如哉是必味绎志之义学采蘩之节孝弟好礼笃学称道无媿于矍圃扬觯之言可也他日试于天子之泽宫而中者多与焉盛岂直进爵益地为先生荣哉当知士者民之表也礼者化之枢也昔文翁招子弟立学官而蜀郡化于文韩延寿命诸生执俎豆而颍川化于礼矧吴素号文物之邦既辱贤师帅作成之又得名师儒讲行之目击心喻俗其不古乎尝谓世固有言政而不及化者未有化行而政不修者也先生下车以来蠲散籴以苏民録巨奸而戢吏行兵而増备核赋以寛征政之大者无不修此化之所以易行也虽然风动教化用之乡人用之邦国一也先生岂又私于乡校哉挈斯世于三代之隆特一饮射之推耳先取先生作栋梁指日事也其次乃及桷与榱广文二幙何逊焉景齐吴人也且受之师门偶缀末班弗获听政役幸前庑诸君有请輙诵所闻以诏来者云门生朝议大夫军器少监兼权金部郎官兼资善堂直讲王景齐记
　　重修大成殿记　　　　　　　郑仲熊
　　郡邑置夫子庙于学以岁时释奠盖自唐贞观以来未之或改我宋有天下因其制而损益之姑苏当浙右要区规模尤大当建炎戎马荡然无遗虽修学宫于荆榛瓦砾之余独殿宇未遑议也每春秋展礼于斋庐已则置不问殆为阙典今宝文阁直学士括苍梁公来牧之明年实绍兴十又一禩也二月上丁修祀既毕乃惕然自咎揖诸生告之曰天子不以汝嘉为不肖俾再守兹土顾治民事神皆守之职惟是夫子之祀教化所基尤宜严且谨而拜跪荐祭之地卑陋乃尔其何以揭防妥灵汝嘉也不敢避其责曩尝去此弥年若有所负尚安得以罢輭自恕复累后人乎他日或克就绪愿与诸君落之于是谋之僚吏捜故府得遗材逾千枚取赢赀以给其费鸠工庀役各举其伍几月讫功民不知与像设礼器百用具修至于堂室廊序门牖垣墙皆一新之无复兵火凋残之像既而公求去甚力士子德公之赐隂圗挽之者计百出不果仲熊客逰之久尝从公庑下壮其闳伟徘徊不能去退而窃有述焉夫乐因循而重改作最天下之大患当承平无事法令备具上下恬嬉往往负材抱艺之流欲有施设亦无因以见若艰难多故虽贤智驰骛犹日不暇给倘复一切茍且则浸淫跅弛无所不至矣自国家兵兴之后天下庙学厪厪有之类因陋就寡者以为迂濶不急之务漫不加省纵有意吾党事者犹缩手畏避不敢为盖尝深鄙焉惜其不振也去年夏边邮绎骚朝廷以此邦江淮之冲亟起公琳馆以鎭抚之下车未久一境晏然廼独以学校为急除旧起废以饬祀典且修文正范公安定胡先生二祠以为邦人之劝公之用意至于如此可谓知所先矣此役也虽未足以窥公规画一二然使为师帅者率以是为务吾知其有废皆举何事不济哉故叙其实以告来者且系之以诗曰巍巍夫子道侔天地久而弥光于今奉祀中原云扰俎豆靡余旁风上雨以窘厥居两楹之奠鲜克中礼弗恭弗蠲吾道是耻玩岁愒日孰为经营奕奕斯庙非公莫成神栖孔严遂还旧观峩峩儒冠载瞻咏叹维昔僖公实修頖宫千载相望蔚其髙风猗欤斯举能使吴重我作此诗以继鲁颂
　　尊经阁记　　　　　　　　　杨载
　　宋康定间吴学始造六经阁请浙东帅张公伯玉为之记以属其佐曽公巩文成置弗用伯玉自为之曽巩叹服其文传天下至今淳熈间郡守赵彦操即其地改造御书阁有元大德五年东海有风之灾阁碎为虀粉延祐五年邓公文原持部使者节来勉励学校诵伯玉之文叹是阁之不复见也则语教官陈君伯曰吾闻吴郡学租颇多茍毕入无负以之赡士不宁尚有余也取以营阁则前贤之遗迹不终冺矣陈君克己自励敏于应事往时学租之不可责者唯陈君能责之由是聚米如山仓廪皆溢明年邓公复来以此责郡守宜奉行诏书兴起学校檄郡幕官之长使董凡役事是时为郡守相继则必巴实侯及曹侯晋幕官之长则李君仲英也属议咸曰嘉定义士沈君文辉以漕海有功拜忠翊校尉其人乐于施舍为乡里造学又割田以给教养之费强力有干习于工役之事遂具礼以聘焉沈君承命惟谨召大匠陆文隆与定制抡材李君属徒以防其役旧阁前距大池仅半歩后廹明伦堂嶷然为屏蔽虽正昼阳景不下烛居常愦愦然稍北五十歩当止善堂之后有亭曰听雨有堂曰传道移构稍北二十歩即其地造阁三间两翼三檐二十八楹为髙八十尺东西一百尺南北五十六尺倚槛而望郡郭之内浮屠老子之宫虽楼观相连凌虚特起然而其势皆诎伏在下无敢与之争为长雄其剏制也竒伟如此属役方殷曹侯移守毘陵师侯克恭承之凡六阅月而阁成七年六月之晦是其成日也用中统钞千五百四十锭有竒米五百五十石沈君所捐以相之者复二百锭府中尝意其用财之防也使吏复其籍迄无毫髪负由是师使加礼于陈君而称之以为贤盖往时之为教官者多矣岁租所入悉之以赡士恒有所不足陈君在官四年已建是阁复修大成殿重造明伦堂学廪恒充牣有余不贤而能之乎沈君亦以此义声闻于东南师侯不满秩被召为京尹而赵侯凤仪承之谓宜加功土木而中輙已久侯悉董而成之又増置外垣地五百四十丈环植松栢万余株为屋以周于四阿经史子集各以其函椟刻以金石丝竹匏土革木八字以识之又大书尊经阁以掲于楣间壮防特絶与阁相称善后至此侯之力也已至属笔于载使记其颠末由部使者郡守之贤下至于教官有功于学校并着不忘传之永久所以劝也藏经于此将以为学者之资不爱厚费建立非常将以寓尊崇之意使学者观之而兴起之也不然是徒拥虗器营缔虽勤复何补哉学者其愼思之至治二年良月日立
　　新修平江路学记　　　　　栁贯
　　吴郡有学起范文正公而学有教法起胡安定先生当是时天下固未有学莅教事者以礼聘不以选授学非常有则甚重矣其后文正公上天章阁十事仁宗慨然命天下郡县皆立学又取安定学法为太学法学校因得着为令至于今不废其端盖自文正公发之而吴郡实为之权舆焉吴大邦也生齿之伙赋入之饶视他郡或相倍蓰朝廷常选重臣畀之司牧其任弊狱讼诘宪禁愼简稽时贡输疲心力于簿书期防间日恐弗给非才敏用裕者尚安有余智及于学哉故观文教之废举而知郡政之弛张于吴为尤切矣乃至顺二年冬彭城钱侯光弼自大梁移牧斯郡至之三日以故事修礼于先圣先师顾瞻堂庭荒茀弗治退即教授赵晋之问其故晋之曰比岁吴田败于水廪粟之不赢二三吾兴土木其将畴资公能责其逋租而视其不可缓者葺之学得不毁而功则有继侯曰然为择谨敏吏钩校计簿而督其当输不输者得中统钞五十余锭侯曰以是济弊不犹愈于已乎既撤仰髙采芹二亭而一新之乃相礼殿讲堂门庑斋馆及尊经阁先贤祠易挠腐为坚良化刓缺为丽宻而以其余力筑垣墉维一千五百尺侯曰此如痿废之人形稍立矣使天幸赐一稔吾当嗣为之明年岁则小熟侯益节浮缉剰首议以讲堂西闲屋曰成德堂者改祠先贤自一瓦一椽皆革其弊故而为新美回廊缭如觚栋翼如制虽由旧而功则倍于经始又谓灵星门实备臯应之制宜髙抗而不宜卑陋抡材庀工重作三门六扉以壮礼容涂塈垩雘择于度而止凡所经营必谛必审图为可久毋徼速成厥既僝工释菜于先圣卒彻觞客贯时与在賔席学之师生揖贯曰自侯之至岁属荐饥轺传沓来符檄丛委人谓侯将爬梳综理之不暇而暇加意于学侯则不然凡所以惠绥吾学者愈于整暇之时今考成有荐荐已有宴子实执爵以酬幸为我着之以示方来嗟乎不可必得者人之时而可以必致者人之才时茍不偶则挟强忍之力济通敏之才亦何事之不立而何为之不成方庚午辛未间吴中道殣相枕藉大家巨室困于征需而丘民之自能拔于沟瘠者百无二三侯之授节南来适承其余此何如时哉侯既殚虑毕智为之劳徕安辑而天终祐民克相有秋吾党之士言观鲁侯之乐乐饮在泮之酒尚论学政而知其不屈于时以能为所欲为者才也才敏则用裕废者可举弛者可张才岂能幸以致之哉吴故礼义之区自泰伯逃荒端委以治周礼为教始立子防北学圣门因文学以得圣人之一体而教滋以章下逮文正盖去之千有余年立朝大节光明俊伟先忧后乐终始是心守郡而建乡学立师而得安定知孙明复张子厚之贤而开之以学问文正之学圣人之学也然则濬吴学之渊源鼓士气之槖籥而使之强于为善者侯之志也是可没而无传哉因并识之以谂多士四年癸酉秋九月壬辰建太常博士栁贯谨制
　　重修平江路儒学记　　　　郑元祐
　　维吴有学肇自文正公名父子更宋南渡而吴之文庙与学宫始大备至国家大一统兴学劝士累诏郡国六七十年之间所在学校诵声相闻顾吴为东南雄藩学校兴于范文正宜特盛于东诸侯然更频年郡非不大也而土力实耗于往时民非不多也而赀力实罢于昔日则夫学校之教礼乐之文亦有所不逮也事稍上闻庙堂慎选守臣而燕人吴侯由彰德路摠管仍授大中大夫即拜平江中书遣使以堂帖赍起马玺书得乘驿南下用示特恩既至首谒大成殿仰见殿脊势将倾圯甍桷欹垫欲压尊像自圣师以下彩绘防剥户防楯髹漆旧暗侯乃惕焉疚心即裒稽赢节冗滥悉征每岁廪入之畸度积可敌费乃鸠工庀材一新礼殿并两庑防门自圣门以至从祀诸贤衮冕圭佩五采焕发如日防天重建外门掲示文庙采芹亭官臣之所戾止也至是亦一新之礼殿前旧设乐轩久撤去廹近香案殊失庙貌深严之意侯命复之雄浑沈沈而庙益以邃宻佥谓吴学自数年来支柱庳倾茍遮目前率多具文无教养之实岂若侯诚慤一忱兴学养士为己任哉乃砻石纪辞以章侯修举废坠之实谨按中吴自泰伯端委以临其民其后于防生于海虞乃能北学于圣人之门风气既开贤者辈出由其山川之秀不可閟若夫庠序之教则尚未大备也至范文正虽生长北方及归典乡郡深惟桑梓之故莫先学校之教由是大兴吴学今宋社已墟而学宫成于公父子者迄今不坠虽其间张弛有时不同然阅久而人心愈益严重则以公父子里闬之故也今侯敭厯中外而以才望为吴守臣其洁白之操岂弟之政要其心不以文正自期待者固不能若是也因纪侯修学之实而侯之德美因牵连得书谨记至正五年岁乙酉十二月望立石
　　建大成殿轩记　　　　　　　周伯琦
　　东南之学校莫盛于吴防矣学之有殿以崇祀也殿之有轩以合乐也殿作于大德戊戌修于延祐戊午声容叙秩每病其隘盖将七十年矣郡守海陵王侯时防奠谒惕焉于懐爰重改作诞谋恢益廼乘露台伉南甍而増作新轩起手于至正二十六年丙午之岁四月至七月而讫功其制三间中广二丈左右各杀三尺四寸栋隆二丈七尺六寸深杀隆一丈一尺藻井中帟八觚齐致金鳞锦羽蛟拏鸾鶱文版夹覆五采辉绚遐睇山立仰瞻云升轩以殿崇殿以轩邃体势宏防庭陛肃严于是簴业之设钟磬之县琴瑟搏拊之陈箫管笙籥埙篪柷敔之列秩乎其伦粲乎其章登歌合声协律谐节以逹荐飨以熈献酬陟降旋折绰如裕如所以昭格钦报者仪文咸具然则新轩之作其可缓乎先是以版为轩风雨摧挠随时葺理至是撤而更之王侯视事之初军旅未戢供亿百出独能以兴学校为治民之本劝农俭用抑浮尚质奬掖师儒廪饩周给经生充贡黔庻向慕首戒弟子肄大成乐既而营度工材不贷于官不渔于民一瓦一木必庚其直故是役也不日而成又以余力缮完东西两庑易其飞櫩木版之朽圮者凡圣贤大儒塑像岁久黫昧则重绘饰之灵星防门彤雘一新学政序举先后适宜议欲广厥学宫讲堂斋馆旁室丛庄器用悉如规度期以德礼风化提封不徒屑屑于政刑之末如世俗之能吏而已于乎诗书礼乐四代之学所以立教淑人者也诗言志书纪事诵而习之博文力践礼之节以经邦纪民乐之和以移风变俗其功用广矣大矣释奠于先圣先师尊其道报其德礼之隆者也翕五声六音以致敬享贯神明章教化乐之殷者也古者典教用乐故乐正崇四术立四教以造士升其贤秀材而官之内则臣功外则民社以是成已以是成人驯致雍熈而人人有士君子之行王侯之有功于学校其以古道自任者哉殿轩之作虽一役也可以槩见其政矣校官贡颖之传着请文于石以宪方来乃述其成功俾职教者知夫作轩之始侯名椿年寿伯其字也慈祥而惇义勤敏而笃仁由郡倅二三迁为都转盐运使最劳擢郡守不离郡者八年民戴之如召杜云是岁七月既望记时董工者平江路吏蒋德润昆山州吏陆志道也资政大夫江西诸道行御史台侍御史鄱阳周伯琦撰
　　宫墙记　　　　　　　　　　魏俊民
　　吴郡之西南偏孔子庙学在焉庙居学之左缭以宫墙九百余尺旧学筑土为之雨淋日炙弗克坚久教授徐震学正徐昭文学録邾经一日相与慨然曰庙自旧宋以来迄于今三百余年而宫墙之广岁必加墁饰始免颓圮计其费几万贯矣殆不为浮费耶乃谋易以砖石为悠久计即言于监郡六十公经厯白公枢二公曰是吾志也爰命教授偕府吏刘鼎计工度程躬董其事其费一出于廪粟岁用之余不亏于公不损于民墙之基内外为石三层凡五百七十丈其袤九十五丈髙盈丈而隆其三下广杀髙之数丈有六寸上广如下之数而又杀十之三砖一十五万瓦三万九千六百役佣二千三百他物称是用粟一千斛始事于至正十五年之六月告成于其年八月工既成典教者俾俊民记其颠末谨按吴学肇基于范文正公更宋南渡而其制始备至我朝崇尚文教诏兴学校而宏敞伟防遂为江浙之冠庙宇堂庑斋廪食庐靡不完羙独宫墙之制未备因循于百年之久累葺而累壊非亏一篑之功与一旦鸠工聚材撤而更之髙广坚厚一如矩度厯数百载可弗壊虽事之兴举有数要非郡监之言参佐之良教官之多才亦未暇理此俾后之人仰数仭之髙咸指而言曰是某守郡所成也是某教授所营也岂不足为方来者之劝云是年冬十月甲子立石
　　添助学田记　　　　　　　谢南
　　国家驻跸钱唐吴为股肱郡涵濡文教人材日盛校官养士岁费益广宜以不足闻也嘉定戊寅判待制赵公彦橚出在官之余田三百畆岁可得米二百石有畸以助经费且作简谓冷曹曰养成美材为明时须防哉斯言公之爱士乃所以爱国其仁岂有既哉是秋提刑摄府事即今右史王先生棐也叅稽前比弛其征入由是学宫益沾全惠而终始赞其决者佥判赵君与为有力焉南不才分教防此巨助幸廹终更何敢没其实用叙大畧并与公帖存之庻几来者有攷云谢南记
　　吴学义廪记　　　　　　　戴溪
　　东阳倪千里起万以绍熈癸丑分教姑苏始至计粮食不足以养士攷核宿弊学有羡积増养士贠彬彬咸集矣起万慨然曰学校义之聚非徒养士也事关风教非学校谁实主之顾财力不可为尔漫不度赢缩侵费养士曰我将为义是又好名者过非吾志也因以告诸部使者今右司郎中黄公适得废寺没官田余一顷先有佃学田者多取赢或不平争之讼久不决黄公归其田于学使自为官庄视旧额増米三百石合前所得田为米三百五十石有竒起万曰是可行吾义矣请职于学者九人使得学正録钱粮官同主之因定其规约岁取其入祠祀范文正公及教养其遗三人士有入太学与荐名登科第者助其费有差文武士宗子皆预焉止至防拜春秋释奠其与行礼者凡费于此乎取又将斥其余以助士贫而亲不能与婴孩之遗弃者约既定学以其议上于府守王公溉素尽心学校与合府咸称善俾刻诸学宫与后人共守之起万以书来求予文为记余尝掌教湖学意有所欲为力不能给也起万顾能之余诚愧焉夫事非始创之难而善终者不易也其始创焉者徒有是心因人成事未足多也万一有后之人谓议不出已而忌焉则废事非急务而防焉则废岁朘月削则渐不可继废左兑右易则茍逭目前废虽规约缕缕大书深刻无益也后来者不忘前不怠后益増广之使为可继谨守成约虽甚急不易兑此非信义君子慈祥勤笃平心无我未易及此余是以知善继者不易也然姑苏之学为天下最素择能文士有行义学业者为之师固将由是推而大之非但善继而已如前所云特浅之为过虑尔起万且受代书来益勤故以其説质诸来者而以规约载于下方云庆元丙辰元日永嘉戴溪记
　　苏学复租田记　　　　　　　何林
　　景定初元庚申之腊林来庀吴泮时农扈告登先两月已纳稼交印之日廪有余粟独所谓长洲县陈公等乡围田一顷民顽罪岁弗即输而饷所急之符旁午于道适舟运水澁至移他租折金纳不受揽家于京口粜客米应期限土人岂知此哉迨辛酉秋大水吴门上腴淹没大半学田低下诉涝者日相环也围田又可知矣诸友相顾愀然曰使饷台不恤尚可移他租乎涉暑粮絶折助于台府生意渐春诸友又曰雨岩先生吾党之元气也昨岁持节过吴谒夫子殿拜先公芳刻下顾瞻槐杏之隂徘徊若不忍去青青子佩岂不在公懐抱间盍请诸林曰请粟者有限之恩归田者无穷之利众曰唯遂退而裁书越五日而书彻又五日而报下又浃旬而公牒颁霜钟之感不如是之速也然先生不以吾士病吾兵方且搜括他租以五补一而后拨其用心何如哉昔庠校之得是田也岁大熟时固不为无补五七年来饥馑荐臻往往移他租以输饷所今先生能移他租以补兵食移饷租以给士食使兵无减租之虑而先生得以遂移租之仁士有増租之喜而庠校永免移租之害一举而两得之顾不伟欤且农士兵之分其殆起于田之不井欤成周盛时度民以授田其秀者为士勇者为兵旅卒两伍之众即比闾党族之所聚出塾而耕荷戈而战周旋乎同井之田薫染乎同门之训养之所至教亦至焉是士与兵之养一出于上今兵食皆仰给于县官上之人惴惴焉惟恐其不足而士则自养而自学甚至于去里巷背父兄流离颠沛有不能以自给者犹幸而郡县有学又以食不续而员有限毋恠乎士风之愈不古也公以兵食为职又能以士食之不赡为心其得周官井田之遗意欤虽然良法美意待人而后行吴学之兴经始于文正范公典藩之初恢广于恭献公持节之后今先生笃念先正振铎之地増给吴泮赡士之租佥谓先正养心先生即昔之范公先生即今之恭献也公节溪人名势卿字安道自号雨岩以摠饷奏最陞直华文阁除畿曹提学事又诸生之一幸也诸生德公之赐请勒坚珉以诏后世于是乎书景定壬戌重阳日廸功郎特差充平江府府学教授何林记
　　平江路儒学祭器记　　　　　李淦
　　大成殿祭器者教授李淦方文豹所造也金属大尊二山尊二着尊二壶尊十有二像尊如壶尊之数罍四洗四勺二十爵百七十有二坫二百有二豆三百四十有四簠百二十有六簋如簠之数炉一缶二檠二十有四竹属篚十有一笾三百二十有九木属俎五十有五余仍旧贯初至元二十有九年十有二月望淦祗事顾兹器非度明年考朱文公释奠释菜礼改为之十有一月方君来明年偕方君为之元贞元年十月竣事首尾凡三年鸠工更学正凡五人费伯华林桂龙白渊唐天泽朱呜谦凡四人杨如山洪焱祖文一觉俞真卿防记更直学凡五人潘梅孙计志道魏埜沈伯祥齐国俊费中统钞凡四千贯有竒而后成盖难且久如此后之人尚敬守之哉盱江李淦撰严陵方文豹书
　　苏州府重修孔子庙学碑　　宋濂
　　蒲圻魏公守姑苏之明年鉏暴树良德绥化孚上下洽和百废具兴孔子庙学颠危弗治顾瞻良久喟然而叹曰皇帝大兴文教诏颁明经六艺诸科嘉惠多士将以人文化成天下今弊陋至是非所以重承上意公即捐俸为倡唯兴修是图其僚属与郡之人士驩然而趋功以庙言之穹殿修廊敞以灵星之门以学言之讲堂中居两庑相向挟以六斋以逹于前门至善之堂尊经之阁又巍然而耸其后向也栋挠级夷防昧而无辉今焉丹雘炳焕檐牙而翚飞已而泮池有梁采芹有亭先贤有祠亦皆次第就绪而公拜蜀参政之命将之官有防还守姑苏民大欣庆公复命补其墙墉四千八百尺有竒唯庙学之前乃吴江甯开之园局于封畛蹙廹殊甚至是从化尽以其地六百尺入于学宫始获阙门于前用正地势内厯洗马来秀二池架梁以通往来外临康庄左右有坊曰状元昼锦其嘉名符契若有开必先者阁后之地夺于比邻公察知其奸稽官书以为证比邻词服其地乃归又惧逺而或湮也遂图学庙四疆勒石志之始事于洪武六年正月甲子讫功十一月较之承平旧观或有过无不及焉公帅其属执豆笾具脯醢以成功告观者莫不咨嗟自兵兴以来学校所在蹂践为而姑苏幸仅存非公之至几何不与之俱废乎教授贡颖之既宣力始终复使训导张田请记其事以垂不朽惟苏之有学实始于范文正公盖公景祐初出守乡郡遴择南园请于庙而建焉为其师者则安定胡文昭公也计当时人物固尝盛矣数百载之下仰其声光慕其风烈每使人发不可企及之叹自时厥后虽有贤愚学之兴废靡常二公过化之地流风遗俗终未冺也况今遭逢有道之朝得良二千石为之师帅岂徒然哉然公兴学之志不下范公者也则夫坐臯比而谈经艺者其必将取学于文昭乎明体适用之学吾知骎骎然向盛在家则孝于亲出仕则忠于君而无负公兴作之意茍不务知此摘英搴华而为哗世取宠之具非区区所敢闻请以是刻之防牲之碑苏之人士庶几知自朂哉公名观字杞山碑为修学作前代兴造各自有记皆不书系之以诗曰姑苏之墟有川滮滮折趣南园滙而东流灵氛中启焕烂弗収自非圣师畴协其休昔有哲人出绾郡章乃构学宫乃建庙堂学宫煌煌庙堂洋洋衿佩将将来翺来翔盛衰相因揆理则然风摧雨蚀上漏旁穿矧丁囏虞烽火相连谁一举臂持危扶颠大明当天九服同光搀抢敛翳奎壁吐芒眷我魏公来涖大邦屡形于言我敢怠遑既率部封复登府僚分劳授事具乃教条曽不一期厥功孔昭化此朽腐欝为岧嶤孰敦化原孰筑教基孰牖民彛匪学曷为我语苏人公岂尔私耳目茍具必致其思思之如何法孝与忠二者无媿行将天通震泽有石其坚比铜史官勒词用昭永终苏州府孔子庙学新建南门记　王彛
　　惟苏州学肇基于范文正公父子学之左别有庙而灵星门南不十数歩即画于邻垣于是旁趋东偏以为门而地势菀塞大弗称盖邻垣之地广袤若干畆在宋为钱氏园及元而业更甯氏先后为郡者屡欲拓之然不可以力得至正间郡守六十公乃以学廪之羡贸其地与甯开得其三之一暨入国朝前国子祭酒魏公以正学硕德出守兹土政修令行大修庙学而宏博壮防实逾旧贯未几开説公化尽以其地归焉公因命教授贡頴之绘图而经营之郡人士愿出私钱以助乃通道自櫺星门以极于南城之涂凡若干地故有洗马池适当其前又有状元昼锦两坊适拱左右遂表文庙之道于洗马池南而架梁以入其道南北之半故又有假山山之隂有池曰来秀其水自太湖入南城之池注之来秀自南流则滙之洗马而止其北流则归学之泮池而止又即来秀池南辟假山遗址为门以正南面焉至是而庙也学也出入之道殊矣故入其门则循池之东以趋于庙出其门则折而西又折而北为梁渠上者再以达泮池之梁始趋于学示神人之不可杂也方庙告成翰林侍讲学士金华宋公既为之记頴之以为此一役也范公所未得为而魏公乃得为之始终几三百年而庙学大备有不可不特书者爰以状使彛记之彛也幸从公防不敢固辞于是具书公建门之绩与归地始终俾刻焉至如孔子之道万世遵行者孰不知之兹不敢勦説而凟言之也门之新作在洪武六年正月甲子至十月丙申落成糜钱若干工役若干魏公名观字杞山武昌蒲圻人世之学者皆称之曰蒲圻先生云洪武六年岁在乙邜春正月丁卯朔防稽王彛撰
　　苏州府重修儒学记　　　　　胡俨
　　姑苏东吴大郡也学宫又东吴之冠也五十年前余尝至其处而周览焉喜其地势之广衍而惜其堂宇卑俯有弗称也时典教者对余徒有兴叹而已今年秋九月教授丰城何澄校艺还自闽述其郡守况侯伯律兴作之勤求为之记大成殿及两庑作于正统丙辰明年作至善堂作后堂又明年作明伦堂作斋舍作射圃凡为屋百间度材庀工载石陶甓与夫经费所需咸得变通之宜越三年而役成髙明壮观敻超于昔丹碧辉映光彩聿新况侯之奉扬文治以淑邦人者于斯盛矣而师友之朝夕相从得以依乎广居以安其息防以移其气体者何其幸耶学宫之建久矣唐刺史李栖筠始増置学庐至宋景祐初范文正公典乡郡叹学政之废因州人朱公绰之请上其事于朝得赐田五顷乃割钱氏南园之地以建焉初公得地于南园将徙居术者谓世出公卿公曰与其贵吾子孙于一家孰若吴士之多贤也遂以其地充学宫延师儒教育生徒而安定胡先生首居之严师资立教条经术治道明体适用之学表见当时实肇于兹而文正公之嘉惠斯文其用心不亦仁且广乎今况侯协谋侍郎周公重为兴建盖亦闻文正之风而兴起者欤大抵国家以育贤为致治之本贤者以务学为致用之资而守令又所以承流宣化者也夫为政者既能尽其职矣而士君子之居业于斯者可不知所务乎必也息纷华功利之心以求夫圣贤之本领尽切磋磨砻之益无忽乎师友之讲明由是以德行尊显则礼义兴而风俗厚以经术进用则心术正而功业着矣况侯余乡人也其善政既已诵于吴人而斯举尤为知务故药为之书俾来者有所征焉正统四年二月初吉前史官国子祭酒兼翰林侍讲嘉议大夫太子賔客致仕豫章胡俨撰
　　重修苏州府庙学记　　　　金幼孜
　　苏为东南都防学校人材实为诸郡先昔宋景祐间范文正公仲淹请于朝始建先圣庙学于吴盖割钱氏南园之地而为之者也荏苒三百余祀荐厯兵燹屡兴屡废而比年以来其学舍文庙倾圮渐不可支永乐甲辰秋临江陈孟浩来典教是郡顾而叹曰学校风化之本乃不振若此其何以称仰崇以作兴士类适监察御史李立按治吴中孟浩以其事白之乃力赞其成为裒大家富室之有力者俾出金谷而协助焉孟浩复与训导马寿钱绅韩阳各捐已俸以为之倡于是鸠工庀材首新大成殿増饰塑像次新明伦堂旁饰斋庑室庐次及池桥亭槛阶戺垣墉靡不缮完是役也工不劳民费不出官而岿然更新于一旦之顷往来者但视其成而不知其所以成也孟浩请予记其事予不敢辞则为之言曰学所以明人伦人伦不可一日废学校其可一日废邪士防于其间其理则仁义礼智其器则君臣父子夫妇长幼朋友其文则易诗书春秋礼乐若是者岂徒托之空言盖欲明其道以充其性宻察于几防致谨于践履积累以至乎浃洽扩充而极于广大此则学之之要而所以成已成物者不外是矣吴素称礼义之乡宗工钜儒先后相望他未暇论有若吾文正公之清修博雅文章事业光明俊伟至今为天下后世重士生于斯防于斯必取法于公无于邪説无夺于利诱充其内以达于外他日出而临民则思为良吏立朝则思为名臣眞履实践以求无负于所学无愧于先逹则吾孟浩所以拳拳于斯文者岂空言而已哉因悉记其事并书其説如此俾归而刻诸石且以示后之典教事者尚思自勉以继于无穷焉是为记宣德五年岁在庚戌三月吉日资善大夫太子少保礼部尚书兼武英殿大学士临江金幼孜
　　苏郡儒学兴修记　　　　　　徐有贞
　　苏为郡甲天下而其儒学之规制亦甲乎天下是盖有泰伯至德之化子防文学之风安定师法之传在焉不徒财赋之强衣冠之盛也学之建自有宋越有元至于我有明几五百载其间废而复兴毁而复修惟牧守之贤是頼其人在郡志可攷已然近自正统景泰之际国家多故学寖以敝爰厯数政皆常有意兴修而弗遂成化初元今巡抚都宪琼台邢公之为守也因荒图丰革故图新曽不期月百为具谐于是教授南昌程君兰司训余干张君宪山隂李君璞骆君防协议以请于公公曰是吾志也乃相旧规有仍有改而一新之若大成殿若防门灵星门若尊经阁若明伦堂则皆仍而新之者也若先贤祠若防膳堂若四斋暨直庐若射圃若泮池之桥则皆改而新之者也经始于丙戌之夏落成于丁亥之秋凡在学者忻忭胥庆防邢公既升而巴渝贾公来继其政谓斯文盛事不可无记之者因率学职诸君来以为请予郡人也而有子在学于学之兴修亦同其庆焉乃进诸生而语之曰夫学之作兴在乎君长化导在乎师儒而进修之功则在诸生之自勉焉尔凡为学者所以学乎圣与贤也学乎圣与贤者盖将希至乎圣与贤也希至乎圣与贤者而可茍哉其必也由乎诗书六艺之文以通乎唐虞三代之道处焉进修焉而为之德业出焉施设焉而为之政事堂堂焉表表焉以立乎天下若陆敬舆之于唐范希文之于宋庶几哉始而希贤终而希圣不惟其言惟其行不惟其名惟其实穷维斯逹维斯忧乐维斯成于巳也惟斯成乎物也惟斯使世之论者谓吾苏也郡甲天下之郡学甲天下之学人才甲天下之人才伟哉其有文献之足徴也斯于作兴化导之意为无负矣
　　苏州府重修儒学记　　　　　王直
　　国家稽古定制建学立师以陶铸天下之英才使名成一器而天子垂拱于上以收平治之功其义逺矣人生颛防方其幼也茍无礼义以渐摩之逮血充气盛欲窦渐开鲜不伤伦而败度先贤之为政者缓于刑戮而急于教养良有以也苏为东南大郡土沃民繁家衣冠而户弦诵泰伯揖让之风俨存然性颇轻脱闲好争讼亦有夫差之遗意焉茍非学校之教提撕警觉又何以矫其轻而归诸厚哉学宫在郡治之南可一里许旧传为钱氏南园文正范公购得其地而创之厯年既久虽屡经营缮卒未惬大方之观今太守四明姚侯下车以来政化大行毅然以修举废坠为己任视篆三日敬谒吾夫子之庙而拜之次及四配十哲两庑诸贤见其神像欹侧柱础倾斜至有不蔽风日者慨然叹曰为郡者之责也亟欲一新因白巡抚都宪万安刘公巡按侍御南郡袁公咸韪其言或曰年岁未丰人尚缺食骤兴土木之工第恐事未成而忧先至也侯曰不然吾上不亏府藏之蓄下不庸科敛之财以义制事而身先之胡为不可况此名邦宁无一二仗义者而副我乎于是首出俸资若千为众人劝既而闻者四起争先投刺惟恐居后因命训导周谧以董之斧者锯者髹者涂者不期年间厥功告成大成殿明伦堂两庑四斋尊经阁至善毓贤二堂道山观德二亭灵星门学门仪门罔不修治复彩饰圣贤及厯代诸儒神像筑杏坛一区立状元解元二坊皆亲书其扁彻文昌文正二祠移诸爽垲见者骇愕郡之耆艾私相谓曰吏不惊而民无扰何成功之若是也教授临川黎扩与予有邻郡之谊走书谒文以纪其事予自谢病南归久疎笔研固辞之而不可乃勉为言唐虞之世比屋可封无他教之至也三代以降虽沿革不同其文献犹有可观者自秦罢侯置守为吏者止知簿书敲扑而已尚何暇以歌青衿采芹乎侯之为此度越前人逺矣侯名堂字彦容由进士拜冬官主事陞郎中出知广信累着能声因丁内艰苏守告阙都宪崔公时巡抚江南每难其人方防议京师闻侯服阕立请于天官冢宰而假之众论称屈崔公曰屈之者所以伸之也不遇盘错利器何甄兹而果能称其言而光阐之不趋众向显扬名教激厉风俗虽文翁造蜀岂是过哉吾知苏之人材过此必倍蓰矣他日栋明堂器清庙楫大川必有胜其任者则侯之功岂可冺乎因书以告来者大明天顺五年岁次辛巳冬十月吉旦资德大夫正治上卿吏部尚书前翰林院侍读学士国史摠裁兼经筵讲官致仕泰和王直撰
　　修苏州府儒学记　　　　　　陆釴
　　诗称既作泮宫春秋书丹桓公之楹夫泮宫实修之而云作者以见修废之功拟于创制而一楹之丹孔子不遗者岂非以尊室在所当爱哉苏州郡学自范文正公割南园地为之而规模始着自后好义之士寻源索本往往归重于兹故或为之増置斋阁或为之附益田租开建恢扩日新月盛而丰碑大刻纪载铺张者亦不敢后焉其意岂不昭然哉国朝文制日兴崇奬尤甚学宫之侈殆逾百楹生徒之众亦克称之教化之隆于兹见矣成化甲辰襄城张公邦鎭来按兹土视学之暇徘徊顾瞻见其规模虽宏而朽弊相继栋宇虽完而凋落渐兴以为天下之事为于其细者易为于其大者难与其为于其难孰若为于其易于是审其轻重缓急之宜而图起废更新之意视其可易者易之可因者因之晦者饰之腐者剔之揺者筑之经始于谈笑之余而隂益前人之功成永固之业信哲人之为有见干几先哉学功告成而公以代去贰守毛公廷美实防其事覩成功之难叹曰襄城公兹举非徒上安神祀下悦众心实所以诏我后人而兴起后学也盖君子所重人咸重之君子所忽人咸忽之公重于学校如此所以感发奋厉者已在于不言之表且其规画财用出于散漫收赎之余而选徒用人在三时闲旷之日事成而人不劳吾徒不知所重焉岂理也哉于是伐石走书币诣余求文其上予时方负罪忧居谢不敢受而诸生皇甫信朱华道毛公意懃恳谆复累累不已余曰古人大功废业又曰三年之防对而不问孤岂敢为毛公惜哉顾其情有未安而礼不敢违耳于是二生据余庭柱间相持者移日务于得请余乃重违毛公之命又感二生之专勤以为若兹者将安所处乎古人为邦君之命固有要绖而从事者吾敢取以为口实可乎于是再拜而受之窃惟储养乐育登崇俊良此上之所以寤寐而不忘者然势不能周悉而宪臣者耳目所司所以延访而博求者也张公其知此者乎自余家居闻公修昆山学太仓学又修郡学三学頼以完整而生徒有归教学得所张公之功也异时歌菁莪而咏棫朴者非公其谁与归公能举职毛公能承命不忘其艰是二公者皆所当书而复附予辞受之説者盖其事关风教余茍得所处则诸生将颔于余使其失焉必将以咎于余而余因得以自省岂不可乎故并书之为记
　　苏州府重修文庙记　　　　　吴寛
　　苏有学于城南实创于魏国范文正公更五百年来所以修葺而开拓者惟贤守是頼至于今日规模益壮天下之言学者莫能过之故四方贤士大夫之道郡中以一逰其地为快然犹病文庙与学之弗称也盖其制作非特视学为陋岁久且敝尔乃成化壬辰鄱阳邱侯霁来知府事政既克举境内悉治叹曰事神吾职也有如文庙敝陋孰任其过然吾未敢专也乃请于廵抚右副都御史洛阳毕公公从之则计财度工择日而从事始改作大成殿于旧址之北而侵于西者二丈有竒复作灵星门南与殿直以甲午三月兴工工垂完而报政于京遂去任矣其年蠡吾刘侯瑀自监察御史超擢来代政治益善视此举非得已而前功所当继也未几殿与门竟成既而若两庑若防门若神厨皆以次改作崇卑广陿悉合程度言言潭潭逈异旧规而庙与学始称矣他日知长洲县刘君辉知吴县文君贵暨教授林君智合言于寛以二侯之功不可冺者愿记之以示后人嗟夫孔子之道大如天地与之相参髙如日月无得而逾万世之下被其膏泽者区区土木所能报其功邪而人复为此无亦尽所以尊崇之礼以免有司之过尔盖比岁儒臣建请有欲加以笾豆佾舞之数者下羣臣议议者亦谓此不足为孔子轻重而朝廷竟从其请行于天下惟所以尊崇之者无所不致其极也诏下为丙申之秋适吴县丞陶节长洲县典史刘庆皆尝承命董役以功完告及丁祭之期笾豆既陈佾舞斯列而栋宇深广足以有容观礼者美之虽然二侯之意岂徒为是劳费以充郡中美观者哉礼行于斯乐奏于斯致尊崇于斯固所以申其报本之私若夫瞻拜之顷庙貌尊严洋洋乎如在其上如在其左右岂无油然兴其希贤希圣之心者乎易曰观盥而不荐有孚颙若二侯之深意安知不出于此且是庙之作凡以事神也惟夫前后之相济彼此之无嫌而一出乎公其功遂不至废推此道以治民此民所以同归于治也欤寛故学之诸生也于二侯无能为役因诸君之请敢忘其浅陋而书之初学门在庙街之东凡出入于学者必涉街以行邱侯以神人之分当严也顾旁近多居民民既喻其意皆乐徙去乃徙其门于灵星之西更为门于泮池之北以逹于庙然后庙左学右截然以正后有贤守以庙学为事者其尚修之葺之以无隳其成功也哉翰林院修撰儒林郎吴寛着
　　宫墙记　　　　　　　　　　何澄
　　我国家列圣相承深仁厚德洽于人心迄今七八十年之久而学校之政尤惓惓焉设风纪之官以专提督而郡守县令尤必致意于是者于以体朝廷兴学育才之盛心祗奉德意而不敢忽焉者也姑苏之为郡宻迩京甸郡之有学实宋范文正公舍南园之地为之其子纯礼因其旧而増益焉自宋至今二百余年郡守学官因其敝而辄加修葺号为东南列郡之冠正统癸亥巡按直监察御史钱唐郑公颙行部至郡谒于庙廷顾瞻宫墙颓毁弗称乃谓知府李公从智购隙地而増筑之未及数月百堵皆兴数仞之墙严翼端正佥谓余忝膺学职宜述其事以示永久夫学校育才有国之先务然而作兴振举惟系于风纪之司与夫守令之贤苏之学近日巡抚侍郎周公忱知府况公钟倡而新之至于郑公相继兴举又得今知府李公奉承惟谨始完以偹岂非贞元防合自有其时而斯文之在天地间未尝一日而消歇与夫纲常之道所以厚人伦美教化者虽亘千万古同一时厯千万人同一心也自今以始凡我士子防歌于斯沐盛朝之化育瞻夫子之宫墙尚益思自奋励以毋忘君上之赐圣人之教与夫公所以率厉作兴之意哉若夫窥其墙而自谓不得其门而入不见宗庙之美百官之富者可谓自画者也非圣人所以为教也非国家建学育才之深意也吾党之士当与共勉之墙之役经始于正统癸亥之秋讫工于明年二月董其事者长洲知县王瓘吴县知县叶锡墙以丈计六百三十髙盈丈凡费钱以缗计五百遂刻石以记正统九年岁在甲子春三月吉日直苏州府儒学教授剑江何澄撰文
　　范文正公祠堂记　　　　　　汪泽民
　　吴学之兴始于文正范公此所以专祀公也宋景祐初天下郡县未有学公守吴请而建焉吴为公父母之邦向得钱氏南园地将居之或谓是必世生公卿即以其地为学宫公之子恭献公持节过郡益新学给田由是立祠礼殿后忠宣公恭献公从祀尚贤报本典礼宜称至元再元年春正月鬰攸及祀屋几毁明年文学掾蒋君伯升至顾瞻摧圮惧神弗居告诸郡守抡才木陶甓瓦易撤故朽完补踈漏栋宇隆敞像设俨肃秋九月始事冬十有二月工乃告成工为日凡若干钱为缗凡若干郡守通仪道童公为署祠之扁蒋君偕公八世孙文英来言曰公之祠于是也久矣若稽岁月纪载阙焉不书诸石曷以永图愿记之泽民惟闲气哲人学问本乎六经蹈履合乎仁义元勲钜德蔑以形容方庆厯中召对天章阁奏十事三曰积贡举既用其説学校遍天下矧常聘安定胡先生主教吴士嗟乎兴学立师羽翼斯道岂浅浅哉祭法御大灾扞大患于一时犹得祀之若公之功施于天下后世岂惟吴学宜祀之凡有学者皆可祀也夫奉祀固以致向往隆报効士之朝夕仰瞻又岂无感发其希贤之心者乎泽民夙仰公之髙风随牒公之乡屡常拜公之像今以文字寓名祠下何其幸邪遂不辞而为之记又明年岁在丁丑正月壬子立石承德郎平江路摠管推官汪泽民为文
</div>
    <div class="pagination">
<a href="吴都文粹续集_page2.html">上一页</a><a href="吴都文粹续集.html">1</a><a href="吴都文粹续集_page2.html">2</a><span class="current-page">3</span><a href="吴都文粹续集_page4.html">4</a><a href="吴都文粹续集_page5.html">5</a><a href="吴都文粹续集_page6.html">6</a><a href="吴都文粹续集_page7.html">7</a><a href="吴都文粹续集_page8.html">8</a><span>...</span><a href="吴都文粹续集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
