<!DOCTYPE html>
<html>
 <head>
  <meta charset="utf-8"/>
  <title>
   崇古文诀 - 第 4 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   崇古文诀 - 第 4 页/共 9 页
  </h1>
  <div class="content">
   崇古文诀巻十三
　　钦定四库全书
　　崇古文诀巻十四　　　　　宋楼昉　编
　　唐文
　　答韦中立书　　　　　　　　栁宗元看后面三莭则子厚平生用力于文字之功一一可考韩退之与本朝老苏陈后山凡以文名家者人人皆有经歴但各有入头处与自得处耳
　　二十一日宗元白辱书云欲相师仆道不笃业甚浅近环頋其中未见可师者虽尝好言论为文章甚不自是也不意吾子自京都来蛮夷间乃幸见取仆自卜固无取假令有取亦不敢为人师为众人师且不敢况敢为吾子师乎孟子称人之患在好为人师由魏晋氏以下人益不事师今之世不闻有师有輙哗笑之以为狂人独韩愈奋不頋流俗犯笑侮收召后学作师説因抗顔而为师世果羣怪聚骂指目牵引而増与为言词愈以是得狂名居长安炊不暇熟又挈挈而东如是者数矣屈子赋曰邑犬羣吠吠所怪也仆往闻庸蜀之南恒雨少日日出则犬吠予以为过言前六七年仆来南二年冬幸大雪逾岭被南越中数州数州之犬皆苍黄吠噬狂走者累日至无雪乃已然后始信前所闻者今韩愈既自以为蜀之日而吾子又欲使吾为越之雪不以病乎非独见病亦以病吾子然雪与日岂有过哉頋吠者犬耳度今天下不吠者几人而谁敢衒怪于羣目以召閙取怒乎仆自谪过以来益少志虑居南中九年増脚气病渐不喜閙岂可使呶呶【尼交切】者早暮咈【音拂戻也】吾耳骚吾心则固僵仆烦愦愈不可过矣平居望外遭齿舌不少独欠为人师耳抑又闻之古者重冠礼将以责成人之道是圣人所尤用心也数百年来人不复行近有孙昌者独发愤行之既成礼明日造朝至外廷荐笏言于卿士曰某子冠毕应之者咸怃【音武】然京兆尹郑叔则怫然曵笏却立曰何预我邪廷中皆大笑天下不以非郑尹而快孙子何哉独为所不为也今之命师者大类此吾子行厚而辞深凢所作皆恢然有古人形貌虽仆敢为师亦何所増加也假而以仆年先吾子闻道著书之日不后诚欲往来言所闻则仆固愿悉陈中所得者吾子苟自择之取某事去某事则可矣若定是非以教吾子仆材不足而又畏前所陈者其为不敢也决矣吾子前所欲见吾文既悉以陈之非以耀明于子聊欲以观子气色诚好恶何如也今书来言者皆大过吾子诚非佞誉诬防之徒直见爱甚故然耳始吾幼且少为文章以辞为工及长乃知文者以明道固不苟为炳炳烺烺【咅朗火明貌】务采色夸声音而以为能也凡吾所陈皆自谓近道而不知道之果近乎逺乎吾子好道而可吾文或者其于道不逺矣故吾每为文章未尝敢以轻心掉【徒吊切】之惧其剽而不畱也未尝敢以怠心易之惧其弛而不严也未尝敢以昏气出之惧其昧没而杂也未尝敢以矜气作之惧其偃蹇而骄也抑之欲其奥扬之欲其明踈之欲其通防之欲其莭激而发之欲其清固而存之欲其重此吾所以羽翼夫道也本之书以求其质本之诗以求其恒本之礼以求其宜本之春秋以求其断本之易以求其动此吾所以取道之原也防之谷梁氏以厉其气防之孟荀以畅其支防之庄老以肆其端防之国语以博其趣防之离骚以致其幽防之太史公以着其洁此吾所以旁推交通而以为之文也凡若此者果是邪非邪有取乎抑其无取乎吾子幸观焉择焉有余以告焉苟亟来以广是道子不有得焉则我得矣又何以师云尔哉取其实而去其名无招越蜀吠怪而为外庭所笑则幸矣宗元复白
　　段太尉逸事状　　　　　　　栁宗元笔力老健真有作史手段
　　太尉始为泾州刺史时汾阳王以副元帅居蒲王子晞为尚书领行营莭度使寓军邠州纵士卒无赖邠人偷嗜暴恶者率以货窜名军伍中则肆志吏不得问日羣行丐取于市不嗛【音歉不满也】輙奋击折人手足椎釡鬲【上音辅正作黼下音歴】瓮盎【于浪切】盈道上袒臂徐去至撞【传江切】杀孕妇人邠宁莭度使白孝徳以王故戚不敢言太尉自州以状白府愿计事至则曰天子以生人付公理公见人被暴害因恬然且大乱若何孝徳曰愿奉教太尉曰某为泾州甚适少事今不忍人无防暴死以乱天子邉亊公诚以都虞侯命某者能为公已乱使公之人不得害孝徳曰幸甚如太尉请既署一月晞军士十七人入市取酒又以刄刺酒翁壊酿器酒流沟中太尉列卒取十七人皆断头注槊【音朔长矛也】上植市门外晞一营大噪【先到切】尽甲孝徳震恐召太尉曰将奈何太尉曰无伤也请辞于军孝徳使数十人从太尉太尉尽辞去觧佩刀选老躄【蒲结切】者一人持马至晞门下甲者出太尉笑且入曰杀一老卒何甲也吾戴吾头来矣甲者愕因谕曰尚书固负若属邪副元帅固负若属邪奈何欲以乱败郭氏为白尚书出听我言晞出见太尉太尉曰副元帅勲塞天地当务为始终今尚书恣卒为暴暴且乱乱天子边欲谁归罪罪且及副元帅今邠人恶子弟以货窜名军籍中杀害人如是不止几日不大乱大乱由尚书出人皆曰尚书倚副元帅不戢士然则郭氏功名其与存者几何言未毕晞再拜曰公幸教晞以道恩甚大愿奉军以从顾叱左右曰皆觧甲散还火伍中敢哗者死太尉曰吾未晡【咅逋晚食】食请假设草具既食曰吾疾作愿畱宿门下命持马者去旦日来遂卧军中晞不觧衣戒卒击柝卫太尉旦俱至孝徳所谢不能请改过邠州由是无祸先是太尉在泾州为营田官泾大将焦令谌【氏壬切信也】取人田自占数十顷给与农曰且熟归我半是岁大旱野无草农以告谌谌曰我知入数而已不知旱也督责益急且饥死无以偿即告太尉太尉判状辞甚巽使人求谕谌谌盛怒召农者曰我畏段某邪何敢言我取判铺背上以大杖击二十垂死舆来庭中太尉大泣曰我乃困汝即自取水洗去血裂裳衣疮手注善药旦夕自哺【咅逋啜也】农者然后食取骑马卖市谷代偿使勿知淮西寓军帅尹少荣刚直士也入见谌大骂曰汝诚人耶泾州野如赭【咅者】人且饥死而必得谷又用大杖击无罪者段公仁信大人也而汝不知敬今段公唯一马贱卖市谷入汝汝又取不耻凡为人傲天灾犯大人击无罪者又取仁者谷使主人出无马汝将何以视天地尚不愧奴邪谌虽暴抗然闻言则大愧流汗不能食曰吾终不可以见段公一夕自恨死及太尉自泾州以司农征戒其族过岐【音其山名】朱泚【此礼切水清】幸致货币慎勿纳及过泚固致大绫三百疋太尉壻韦晤坚拒不得命至都太尉怒曰果不用吾言晤谢曰处贱无以拒也太尉曰然终不以在吾第以如司农治事堂栖之梁木上泚反太尉终吏以告泚泚取视其故封识具存
　　今之称太尉大莭者出入为武人一时奋不虑死以取名天下不知太尉之所立如是宗元尝出入岐周邠斄间过真定北上马岭歴亭鄣戌堡窃好问老校退卒能言其事太尉为人煦煦常低首拱手促【一本作行】歩言气卑弱未尝以色待物人视之儒者也遇不可必达其志决非偶然者防州刺史崔公来言信行直备得太尉遗事覆校无疑或恐尚逸坠未集太史氏敢以状私于执事谨状
　　答许京兆书　　　　　　　　栁宗元规模从司马子长答任安书来子厚自知不合附丽而终以王叔文等为可以兴尧舜之道其迷而不反者欤
　　宗元再拜五丈伏防赐书诲谕微悉重厚欣踊恍惚疑若梦寐捧书叩头悸不自定伏念得罪来五年未尝有故旧大臣肯以书见及者何则罪谤交积羣疑当道诚可怪而畏也以是兀兀忘行尤负重忧残骸余防百病所集痞【部鄙切】结伏积不食自饱或时寒热水火互至内消肌骨非独瘴疠为也忽奉教命乃知幸为大君子所宥欲使膏盲【咅荒】沈没复起为人夫何素望敢以及此宗元早嵗与负罪者亲善始竒其能谓【一无谓字】可以共立仁义裨教化过不自料懃懃【或作勤勤】勉励唯以中正信义为志以兴尧舜孔子之道利安元元为务不知愚陋不可力彊其素意如此也末路孤危阨塞臲【五结切】兀事既壅隔狠忤贵近狂踈缪戾蹈不测之辜羣言沸腾鬼神交怒加以素卑贱暴起领事人所不信射利求进者填门排戸百不一得一旦快意更造怨讟【咅读谤也】以此大罪之外诋诃万端旁午构扇使【一作便】尽为敌讐恊心同攻外连强暴失职者以致其事此皆丈人所闻见不敢为他人道説懐不能已复载简牍此人虽万被诛戮不足塞责而岂有赏哉今其党与幸获寛贷各得善地无分毫事坐食俸禄明徳至渥也尚何敢更俟除弃废痼以希望外之泽哉年少气鋭不识几微不知当否但欲一心直遂果防刑法皆自所求取得之又何怪也宗元于众党人中罪状甚神理降罚又不能即死犹对人言语求食自活迷不知耻日复一日然亦有大故自以得姓来二千五百年代为冡嗣今抱非常之罪居夷獠【侧绞切】之乡卑湿昏雾恐一日填委沟壑旷坠先绪以是怛然痛恨心膓沸热防防孤立未有子息荒隅中少士人女子无与为婚世亦不肯与罪人亲昵以是嗣续之重不絶如缕每当春秋时飨孑立捧奠頋盻无后继者惸惸然欷歔惴惕恐此事便已摧心伤骨若受锋刅此诚丈人所共悯惜也先墓在城南无异子弟为主独托村邻自谴逐来消息存亡不一至乡闾主守者固以益怠昼夜哀愤惧便毁伤松栢刍牧不禁以成大戾近世礼重拜扫今已阙者四年矣每遇寒食则北向长号以首顿地想田野道路士女遍满皁庸丐皆得上父母丘墓马医夏畦之鬼无不受子孙追养者然此巳息望又何以云哉城西有数顷田树果数百株多先人手自封植今已荒秽恐便斩伐无复爱惜家有赐书三千巻尚在善和里旧宅宅今已三易主书存亡不可知皆付受所重常系心腑然无可为者立身一败万事瓦裂身残家破为世大僇【音戮】复何敢更望大君子抚慰收防尚置人数中耶是以当食不知辛醎莭适洗沐盥潄动逾岁时一搔皮肤尘垢满爪诚忧恐悲伤无所告愬以至此也自古贤人才士秉志遵分被谤议不能自明者仅以百数故有无兄盗嫂娶孤女云挝妇翁者然赖当世豪杰分明辩别卒光史册管仲遇盗升为功臣匡章被不孝之名孟子礼之今已无古人之实为而有诟【古切】欲望世之人明已不可得也直不疑买金以偿同舍刘寛下车归牛乡人此诚知疑似之不可辩非口舌所能胜也郑詹束缚于晋终以无死钟仪南音卒获返国叔向囚虏自期必免范痤【材戈切】骑危以生易死蒯【苦怪切】通据鼎耳为齐上客张苍韩信伏斧锧【质】终取将相邹阳狱中以书自活贾生斥逐复召宣室倪寛摈死后至御史大夫董仲舒刘向下狱当诛为汉儒宗此皆瓌伟博辩竒壮之士能自解脱今以恇【音匡怯也】怯淟【咅腆】涊【乃殄切】下才末伎又婴恐惧痼疾虽欲慷慨攘臂自同昔人愈踈阔矣贤者不得志于今必取贵于后古之著书者皆是也宗元近欲务此然力薄才【一作志】劣无异能解虽欲秉笔覼缕神志荒耗前后遗忘终不能成章徃时读书自以不至觗滞今皆顽然无复省録每读古人一传数纸已后则再三伸卷复观姓氏旋又废失假令万一除刑部囚籍复为士列亦不堪当世用矣伏惟兴哀于无用之地垂徳于不报之所但以存通家宗祀为念有可动心者操之勿失虽不敢望归扫茔域退托先人之庐以尽余齿姑遂少北益轻瘴疠就婚娶求嗣有可付托即防然长辞如得甘寝无复恨矣书辞繁委无以自道然即文以求其志君子固得其肺肝焉无任恳恋之至不宣宗元再拜



　　崇古文诀巻十四
　　钦定四库全书
　　崇古文诀卷十五　　　　　宋　楼昉　编唐文
　　晋问　　　　　　　　　　　栁宗元晋国之美多矣自山河而兵自兵而马曰木曰鱼曰盐一莭细如一莭至于晋文公之覇业盛矣然以道观之亦何足贵却有一项最可贵者曰尧之遗风也至此则前面所举可以尽废此是善占地歩一着最髙特地留在后靣説譬如贾人之善售物者必不肯先将好底出来
　　吴子问于栁先生曰先生晋人也晋之故宜知之曰然然则吾愿闻之可乎曰可晋之故封太行掎【举绮切偏引也】之首阳起之黄河迤【移尔切】之大陆靡之或巍而髙或呀【虚牙切张口也】而渊景霍汾浍【上焚下桧】以经其壖【如縁切】若化若迁钩婴蝉联然后融为平川而侯之都居大夫之邑建焉其髙壮则腾突撑拒聱【五交切】岈郁怒若熊罴之咆虎豹之噑【音豪】终古而不去攫秦搏齐当者失据燕狄惴怯若卵就压振振业业觑闗蹀戸惕若仆妾其按衍则平盈旋縁纡徐夷延若飞防【鸢同余专切】之翔舞洄水之容与以稼则硕以植则茂以牧则蕃以畜则庶而人用是富而邦以之阜其河则濬源昆仑入于天渊出乎无门行乎无垠自匃奴而南以介西鄙冲奔太华运肘东指混溃后土濆【音汾又房吻切】浊麋沸鼋鼍诡怪于于汨汨腾倒轶【一作防】越委泊涯涘【音俟】呀呷欱【呼合切】纳摧杂失坠其所荡激则连山参差广野壊裂轰雷怒【一作努】风撼干【音戞】崩石之所转跃大木之所擢拔漰泙【白平切】洞踏者弥数千里若万夫之斩伐而其轴轳之所负橦樯之所御鳞川林壑云遁雨瞬目而下者榛榛沄沄百舎一赴若是何如吴子曰先生之言丰厚险固诚晋之美矣然晋人之言表里山河者备败而已非以为荣观显大也吴起所谓在徳不在险皆晋人之籍也愿闻其他
　　先生曰大卤之金棠谿之工火化水淬【取内切】噐备以充为棘为矛为铩为钩为镝为鍭出太白征蓐收召招揺伏蚩尤肃肃褷褷【山宜切】合众灵而成之博者狭者曲者直者岐者劲者长者短者攅之如星奋之如霆运之如萦浩浩奕奕淋淋涤涤荧荧的的若雪山氷谷之积观者胆掉目出寒液当空发耀英精互绕晃荡洞射天气尽白日规为小铄云破霄跕【都牒切也恊切】坠飞鸟弓人之弓函人之甲胶角百选犀兕七属乃使跟超掖夹之伦服而持之南瞰诸华北詟【质陟切】羣夷技击莭制闻于天下是为善师延目而望之固以拳拘喘汗免胄肉袒进不敢降退不敢窜若是何如吴子曰夫兵之用由徳则吉由暴则凶是又不可为美观也先轸曰师直为壮曲为老况徒以坚甲利刅之为上哉
　　先生曰晋国多马屈焉是产土寒气劲崖坼谷裂草木短缩鸟兽坠匿而马蕃焉师师兟兟【音铣进也】溶溶纭纭轠轠【咅雷】辚辚或赤或黄或或苍或醇或□【莫江切】黭然而隂炳然而阳若旌旃旂帜之煌煌乍进乍止乍伏乍起乍奔乍踬【音致】若江汉之水疾风驱涛撃山荡壑云沸而不止羣饮源槁廻食野赭浴川蹙浪喷震播洒溃溃焉若海神驾雪而来下观其四散惝怳开合万状喜者鹊厉怒者人搏决然坌跃千里相角风騣雾鬛【音猎】斸【音烛】山抉壑耳揺层云腹捎众木寂寥逺游不乆而复攫地跳梁坚骨兰筋交颈互齧鬬目相驯【音廵】聚溲更嘘昂首张龂其小者则连牵缴绕仰乳俯龁【下没切】蚁杂螽集啾啾潗潗旅走丛立其材之可者収敛攻教掉手飞縻指毛命物百歩就羁牵以荀息御以王良超以范鞅轩以栾鍼以佃以戎兽获敌摧若是何如吴子曰恃险与马者子不闻乎故曰冀之北土马之所生是不一姓请置此而新其说
　　先生曰晋之北山有异材梓匠工师之为宫室求大木天下皆归焉仲冬既至寒气凝成外凋内贞沈液不行乃坚乃良万工举斧以入必求诸岩崖之欹倾磵壑之纡萦凌防岏之杪颠潄泉源之淦【古南切】瀯根绞怪石不土而植千寻百围与石同色罗列而伐者头抗河汉刃披虹霓声振连峦柹填层谿丁丁【中茎切】登登硠硠棱棱若兵车之乘凌其响之所应则溃溃漰漰汹汹薨薨若骞若崩若螭龙之鬬风霆相腾其殊而下者札捎杀摧崪坱圠霞披电裂又似共工触不周而天柱折鹍鹳鹙鸧号鸣飞翔防豻虎兕奔触詟栗伏无所入遯无所脱然后断度收罗捎危颠芟繁柯乘水潦之波以入于河而流焉荡突硉【郎兀切】兀转腾冐没类秦神驱石以梁大海抵曲鳞蹙汇【音防】流雷解前者汨越后者廹隘乃下夫龙门之悬水折拉頽踏捽首轩尾澒入重渊不知其几百里也涛波之旋防山触天既渟既平弥望悠焉良乆乃始昂屹涌溢挺拔而出林立峯崪穿云蔽日涣然自挠复就行列浑浑而去以至其所唯良工之指頋丛台阿房长乐未央建章昭阳之隆丽诡特皆是之自出若是何如吴子曰吾闻君子患无徳不患无土患无土不患无人患无人不患无宫室患无宫室不患材之不已有先生之所陈四累之下也且虒祈既成诸侯叛之先生曰河鱼之大上迎涛波壅津涯千里雷驰重马轻车遂以君命矢而纵观焉大罟断流修网亘山罩罶防罣织絍其间巨舟轩昂仡仡廻环水师更呼声裂商顔于是鼔噪沓集而从之扼龙吭拔鲸鳍戮白鼋逐毒螭叱冯夷立水湄搜搅流离掬缩推移梁防网蹙腾天弥围掉躃拥踊以登夫歴山之垂如川之归如山之摧如云之披其有乘化防神振拔涟沦摛竒文出怪鳞腾飞涛而上逸生雷电于龙门者犹仰纶飞缴顿踏而取之莫不脱角裂翼呀吓匍匐复就脔【力兖切】切莫保龙籍甘糅五味布裂雕俎风云失势沮散逺去若夫魦鲿鲔鲤鰋鳢鲂鱮之屑蔑裂者夫固不足悉数漏脱纮目养之水府而三河之人则已填溢餍饫腥膏舄卤闻脍炙之美则掩鼻蹙頞贱甚粪土而莫頋者也若是何如吴子曰一时之观不足以夸后世口舌之味不足以利百姓姑欲闻其上者
　　先生曰猗氏之盐晋寳之大也人之赖之与谷同化若神造非人力之功也但至其所则见沟堘畦畹之交错轮囷若稼若圃敞兮匀匀涣兮鳞鳞逦弥纷属不知其垠俄然决源酾流交灌互澍若枝若股委曲延布脉冩膏浸潗湿滑汨弥高掩庳漫垅冒块决决没没逺近混防抵值堤防瀴瀛霈濊偃然成渊漭然成川观之者徒见浩浩之水而莫知其以及神液隂漉甘卤宻起孕灵富媪不爱其美无声无形熛结迅诡廻眸一瞬积雪百里皛皛【胡了切】羃羃奋偾离析鍜圭槌璧转的皪乍似陨星及地明灭相射氷裂雹碎巃嵸増益大者印累小者珠剖涌者如坻坳者如缶日晶熠煜萤骇电走亘歩盈车方尺数斗于是裒敛合集举而堆之浩浩乎悬圃之巍巍皦乎溔乎狂山太白之淋漓骇化变之神竒卒不可推也然后驴驘牛马之运西出秦陇南过樊邓北极燕代东逾周宋家获作咸之利人被六气之用和钧兵食以征以贡其赉天下也与海分功可谓有济矣若是何如吴子曰魏绛之言曰近寳则公室乃贫岂谓是耶虽然此可以利民矣而未为民利也先生曰愿闻民利吴子曰安其常而得所欲服其教而便于已百货通行而不知所自来老幼亲戚相保而无徳之者不苦兵刑不疾赋力所谓民利民自利者是也
　　先生曰文公之覇也援秦破楚囊括齐宋曹卫解裂鲁郑震恐定周于温奉册受锡夹辅紏逖以为侯伯齐盟践土低昂玉帛天子恃焉以有诸侯诸侯恃焉以有其国百姓恃焉以有其妻子而食其力叛者力取附者仁抚推徳义立信让示必行明所向逹禁止一好尚春秋之事公侯大夫策文马驰轩车出入环连贯于国都则有五筵之堂九几之室大小定位左右有秩禽牢饩馈交错文质飨有嘉乐宴有庭实登降好赋牺象毕出犒劳赠贿率礼无失六卿理兵大戎小戎钟鼓丁宁以讨不恭车埒万乘卒半天下鼓之则震斾之则畏其号令之动若水之源若轮之旋莫不如志当此之时咸能欢娱以奉其上故其民至于今好义而任力此以民力自固假仁义而用天下其遗风尚有存者若是可以为民利也乎吴子曰近之矣然犹未也彼覇者之为心也引大利以自向而搂他人之力以自为固而民乃后焉非不知而化不令而一异乎吾向之陈者故曰近之矣犹未也
　　先生曰三河古帝王之更都焉而平阳尧之所理也有茅茨采椽土型之度故其人至于今俭啬有温恭克让之徳故其人至于今善让有师锡佥曰畴咨之道故其人至于今好谋而深有百兽率舞鳯凰来仪于变时雍之美故其人至于今和而不怒有昌言儆戒之训故其人至于今忧思而畏祸有无为不言垂衣之化故其人至于今恬以愉此尧之遗风也愿以闻于子何如吴子离席而立拱而言曰美矣善矣其蔑有加矣此固吾之所欲闻也夫俭则人用足而不滛让则遵分而进善其道不鬬谋则通于逺而周于事和则仁之质戒则义之实恬以愉则安而乆于其道也至乎哉今主上方致太平动以尧为凖先生之言道之奥者若果有贡于上则吾知其易易焉也举晋国之风以一诸天下如斯而已矣敬再拜受赐
　　乞巧文　　　　　　　　　　栁宗元当与送穷文相对看然退之之固穷乃其真情子厚抱拙终身岂其本心欤看他诘难过度处
　　栁子夜归自外庭有设祠者【诸延切】饵【仍吏切】馨香蔬果交罗挿竹垂绥剖犬牙且拜且祈怪而问焉女进曰今兹秋孟七夕天女之孙将嫔于河鼓邀而祠者幸而与之巧驱去蹇拙手目开利组絍缝制将无滞于心焉为是祷也栁子曰苟然欤吾亦有所大拙傥可因是以求去之乃缨弁束袵促武缩气旁趋曲折伛偻将事再拜稽首称臣而进曰下土之臣窃闻天孙专巧于天轇轕旋玑经纬星辰能成文章黼黻帝躬以临下民钦圣灵仰光耀之日乆矣今闻天孙不乐其独得贞卜于元将蹈石梁欵天津俪于神夫于汉之濵两旗开张中星耀芒灵气翕歘兹辰之良幸而弭莭薄游民间临臣之庭曲聼臣言臣有大拙智所不化医所不攻威不能迁寛不能容乾坤之量包含海岳臣身甚微无所投足蚁适于垤蜗休于殻鼋螺蜯皆有所伏臣物之灵进退唯辱仿佯为狂局束为謟吁吁为诈坦坦为忝他人有身动必得宜周旋获笑颠倒逢嘻巳所尊昵人或怒之变情徇势射利抵巇中心甚憎为彼所竒忍仇佯喜悦誉迁随胡执臣心常使不移反人是巳曽不惕疑贬名絶命不负所知抃嘲似傲贵者啓齿臣旁震惊彼且不耻叩稽匍匐言语谲诡令臣缩恧彼则大喜臣若效之瞠怒丛已彼诚大巧臣拙无比王侯之门狂吠狴犴臣到百歩喉喘颠汗睢盱逆走魄遁神叛欣欣巧夫徐徐纵诞毛羣掉尾百怒一散世途昏险拟歩如漆左低右昂鬬冒冲突鬼神恐悸圣智危栗泯焉直透所至如一是独何工纵横不恤非天所假彼智焉出独啬于臣恒使玷黜沓沓骞骞恣口所言迎知喜恶黙测憎怜揺唇一发径中心原胶加钳夹誓死无迁探心扼胆踊跃拘牵彼虽佯退胡可得旃独结臣舌喑抑衘寃擘眦流血一辞莫宣胡为赋授有此竒偏耀为文琐碎排偶抽黄对白啽哢飞走骈四俪六锦心绣口宫沉羽振笙簧触手观者舞恱夸谈雷吼独溺臣心使甘老丑嚚昏莽卤朴钝枯朽不期一时以俟悠乆旁罗万金不鬻帚跪呈豪杰投弃不有眉矉頞蹙喙唾胸欧大而归填恨低首天孙司巧而穷臣若是卒不余畀独何酷欤敢愿圣灵悔祸矜臣独艰付与姿媚易臣顽顔凿臣方心规以大圎拔去呐舌纳以工言文词婉软歩武轻便齿牙饶美眉睫増妍突梯巻【音拳】脔【音挛】为世所贤公侯卿士五属十连彼独何人长享终天言讫又再拜稽首俯伏以俟至夜半不得命疲极而睡见有青褏朱裳手持绛莭而来吿曰天孙告汝汝词良苦凡汝之言吾所极知汝择而行嫉彼不为汝之所欲汝自可期胡不为之而诳我为汝唯知耻謟貌滛词寜辱不贵自适其宜中心已定胡妄而祈坚汝之心宻汝所持得之为大失不污卑凡吾所有不敢汝施致命而升汝慎勿疑呜呼天之所命不可中革泣拜欣受初悲后怿抱拙终身以死谁惕
　　答皇甫湜书　　　　　　　　李　翶观翶此书直欲以当代史笔自任中间品量前代史笔之高下发明人所未及
　　辱书览所寄文章词高理直欢悦无量有足发予者自别足下来仆口不曽言文非不好也言无所益众亦未信秪足以招谤忤物于道无明故不言也仆到越中得一官三年矣材能甚薄泽不被物月费官钱自度终无补益累求罢去尚未得以为愧仆性不解謟佞坐不能曲事权贵以故不得齿于朝廷而足下亦抱屈在外故畧有所説凡古贤圣得位于时道行天下皆不著书以其事业存于制度足以自见故也其著书者盖道徳充积阨摧于时身卑处下泽不能润物耻灰烬而泯又无圣人为之发明故假空言是非一代以传无穷而自光耀于后故或徃徃有著书者仆近冩得唐书史官材薄言词鄙浅不足以发扬高祖太宗列圣明徳使后之观者文采不及周汉之书仆以为西汉十一帝高祖起布衣定天下豁逹大度东汉所不及其余唯文宣二帝为优自恵景以下亦不皆明于东汉明章两帝而前汉事迹灼然传在人口者以司马迁班固叙述髙简之工故学者恱而习焉其读之详也足下读范晔汉书陈夀三国志王隠晋书生熟何如左丘明司马迁班固书之温习哉故温习者事迹彰而罕读者事迹晦读之防数在词之髙下理必然也唐有天下圣明继于周汉而史官叙事曽不如范晔陈夀所为况足拟望左丘明司马迁班固之文哉仆所以为耻当兹得于时者虽负作者之才其道既能被物则不肯著书矣仆窃不自度无位于朝幸有余暇而词句足以称讃明盛纪一代功臣贤士行迹灼然可传于后自以为能不灭者不敢为让故欲笔削国史成不刋之书用仲尼褒贬之心取天下公是公非以为本羣党之所谓为是者仆未必以为是羣党之所谓为非者仆未必以为然使仆书成而传则富贵而功徳不著者未必声明于后贫贱而道徳全者未必不烜赫于无穷韩退之所谓诛奸防于既死发潜徳之幽光是翺心也仆文采虽不足以希左丘明司马子长足下视仆叙髙愍女杨烈妇岂尽出班孟坚蔡伯喈之下耶仲尼有言曰不有博奕者乎为之犹贤乎已仆所为虽无益于人比之博奕犹为胜也足下以为何如哉古之贤圣当仁不让于师仲尼则曰文王既没文不在兹乎又曰予欲无言天何言哉孟轲则曰予之不遇鲁侯天也臧氏之子安能使予不遇乎司马迁则曰成一家之言藏之名山以俟后圣人君子仆之不让亦非大过也幸无怪














　　崇古文诀巻十五
　　钦定四库全书
　　崇古文诀卷十六　　　　　宋　楼昉　编宋文
　　待漏院记　　　　　　　　　王禹偁句句见待漏意是时五代气习未除未免稍俳然词严气正可以想见其人亦自得体
　　天道不言而品物亨岁功成者何谓也四时之吏五行之佐宣其气矣圣人不言而百姓亲万邦宁者何谓也三公论道六卿分职张其教矣是知君逸于上臣劳于下法乎天也古之善相天下者自咎防至房魏可数也是不独有其徳亦皆务于勤尔况夙兴夜寐以事一人卿大夫犹然况宰相乎朝廷自国初因旧制设宰臣待漏院于丹凤门之右示勤政也至若北阙向曙东方未明相君啓行煌煌火城相君至止哕哕銮声金门未辟玉漏犹滴彻盖下车于焉以息待漏之际相君其有思乎其或兆民未安思所泰之四夷未附思所来之兵革未息何以弭之田畴多芜何以辟之贤人在野我将进之佞臣立朝我将斥之六气不和灾荐至愿避位以禳之五刑未措欺诈日生请修徳以厘之忧心忡忡待旦而入九门既啓四聪甚迩相君言焉时君纳焉皇风于是乎清夷苍生以之而富庶若然则总百官食万钱非幸也宜也其或私讐未复思所逐之旧恩未报思所荣之子女玉帛何以致之车马器玩何以取之奸人附势我将陟之直士抗言我将黜之三时告灾上有忧色搆巧词以悦之羣吏弄法君闻怨言进謟容以媚之私心慆慆假寐而坐九门既开重瞳屡囬相君言焉时君惑焉政柄于是乎隳哉帝位以之而危矣若然则死下狱投逺方非不幸也亦宜也是知一国之政万人之命悬于宰相可不慎欤复有无毁无誉旅进旅退窃位而苟禄备员而全身者亦无所取焉棘寺小吏王禹偁为文请志院壁用规于执政者【似箴体】
　　寿域碑　　　　　　　　　　王禹偁此篇造语新竒
　　古圣人之营寿域也非土木非板筑不金乎城不汤乎池昼无键而关夜无柝而击东西不吾戎夷南北不吾蛮狄五岳其雉堞四防其沟隍天地离合我其扄鐍春秋啓闭我其门户入是域也防者蚩蚩壮者怡怡老者熈熈悉无中絶咸跻上寿故谓之寿域焉得非道为土木徳为板筑仁乎城义乎池慈乎雉堞爱乎沟隍恭乎扄鐍俭乎门户使风雨不能毁矢石不能攻髙低侔老氏之台广狭法华胥之国崇崇焉屹屹焉信善建而不拔者也洎覇道其昌皇风不竸则必洒法令为风雨以毁之兴赋役为矢石以攻之寿域之基忽焉委地呜呼域之壊也若民命何于是贱谷帛贵金玉盗贼蜂起鞁角张刑巢蔽空宪纲结野寿域之民有以法而死者开拓疆埸肆放侵伐锋镝霜莹卒乘鳞集鲸吞鼔頥蚕食张吻寿域之民有以兵而死者隂阳舛错气勃乱冬燠夏凄烟蒸雾瘴兴瘥作疹发厉成妖寿域之民有以天而死者毒螫孔炽猛鸷勃兴山防搏人水虫射影海跃蛟螭陆走虺蝮寿域之民有以横而死者由是王者患民之无寿也举引年之典行养老之风乞言于东序展礼于南庠又谓老者非帛不暖于是乎锡之以缯防非肉不饱于是乎锡之以殽胾非车不安于是乎锡之以几杖斯亦得其末而失其本矣殊不知民之寿夭系君之政教其犹影响耳其或捐金于山沈珠于泉禁不急之务弃难得之货君徳尚俭人心返淳则无法死者矣干羽舞阶戈矛倒载谨不祥之器崇止敌之基我国无外斯民不争则无兵死者矣爕调律厯端正节举授时之典兴除害之利六气斯顺兆人克宁则无夭死者矣贡金于逺方铸鼎于中夏示不若之物免逢旃之患彼怪斯露厥人用康则无横死者矣夫如是则域不筑而自成人不忧而自夀矣今我后道徳慈爱行之于上法兵夭横絶之于下游游乎荡荡乎见寿域复成于今世矣某亦寿域中之一民耳知我帝力得无述焉碑者悲也悲域之中废也颂域之再兴也其辞曰古之域筑道树徳民欲夭兮安得后之域基奸址贼民欲寿兮不获我圣人兮复于古昔
　　岳阳楼记　　　　　　　　　范仲淹首尾布置与中间状物之妙不可及矣然最妙处在临了断遣一转语乃知此老胸襟宇量直与岳阳洞庭同其广大
　　庆厯四年春滕子京谪守巴陵郡越明年政通人和百废具兴乃重修岳阳楼増其旧制刻唐贤今人诗赋于其上属予作文以记之予观夫巴陵胜状在洞庭一湖衔逺山吞长江浩浩汤汤横无际涯朝晖夕隂气象万千此则岳阳楼之大观也前人之述备矣然则北通巫峡南极潇湘迁客骚人多防于此览物之情得无异乎若夫霪雨霏霏连月不开隂风怒号浊浪排空日星隐耀山岳潜形商旅不行樯倾檝摧薄暮防防虎啸猿啼登斯楼也则有去国懐乡忧谗畏讥满目萧然感极而悲者矣至若春和景明波澜不惊上下天光一碧万顷沙鸥翔集锦鳞游泳岸芷汀兰郁郁青青而或长烟一空皓月千里浮光跃金静影沉璧渔歌互答此乐何极登斯楼也则有心旷神怡宠辱皆忘把酒临风其喜洋洋者矣嗟夫予尝求古仁人之心或异二者之为何哉不以物喜不以已悲居庙堂之髙则忧其民处江湖之逺则忧其君是进亦忧退亦忧然则何时而乐耶其必曰先天下之忧而忧后天下之乐而乐欤噫微斯人吾谁与归
　　答赵元昊书　　　　　　　　范仲淹反覆攻撃既不失中国之体亦不失夷狄之心最宜详味
　　伏以先大王归向朝廷心如金石我真宗皇帝命为同姓待以骨肉之亲封为夏王履此山河之大旌旗车服降天子一等恩意隆厚始终如一齐桓晋文之盛无以过此朝聘之使徃来如家牛马駞羊之产金银缯帛之货交受其利不可胜纪塞垣之下逾三十年有耕无战禾黍云合甲胄尘委养生死各终天年使蕃汉之民为尧舜之俗此真宗皇帝之至化亦先大王之大功也自先大王薨背今皇震悼累日嘻吁遣使行吊赙之礼以大王嗣守其国爵命崇重一如先大王昨者大王以本国众多之情推立大位诚不获让理有未安而遣行人告于天子又遣行人归其旌莭朝廷中外莫不惊愤请收行人戮于都市皇帝诏曰非不能以四海之力支其一方念先帝岁寒之本意故夏王忠顺之大功岂一朝之失而骤絶之乃不杀而还假有本国诸蕃之长抗礼于大王而能含容之若此乎省初念终天子何负于大王哉二年以来疆事纷起耕者废耒织者废杼边界萧然岂独汉民之劳耶使战守之人日夜豺虎竸为吞噬死伤相枕哭泣相闻仁人为之流涕智士为之扼腕天子遣仲淹经畧西事而命之曰有征无战不杀非辜王者之兵也汝徃钦哉仲淹拜手稽首敢不夙夜于懐至边之日见诸将帅多务小功不为大畧甚未副天子之意仲淹与大王虽未尝髙防向者同事于朝廷于天子则父母也于大王则兄弟也岂有孝于父母而欲害于兄弟哉可不为大王一二而陈之传曰名不正则言不顺言不顺则事不成大王世居西土衣冠语言皆从本国之俗何独名称与中朝天子侔拟名岂正而言岂顺乎如众情莫夺亦有汉唐故事单于可汗皆本国极尊之称具在方册仲淹料大王必以契丹为比故自谓可行且契丹自石晋朝有援立之功时已称帝今大王世受天子建国封王之恩如诸蕃中有叛朝廷者大王当为覇主率诸侯而伐之则世世有功王王不絶乃欲拟契丹之称究其体势昭然不同徒使疮痍万民拒朝廷之礼伤天地之仁易曰天地之大徳曰生圣人之大寳曰位何以守位曰仁是以天地养万物故其道不穷圣人养万民故其位不倾又传曰国家以仁获之以仁守之者百世之朝昔在唐末天下汹汹羣雄咆哮日寻干戈血我生灵腥我天地灭我礼乐絶我稼穑皇天震怒罚其不仁五代王侯覆亡相续老氏曰乐杀人者不可如志于天下诚不诬矣后唐显宗祈于上天曰愿早生圣人以救天下是年我太祖皇帝应期而生及歴试诸难中外忻戴不血一刃受禅于周广南江南荆湖西川有九江万里之限一举而下岂非应天顺人之至乎由是罢诸侯之兵革五代之暴垂八十年天下无祸乱之忧太宗皇帝圣文神武表正万邦吴越纳疆并晋就缚真宗皇帝奉天体道清浄无为与契丹通好受先大王贡礼自兹四海熈然同春今皇帝坐朝至晏从谏如流有忤雷霆虽死必赦故四海之心望如父母此谓以仁获之以仁守之百世之朝也仲淹料建议之初人有离间妄言邉城无备士心不齐长驱而来所向必下今以强人猛马奔冲汉地二年于兹汉之兵民盖有血战而死者无一城一将愿归大王者此可见圣宋仁及天下邦本不揺之验也与夫间者之説毋乃异乎今天下乆平人人泰然不习战鬬不熟纪律刘平之徒忠敢而进不頋众寡自取其困余则或胜或负杀伤俱多大王国人必以获刘平为贺昔郑人侵蔡获司马公子爕郑人皆喜惟子产曰小国无文徳而有武功祸莫大焉而后郑国之祸皆如子产之言今邉士训练渐精恩威已立有功必赏败事必诛将帅而下大知纪律莫不各思奋力效命争议进兵如其不然何时可了今招讨司统兵四十万约五路入界着其律曰生降者赏杀降者斩获精强者赏害老弱妇女者斩遇坚必战遇险必夺可取则取可城则城纵未能入贺兰之居彼之兵民降者死者所失多矣是大王自祸其民官军之势不获而已也仲淹又念皇帝有征无战不杀非辜之训夙夜于懐虽师帅之行君命有所不受柰何锋刅之交相伤必众且蕃兵战死者非有罪也忠于大王耳汉兵战死者非有罪也忠于天子耳使忠孝之人肝脑涂地积累怨魄为妖为灾大王其可忽诸朝廷以王者无外有生之民皆为赤子何蕃汉之限哉何胜负之言哉仲淹与招讨太尉夏公经畧宻学韩公尝议其事大王如能以爱民为意礼下朝廷复其王爵承先大王之志天下孰不称其贤哉一也如众多之情三让不获前所谓汉唐故事如单于可汗之称尚有可稽于本国语言为便复不失其尊大二也但臣贡上国存中外之体不召天下之怨不速天下之兵使蕃汉邉人复见康乐无死伤相枕哭泣相闻之丑三也又大王之国府用或缺朝廷每岁必有物帛之厚赐为大王助四也又从来入贡使人口称蕃吏之职以避中朝之尊按汉诸侯王相皆出真拜又吴越王钱氏有承制补官故事功髙者受朝廷之命亦足隆大王之体五也昨有边臣上书乞招致蕃部首领仲淹亦已请罢大王告谕诸蕃首领不须去父母之邦但回意中朝则太平之乐遐迩同之六也国家以四海之广岂无遗才有在大王国者朝廷不戮其家安全如故宜善事主以报国士之知惟同心向顺自不失其富贵而宗族之人必更优防七也又马牛駞羊之产金银缯帛之货有无交易各得其所八也大王从之则上下同其美利生民之患几乎息矣不从之上下失其美利生民之患何时而息哉仲淹今日之言非独利于大王盖以奉君亲之训救生民之患合天地之仁而已惟大王择焉
　　严先生祠堂记　　　　　　　范仲淹字少词严笔力老健
　　先生光武之故人也相尚以道及帝握赤符乘六龙得圣人之时臣妾亿兆天下孰加焉惟先生以节高之既而动星象归江湖得圣人之清泥涂轩冕天下孰加焉惟光武以礼下之在蛊之上九众方有为而独不事王侯高尚其事先生以之在屯之初九阳徳方亨而能以贵下贱大得民也光武以之盖先生之心出乎日月之上光武之器包乎天地之外微先生不能成光武之大微光武岂能遂先生之高哉而使贪夫亷懦夫立是有大功于名教也仲淹来守是邦始构堂而奠焉乃复为其后者四家以奉祠事又从而歌曰云山苍苍江水泱泱先生之风山高水长












　　崇古文诀卷十六
　　钦定四库全书
　　崇古文诀卷十七　　　　　宋　楼昉　编宋文
　　谨习防　　　　　　　　　　　司马光此书说礼与它人说礼不同援据的当措陈明白诚笃恳切可以见此老爱君忧国之心
　　国家之治乱本于礼而风俗之善恶系于习赤子之啼无有五方其声一也及其长则言语不通饮食不同有至死莫能相为者无它焉所习异也至于古今亦然有服古衣冠于今之世则骇于州里矣服今衣冠于古之世则戮于有司矣衣冠乌有是非哉习与不习而已矣夫民朝夕见之其心安焉以为天下之事正应如此一旦驱之使去此而就彼则无不忧疑而莫肯从矣昔秦废井田而民愁怨王莽复井田而民亦愁怨赵武灵王变华俗习骑射而羣下不恱后魏孝文帝变衣服从华俗而羣下亦不悦由此观之俗之情安于所习骇所未见固其常也是故上行下效谓之风薫蒸渐渍谓之化沦胥委靡谓之流众心安定谓之俗及其风化已失流俗已成则虽有辨智弗能谕也强毅不能制也重赏不能劝也严刑不能止也自非圣人得位而临之积百年之功莫之能变也周易履之象曰君子以辨上下定民志故天子之令必行于诸侯诸侯之令必行于卿大夫士卿大夫士之令必行于庶人使天下之势如身之使臂臂之运指莫不率从诗曰勉勉我王纲纪四方此礼之本也昔三代之王皆习民以礼故子孙数百年享天之禄及其衰也虽以晋楚齐秦之彊不敢暴蔑王室者岂其力不足哉知天下之不已与也于是乎翼戴王命以威懐诸侯而诸侯莫敢不从所以然者犹有先王之遗风余俗未絶于民故也其后日以衰薄下陵上替晋平公之世鲁子服回如晋还谓季孙意如曰晋之公室将遂卑矣六卿彊而奢傲将因是以习习实为常能无卑乎其后赵魏韩氏卒分晋国习于君臣之分不明故也降及汉氏虽不能若三代之盛王然犹尊君卑臣敦尚名节以行义取士以儒术化民是以王莽之乱民思刘氏而卒复之赤眉虽羣盗犹立宗室以从民望王郎矫托名氏而燕赵响应董卓之乱袁绍以诛卓为名而州郡云合曹操挟献帝以令诸侯而天下莫能与之敌操之心岂不欲废汉而自立哉然没身不敢为者畏天下之人疾之也自魏晋以降人主始贵通才而贱守莭人臣始尚浮华而薄儒术以先王之礼为糟粕而不行以纯固之士为鄙朴而不用于是风俗日壊入于偷薄叛君不以为耻犯上不以为非惟利是从不頋名莭至于有唐之衰麾下之士有屠逐元帅者朝廷不能讨因而抚之拔于行伍授以旌钺其始也取偷安一时而已及其乆也则众庶习于闻见以为事理当然不为非礼不为非义是以在上者惴惴焉畏其下在下者暌暌焉伺其上平居则酒食金帛甘言屈体以相媚悦得间则铦锋利刅狠心诡计以相屠脍成者为贤败者为愚不复论尊卑之序是非之理陵夷至于五代天下荡然莫知礼义为何物矣是以世祚不永逺者十余年近者三四年败亡相属生民涂炭及大宋受命太祖太宗知天下之祸乱生于无礼也于是神武聦明躬勤万防征伐刑赏断于圣志然后人主之势重而羣臣慑服矣于是剪削藩镇齐以法度择文吏为之佐以夺其生杀之柄擥其金谷之富选其麾下精鋭之士聚诸京师以备宿卫制其腹心落其爪牙使不得陆梁然后天子诸侯之分明而悖乱之源塞矣于是莭度使之权归于州方镇之权归于县又分天下为十余路各置转运使以察州县百吏之臧否复汉郡刺史之职使朝廷之令必行于转运使转运使之令必行于州州之令必行于县县之令必行于吏民然后上下之序正而纪纲立矣于是申明军法使自押官以上各有阶级以相临统小有违犯罪皆殊死然后行伍之政肃而士用命矣此皆礼之大莭也故能四征不庭莫不率服汛扫九州以陟禹之迹至于真宗重之以明徳继二圣之志夙夜孜孜宣布善化销铄恶俗以至于今治平百年顽民殄絶众心咸安此乃旷世难成之业陛下当战战栗栗守而勿失者也臣窃见陛下有中宗之严恭文王之小心而小大之政多谦让而不决委之臣下诚使所委之人常得忠贤则可矣万一有奸邪在焉岂不危甚矣哉古人所谓委任而责成功者择人而授之职业丛脞之务不身亲之也至于爵禄废置杀生予夺不由已出不可也洪范曰惟辟作威惟辟作福臣之有作威作福害于而家凶于而国威福之柄一失于人而习以为常则不可复収矣此明主之所慎也又顷以西鄙用兵权置经略安抚使总一路之兵得以便宜从事及西事已平因而不废其河东一路总二十二州军向时节度使之权不能及矣唐始置防邉八节度亦如是而已以其权任太重故后世有防扈之臣洛诰曰毋若火始焰焰厥攸灼叙弗其絶言慎其微也又将相大臣典诸州者多以贵倨自恃转运使欲振举职业徃徃故违戾而不肯从夫将相大臣在朝廷之时则转运使名位固相逺矣及在外为知州则转运使统诸州职也乌得以一身之贵庇一州之事转运使不得问哉汉刺史以六百石吏督察二千石岂以名位之贵贱哉又自景祐已来国家怠于久安乐因循而务省事执事之臣颇行姑息之政于是胥吏讙哗而斥逐御史中丞辇官悖慢而废退宰相卫士凶逆而狱不穷奸泽加于旧军人骂三司使而法官以为非犯阶级疑于用法朝廷虽特诛其人而已停之卒复收养之其余有一夫流言于道路而为之变令推恩者多矣凡此数者殆非所以习民于上下之分也夫朝廷者四方之表仪也朝廷之政如是则四方必有甚者矣于是元帅畏偏裨偏裨畏将校将校畏士卒奸邪怯懦之臣至有简省教阅使之骄惰保庇羸老使之繁冗屈挠正法使之纵恣诋訾粟帛使之愤惋甘言谄笑靡所不至于是士卒翕然誉之而归怨于上矣彼既为之则此效之下既言之则上从之前既行之则后袭之苟彼为而此不效下言而上不从前行而后不袭则怨怒聚于其身而祸乱生矣长此不已日滋月盛民之耳目习而安之此有以异唐之季世乎后魏孝明帝时征西将军张彜子仲瑀上封事欲抑损武人不预清品羽林虎贲十余人焚彛第杀彛父子官爲収捕凶强者八人斩之其余大赦以安之懐朔镇人高欢时奉使至洛阳见之归而散家财以结客曰朝政如此事可知矣于是始有飞扬之志由是观之纪纲不立则奸雄生心矣夫祖宗苦身焦思以变衰唐之俗而陛下高拱熟视以成后魏之风此臣之所为陛下痛惜也臣愚以为陛下当刚健之志宣神明之徳凡羣臣奏事皆察其邪正辨其臧否熟问深思求合于道然后赏罚黜陟断而行之则天下孰不旷然悦喜诗曰君子如怒乱庶遄沮君子如祉乱庶遄已盖言无所臧否之为患大也经畧安抚使有征讨之事则置之无事则当废之傥未能废则军事廹急不暇奏知者使专之可也其余民事皆委之州县一断于法或法重情轻或情重法轻可杀可徙可宥可赦并聼本州申奏决之朝廷何必出于经畧安抚使哉转运使规画号令行下诸州而诸州违戾不从者朝廷当辨其曲直若事理实可施行而州将恃贵势故违之者当罪州将勿罪转运使将校士卒之于州县及所綂之官或公卿大臣有悖慢无礼者明着阶级之法使断者不疑将帅之官有废法违道以取悦于下归怨于上者当随其轻重诛窜废黜公正无私御众严整者当量其才能擢用褒赏如是则上之人难动而下用命矣上之人难动而下用命此所以尊朝廷也上下已明纲纪已定然后修儒术隆教化进敦笃退浮华使礼义兴行风俗纯美则国家保万世无疆之休犹倚南山而坐平原也
　　谏院题名记　　　　　　　　司马光首尾二百来字而包括无余识治体明职守笔力髙简如此可以想见其人
　　古者谏无官自公卿大夫至于工商无不得谏者汉兴以来始置官夫以天下之政四海之众得失利病萃于一官使言之其为任亦重矣居是官者当志其大舍其细先其急后其缓专利国家而不为身谋彼汲汲于名者犹汲汲于利也其间相去何逺哉天禧初真宗诏置谏官六员责以职事庆厯中钱君始书其名于版光恐乆而漫灭嘉祐八年刻着于石后之人将歴指其名而议之曰某也忠某也诈某也直某也回呜呼可不惧哉
　　保业　　　　　　　　　　　司马光议论纯厚文字切当当与无逸篇叅看
　　天下重器也得之至艰守之至艰王者始受天命之时天下之人皆我比肩也相与角智力而争之智竭不能抗力屈不能支然后肯稽颡而为臣当是之时有智相偶者则为二力相参者则为三愈多则愈分自非智力首出于世则天下莫得而一也斯不亦得之至艰乎及夫继体之君羣雄已服众心已定上下之分明彊弱之势殊则中人之性皆以为子孙万世如泰山之不可揺也于是有骄惰之心生骄者玩兵黩武穷泰极侈神怒不恤民怨不知一旦涣然四方糜溃秦隋之季是也惰者沉酣宴安虑不及逺善恶杂糅是非颠倒日复一日至于不振汉唐之季是也二者或失之彊或失之弱其致败一也斯不亦守之至艰乎臣窃观自周室东迁以来王政不行诸侯多僭分崩离析不可胜纪凡五百有五年而合于秦秦虐用其民十有一年而天下乱又八年而合于汉汉为天下二百有六年而失其柄王莽盗之十有七年而复为汉更始不能自保光武诛除僣伪凡十有四年然后能一之又一百五十有三年董卓擅朝州郡瓦解更相吞噬至于魏氏海内三分凡九十有一年而合于晋晋得天下才二十年恵帝昏愚宗室搆难羣蕃乘衅浊乱中原散为六七聚为二三凡二百八十有八年而合于隋隋得天下才二十有八年炀帝无道九州幅裂八年而天下合于唐唐得天下一百有三十年明皇恃其承平荒于酒色养其疽囊以为子孙不治之疾于是渔阳窃发四海横流肃代以降方镇防扈号令不从朝贡不至名为君臣实为讐敌陵夷衰微至于五代三纲颓絶五常殄灭懐玺未暖处宫未安朝成夕败有如逆旅祸乱相寻战争不息流血成川泽聚骸成丘陵生民之类其不尽者防希于是太祖皇帝受命于上帝起而拯之躬被甲胄栉风沐雨东征西伐扫除海宇当是之时食不暇饱寝不遑安以为子孙建太平之基大勲未集太宗皇帝嗣而成之凡二百二十有五年然后大禹之迹复混而为一黎民遗种始有所息肩矣由是观之上下一千七百余年天下一统者五百余年而已其间时时小有祸乱不可悉数国家自平河东以来八十余年内外无事然则三代以来治平之世未有若今日之盛者也今民有千金之产犹以为先人所营苦身劳志谨而守之不敢失坠况于承祖宗艰难之业奄有四海传祚万世可不重哉可不慎哉夏书曰予临兆民懔乎若朽索之驭六马周书曰心之忧危若蹈虎尾渉于春氷臣愿陛下夙兴夜寐兢兢业业思祖宗之勤劳致王业之不易援古以鉴今知太平之世难得而易失则天下生民至于鸟兽草木无不幸甚矣
　　与吴相书　　　　　　　　　司马光深切着明
　　光愚戅迂僻自知于世无所堪可以是退伏散地苟窃微禄以庇身保家而已近闻道路之人自京师来者多云相公时语及姓名或云亦尝有所荐引未知虗实光自居洛以来仕宦之心乆已杜絶在少壮之时犹不如人况年垂六十鬓髪皓然视昏聴重齿落七八精神衰耗岂复容有干进之心但以从游之乆今日时防齿记感荷知巳之恩终身岂敢忘哉顾惟相公富贵显荣丰备已极光踈冗之人无一物可以为报唯忠信之言庶防仰酬盛徳之万一耳伏惟明主歴选周行登用人杰以毗元化以光不敢忘知已之心知相公必不轻孤于明主也切见国家自行新法以来中外汹汹人无愚智咸知其非州县之吏困于烦苛以夜继昼弃置实务崇饰虚文以刻意为能以欺诬为才闾阎之民廹于诛敛人无贫富咸失作业愁怨流离转死沟壑聚为盗贼日夜引领冀朝廷之觉寤法之变更凡防年于兹矣相公聦明岂得不闻之邪今府库之实耗费殆竭仓廪之储仅支数月民间赀产朝不谋夕而用度日广掊敛日急河北京东淮南蠭起之盗攻剽城邑杀掠官吏官军已不能制矣若不幸复有方二三千里之水旱虫蝗所在如是其为忧患岂可胜讳哉此安得谓之细事保其必无而恬然不以为意乎贾谊当汉文之世以为譬如抱火厝之积薪之下而寝其上火未及然因谓之安若当今日必谓之火已然而安寝自若者也昔周公勤劳王家坐以待旦防胡防尾羽敝口瘏终能为周家成太平之业立八百之祚身为太师名播无穷子孙奄有防与周升降王夷甫位居宰辅不思经国专欲自全置二弟于方镇以为三窟及晋室阽危身亦不免然则圣贤之心岂忘身狥物不自为谋哉盖以国家兴隆则身未有不预其福者也顾众人之识近而圣贤之虑逺耳如相公之用心固周公之用心也今若法而不更民疲而不恤万一防窃益多蠭虿有毒则切恐庙堂之位亦未易安居虽复委还机柄均逸外藩外藩固非息肩之处乃至投簮解绶啸傲东山东山亦非髙枕之地然则相公今日救天下之急保国家之安更无所与让矣救急保安之道苟不罢青苗免役保甲市易之法息征伐之谋而欲求其成效是犹恶汤之沸而益薪鼓槖欲适鄢郢而北辕疾驱也所求必不果矣去此五者而不先别利害以寤人主之心则五者不可得而去矣欲寤人主之心而不先开言路则人主之心不可得而寤矣所谓开言路者非如向时徒下诏书使臣民言得失既而所言当者一无所施行又取其稍讦直者随而罪之此乃塞言路非开之也为今之要在于辅佐之臣朝夕啓沃惟以亲忠直纳谏争广聦明去壅蔽为先务如是政令之得失下民之疾苦粲然无所隠矣以圣主睿明之质有贤相公忠之助使谠言日进下情上通则至治可指期而致政何难去哉夫难得而易失者时也今病虽已深犹未至膏肓苟制治于未乱保邦于未危尚有反掌之易失今不治遂为痼疾虽丙魏姚宋之佐将末如之何必有噬脐之悔矣相公读书从仕位至首相展志行道正在此时苟志无所屈道无所失其合则利泽施于四海其不合则令名髙于千古丈夫立身事君始终如此亦可以为无负矣光切于报徳务尽区区不觉辞多
　　智伯论　　　　　　　　　　司马光议论确的
　　智伯之亡也才胜徳也夫才与徳异而世俗莫之能辨通谓之贤此其所以失人也夫聦察彊毅之谓才正直中和之谓徳才者徳之资也徳者才之帅也云梦之竹天下之劲也然而不矫揉不羽括则不能以入坚棠谿之金天下之利也然而不镕范不砥砺则不能以击彊是故才徳兼全谓之圣人才徳兼亡谓之愚人徳胜才谓之君子才胜徳谓之小人凡取人之术苟不得圣人君子而与之与其得小人不若得愚人何则君子挟才以为善善者无不至矣小人挟才以为恶恶亦无不至矣愚者虽欲为不善智不能周力不能胜譬之乳狗搏人人得而制之小人智足以遂其奸勇足以决其暴是虎而翼者也其为害岂不多耶夫徳者人之所严而才者人之所爱爱者易亲严者易踈是以察者多蔽于才而遗于徳自古昔以来国之乱臣家之败子才有余而徳不足以至于颠覆者多矣岂特智伯哉故为国家者苟能审于才徳之分而知所先后又何失人之足患哉
　　庆厯兵録叙　　　　　　　　宋　祁叙事有法能繁而不乱
　　世之言兵者本之轩辕时书缺有间矣夏商以来乃能言之縁井田作乘车即乡为军因田为搜周法则然外制郡国内彊京师兵非虎符不得发汉法则然开府籍军混兵于农使士皆土著有格死无叛士唐法则然晚周力分诸侯其弱者常分暴者常并故公国相轧而亡汉衰权假彊臣其势侔则疑力寡则随故僣邦鼎峙而立唐季乱生置帅其乐姑息厌法度故羣不逞糜溃而争由是观之始未尝不善而后稍凌迟也宋兴刬五姓余乱一天下之权僣藩纳地梗帅婴法经武制众罔不精明凡军有四一曰禁兵殿前马歩三司焉卒之鋭而剽者充之或挽彊或蹋张或戈船突骑或投石击刺故处则卫镇出则更戍二曰厢兵诸州焉卒之力而悍者募之天下已定不甚恃兵唯邉蛮夷者时时与禁兵叅屯故专于服劳间亦戍更三曰役兵羣有司焉人之游而惰者入之若牧置若漕挽若管库若工技业壹事专故处而无更凢军有额居有营有常廪有横赐四曰民兵农之健而材者籍之视乡县大小而为之数有部曲无营壁阙者輙补岁一阅焉非军兴不得擅行此国家制军大抵如此然兵无常帅师无常镇权不外假力不他分此其所以维万方憺四夷鼔行无前而对天下者也庆厯五年今叅预贰卿济阳丁公以壮犹宿望进使枢省惟是本兵柄按军志无不在焉而丛分几阁非甚有纪公乃搜次首末钩考纎微掇其攻守战者为禁兵民兵兵録五萹合羣曹所分擿诸条所隠彚而联之部分班如也离而伴之区处戢如也弥众而易见愈详而不繁虽五符猥并邉琐曲折岁列废置月比耗登披文指要坐帷而判盖简稽之决要搜乘之緫凡録成乃上于官且俾序作者之意谨按军萹之首公各述所由前创后因圣继神承既有第矣近卫别録示有尊也余军不载畧所缓也文约事明成一王法惟公逹练多闻以忠力自结于上处机务不周岁擢贰卿台曝诚明翊权纲有徳有言天子之寳臣欤



　　崇古文诀巻十七
　　钦定四库全书
　　崇古文诀巻十八　　　　　宋　楼昉　编宋文
　　畵舫斋记　　　　　　　　　欧阳修文字宛转以见出险而不忘险之意且言前日之险亦以仕宦自取之尔
　　予至滑之三月即其署东偏之室治为燕私之居而名曰画舫斋其广一室其深七室以户相通凡入予室者如入乎舟中其温室之奥则穴其上以为明其虚室之疏以逹则栏槛其两旁以为坐立之倚凡偃休于吾斋者又如偃休乎舟中山石崒佳花美木之植列于门檐之外又似泛乎中流而左山右林之相映皆可爱者故因以舟名焉周易之象至于履险难必曰涉川葢舟之为物所以济险难而非安居之用也今予治斋于署以为物所燕安而反以舟名之岂不戾哉矧予又尝以罪谪走江湖间自汴絶淮浮于大江至于巴峡转而入于汉沔计其水行防万余里其羁穷不幸而卒遭风波之恐徃徃呌号神明以脱须防之命者数矣当其恐时顾视前后凡舟之人非为商贾则必仕宦因窃自叹以谓非冒利与不得已者孰肯至是哉赖天之惠全活其生今得除去宿负列官于朝以来是州饱廪食而安署居追思曩时山川所厯舟檝之危蛟鼍之出没波涛之汹涌宜其寝惊而梦愕而乃忘其险阻犹以舟名其斋岂真乐于舟居者邪然予闻古之人有逃世逺去江湖之上终身而不肯反者其必有所乐也苟非冒利于险有罪而不得已使顺风恬波傲然枕席之上一日而千里则舟之行岂不乐哉顾予诚有所未暇而舫者宴嬉之舟也姑以名予斋奚曰不宜予友蔡君谟善大书颇怪伟将乞其大字以题其楹惧其疑予之所以名斋者故具以告因以置于壁
　　相州书锦堂记　　　　　　　欧阳修文字委曲善于形容
　　仕宦而至将相富贵而归故乡此人情之所荣而今昔之所同也葢士方穷时困阨闾里庸人孺子皆得易而侮之若季子不礼于其嫂买臣见弃于其妻一旦髙车驷马旗旄导前而骑卒拥后夹道之人相与骈肩累迹瞻望咨嗟而所谓庸夫愚妇者犇走骇汗羞愧俯伏以自悔罪于车尘马足之间此一介之士得志当时而意气之盛昔人比之衣锦之荣也惟大丞相魏国公则不然公相人也世有令徳为时名卿自公少时已擢髙科登显仕海内之士闻下风而望余光者盖亦有年矣所谓将相而富贵皆公所宜素有非如穷阨之人侥幸得志于一时出于庸夫愚妇之不意以惊骇而夸耀之也然则髙牙大纛不足为公荣桓圭衮冕不足为公贵惟徳被生民而功施社稷勒之金石播之声诗以耀后世而垂无穷此公之志而士亦以此望于公也岂止夸一时而荣一乡哉公在至和中尝以武康之节来治于相乃作昼锦之堂于后圃既又刻诗于石以遗相人其言以快恩讐矜名誉为可薄葢不以昔人所夸者为荣而以为戒于此见公之视富贵为何如而其志岂易量哉故能出入将相勤劳王家而夷险一节至于临大事决大议垂绅正笏不动声气而措天下于泰山之安可谓社稷之臣矣其丰功盛烈所以铭彞鼎而被歌者乃邦家之光非闾里之荣也余虽不获登公之堂幸尝窃诵公之诗乐公之志有成而喜为天下道也于是乎书
　　醉翁亭记　　　　　　　　　欧阳修此文所谓笔端有画又如累叠阶级一层髙一层逐旋上去都不觉
　　环滁皆山也其西南诸峯林壑尤美望之蔚然而深秀者琅邪也山行六七里渐闻水声潺潺而泻出于两峯之间者酿泉也峯回路转有亭翼然临于泉上者醉翁亭也作亭者谁山之僧曰智僊也名之者谁太守自谓也太守与客来饮于此饮少辄醉而年又最髙故自号曰醉翁也醉翁之意不在酒在乎山水之间也山水之乐得之心而寓之酒也若夫日出而林霏开云归而岩穴暝晦明变化者山间之朝暮也野芳发而幽香佳木秀而繁隂风霜髙洁水落而石出者山间之四时也朝而徃暮而归四时之景不同而乐亦无穷也至于负者歌于涂行者休于树前者呼后者应伛偻提携徃来而不絶者滁人游也临谿而渔谿深而鱼肥酿泉为酒泉香而酒冽山肴野蔌杂然而前陈者太守宴也宴酣之乐非丝非竹射者中奕者胜觥筹交错起坐而諠哗者众賔欢也苍顔白发頽然乎其间者太守醉也已而夕阳在山人影散乱太守归而賔客从也树林隂翳鸣声上下游人去而禽鸟乐也然而禽鸟知山林之乐而不知人之乐人知从太守游而乐而不知太守之乐其乐也醉能同其乐醒能述以文者太守也太守谓谁庐陵欧阳修也
　　论狄青　　　　　　　　　　欧阳修曲尽人情事体当时欧公只是为龙图阁直学士而已
　　臣闻人臣之能尽忠者不敢避难言之事人主之善驭下者常欲闻难言之言然后下无隐情上无壅聴奸宄不作祸乱不生自古固有伏藏之祸未发之机天下之人皆未知而有一人独能言之人主又能聴而用之则销患于未萌转祸而为福者有矣若夫天下之人共知而独其人主之不知者此莫大之患也今臣之所言者乃天下之人皆知而惟陛下未知也今士大夫无贵贱相与语于亲戚朋友下至庻民无愚智相与语于闾巷道路而独不以告陛下也其故何哉盖求其事伏而未发言者难于指陈也臣伏见枢密使狄青出自行伍号为武勇自用兵陜右已著名声及捕贼广西又薄立劳效自其初掌机密进列大臣当时言事者已谓不便今三四年虽未见其显过然而不幸有得军情之名推其所因葢由军士本是小人面有黥文乐其同类见其进用言我辈之内出得此人既以为荣遂相悦慕加以青之事艺实过于人比其辈流又粗有见识是以军士之心共服其材能国家从前难得将帅经畧招讨常用文臣或不知军情或不闲训练自青为将领既能自以勇力服人又知训练之方颇以恩信抚士以臣愚见如青所为尚未得古之名将一二但今之士卒不惯见如此等事便谓须是我同类中人乃能知我军情而以恩信抚我青之恩信亦岂能徧及于人但小人易为扇诱所谓一犬吠形百犬吠声遂皆翕然善其称说且武臣掌机密而得军情不惟于国家不便亦于其身未必不为害然则青之流言军士所喜亦其不得已而势使之然也臣谓青不得已而为人所喜亦将不得已而为人所祸者矣为青计者自宜退避事权以止浮议而青本武人不知进退近日以来讹言益甚或言其身应图防或言其宅有火光道路传说以为常谈矣而惟陛下犹未闻也且唐之朱泚本非反者仓卒之际为军士所迫尔大抵小人不能成事而能为患者多矣泚虽自取族灭然为徳宗之患亦岂小哉夫小人防于大恶未必皆其本心所为直由渐积以至蹉跌而时君不能制患于未萌尔故臣敢昧死而言人之所难言者惟愿陛下蚤闻而省察之耳如臣愚见则青一常才未有显过但为浮议所喧势不能容耳若如外人众论则谓青之用心有不可知者此臣之所不能决也但武臣掌机密而为军士所喜自于事体不便不计青之用心如何也伏望圣慈深思逺虑戒前世祸乱之迹制于未萌密访大臣早决宸断罢青机务与一外藩以此观青去就之际心迹如何徐察流言可以临事制变且二府均劳逸而出入亦是常事若青之忠孝出防如一事权既去而流议渐消则其节诚明可以永保终始夫言未萌之患者常难于必信若俟患之已萌则言又无及矣臣官为学士职号论思闻外议喧沸而事系安危臣愚不敢自黙
　　论日厯　　　　　　　　　　欧阳修可以见本朝典故及前后作史沿袭之失公为史官而议论如此真得史官之职者也
　　臣伏以史者国家之典法也自君臣善恶功过与其百事之废置可以垂劝戒示后世皆得直书而不隐故自前世有国者莫不以史职为重伏见国朝之史以宰相监修学士修撰又以两府之大臣撰时政记选三馆之士当陞擢者乃命修起居注如此不为不重矣近年以来员具而职废其所撰述简畧遗漏百不存一至于事闗大体者皆没而不书此实史官之罪而臣之责也然其弊在于修撰之官惟据诸司供报而不敢书所见闻故也今时政记虽是两府臣寮修纂然圣君言动有所宣谕臣下奏议事闗得失者皆不备録惟书除目辞见之类至于起居注亦然与诸司供报公文无异修撰官只防此铨次系以日月谓之日厯而已是以朝廷之事史官虽欲书而不得书也自古人君皆不自阅史今撰述既成必録本进呈则事有讳避史官虽欲书而又不敢书也加以日厯时政纪起居注例皆承前积滞相因故纂録者常务追修累年前事而嵗月既逺遗失莫存至于事在目前可以详于见闻者又以追修积滞不暇及之若不革其则前后相因史官永无举职之时使圣朝典法遂几于废坠矣臣窃闻赵元昊自初僣叛至复称臣终始一宗事节皆不曽书亦闻修撰官甚欲纪述以修纂后时追求莫得故也其于他事又可知焉臣今欲乞特诏修时政起居注之臣并以徳音宣谕臣下奏对之语书之其修撰官不得依前只据诸司供报编次除目辞见并须考验事实其除某官以某功如狄青等破侬智髙文彦愽等败【一作破】王则之类其贬某职坐某罪如昨来麟州守将及并州厐借縁白草平事近日孙沔所坐之类事有文据及状迹明白皆备书之所以使圣朝赏罚之典可以劝善惩恶昭示后世若大臣用情朝廷赏罚不当者亦得以书为警戒此国家置史之本意也至于其他大事并许史院据所闻见书之如闻见未详者直牒诸处会问及臣寮奏议异同朝廷裁置处分并书之已上事节并令修撰官逐时旋据所得録为草巻标题月分于史院躬亲入柜封锁诸司供报齐足修为日厯仍乞每至嵗中命监修宰相亲至史院防检修撰官纪録事迹内有不勤其事隳官失职者奏行责罚其时政记起居注日厯等除今日以前积滞者不住追修外截自今后并令次月供报如稍违滞许修撰官自至中书枢密院催请其诸司供报拖延及史院有所防问诸处文书不画时报应致妨修纂者其当行手分并许史院牒开封府勾追严断其日厯时政记起居注并乞更不进本所贵少修史职上存圣朝典法此乃臣之职事不敢不言
　　上范司谏书　　　　　　　　欧阳修此文出于韩退之谏臣论之后亦颇祖其遗意而文字无一语一言与之重叠真是可与争衡
  </div>
  <div class="pagination">
   <a href="崇古文诀_page3.html">
    上一页
   </a>
   <a href="崇古文诀.html">
    1
   </a>
   <a href="崇古文诀_page2.html">
    2
   </a>
   <a href="崇古文诀_page3.html">
    3
   </a>
   <span class="current-page">
    4
   </span>
   <a href="崇古文诀_page5.html">
    5
   </a>
   <a href="崇古文诀_page6.html">
    6
   </a>
   <a href="崇古文诀_page7.html">
    7
   </a>
   <a href="崇古文诀_page8.html">
    8
   </a>
   <a href="崇古文诀_page9.html">
    9
   </a>
   <a href="崇古文诀_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
