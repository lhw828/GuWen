<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 60 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 60 页/共 658 页
  </h1>
  <div class="content">
   家人尚不欲绝种祠，况於国之神宝旧！且甘泉、汾阴及雍五始立，皆有神祗感应，然后营之，非苟而已也。武、宣之世，奉此三神，礼敬敕备，神光尤著。祖宗所立神祗旧位，诚未易动。及陈宝祠，自秦文公至今七百馀岁矣，汉兴世世常来，光色赤黄，长四五丈，直祠而息，音声砰隐，野鸡皆鸲。每见，雍太祝祠以太牢，遣候者乘一乘传驰诣行在所，以为福祥。高祖时五来，文帝二十六来，武帝七十五来，宣帝二十五来，初元元年以来亦二十来，此阳气旧祠也。及汉宗庙之礼，不得擅议，皆祖宗之君与贤臣所共定。古今异制，经无明文，至尊至重，难以疑说正也。前始纳贡禹之议，后人相因，多所动摇。《易大传》曰：「诬神者殃及三世。」恐其咎不独止禹等。（《汉书·郊祀志》下：初罢甘泉泰，作南郊日，大风坏甘泉、竹宫，折拔中树木十围以上百馀。天子异之，以问刘向。向对。）
　　◇日食对
　　四月交於五月，月同孝惠，日同孝昭。东井，京师地，且既，其占恐害继嗣。（《汉书·五行志》下之下：河平元年四月己亥晦日有食之，不尽如钩，在东井六度，刘向对。）
　　◇说成帝定礼乐
　　宜兴辟雍，设庠序，陈礼乐，隆雅颂之声，盛揖让之容，以风化天下。如此而不治者，未之有也。或曰：不能具礼，礼以养人为本，如有过差，是过而养人也。刑罚之过，或至死伤。今之刑，非皋陶之法也，而有司请定法，削则削，笔则笔，救时务也。至於礼乐，则曰不敢，是敢於杀人，不敢於养人也。为其俎豆管弦之间小不备，因是绝而不为，是去小不备而就大不备，犬不备，或莫甚焉。夫教化之比於刑法，刑法轻，是舍所重而急所轻也。且教化所恃以为治也，刑法所以助治也。今废所恃而独立其所助，非所以致太平也。自京师有悖逆不顺之子孙，至於陷大辟受刑戮者不绝，繇不习五常之道也。夫承千岁之衰周，继暴秦之馀敝，民渐渍恶俗，贪饕险讠皮，不闲义理，不示以大化，而独驱以刑罚，终已不改。故曰：「导之以礼乐，而民和睦。」初，叔孙通将制定礼仪，见非於齐鲁之士，然卒为汉儒宗，业垂后嗣，斯成法也。（《汉书·礼乐志》：成帝时犍为郡於水滨得古磬十六枚，议者以为善祥。刘向因是说上。）
　　◇诫子歆书
　　告歆无忽，若未有异德，蒙恩甚厚，将何以报。（已上据《御览》补改。）董生有云：「吊者在门，贺者在闾。」言有忧则恐惧敬事，敬事则必有善功而福至也。又曰：「贺者在门，吊者在闾。」言受福则骄奢，骄奢则祸至，故吊随而来，齐顷公之始，藉霸者之余威，轻侮诸侯，亏跋蹇之容，故被鞍之祸，遁服而亡。所谓贺者在门，吊者在闾也，兵败师破，入皆吊之，恐惧自新，百姓爱之。诸侯皆归其所夺邑，所谓吊者在门，贺者在闾。（已下据《初学记》、《御览》补。）今若年少，得黄门侍郎，要显处也。新拜皆谢贵人叩头，谨战战栗栗，乃可必免。（《艺文类聚》二十、《初学记》十二，《御览》二百二十一引《刘向集》，又四百五十九、五百四十三。）
卷三十七
◎刘向（三）
　　◇战国策书录
　　护左都水使者光禄大夫臣向言，所校中《战国策》书，中书馀卷，错乱相糅莒。又有国别者八篇，少不足，臣向因国别者略以时次之，分别不以序者以相补，除复重，得三十三篇。本字多误脱为半字，以「赵」为「肖」，以「齐」为「立」，如此字者多。中书本号，或曰《国策》，或曰《国事》，或曰《短长》，或曰《事语》，或曰《长书》，或曰《修书》。臣向以为战国时游士辅所用之国为之策谋，宜为《战国策》。其事继《春秋》以后，讫楚汉之起，二百四十五年间之事，皆定，以杀青，书可缮写，叙曰：
　　周室自文武始兴，崇道德，隆礼义，设辟雍泮宫庠序之教，陈礼乐弦歌移风之化，叙人伦，正夫妇，天下莫不晓然。论孝弟之义，笃之行，故仁义之道满乎天下，卒致之刑错四十馀年，远方慕义，莫不宾服，雅颂歌咏，以思其备。下及康昭之后，虽有衰德，其纲纪尚明，及《春秋》时巳四五百载矣。然其馀业遗烈，流而未灭，五伯之起，尊事周室，五伯之后，时君虽无德，人臣辅其君者，若郑之子产，晋之叔向，齐之晏婴，挟君辅政，以并立於中国，犹以义相支持，歌说以相感，聘觐以相交，斯会以相一，盟誓以相救，天子之命，犹有所行，会享之国，犹有所耻，小国得有所依，百姓得有所息，故孔子曰：「能以礼让为国乎何有？」周之流化，岂不大哉。及春秋之后，众贤辅国者既没而礼义衰矣，孔子虽论《诗》《书》，定礼乐，王道粲然分明，以匹夫无势，化之者七十二人而已，皆天下之俊也，时君莫尚之。是以王道遂用不兴，故曰「非威不立，非势不行」。仲尼既没之后，田氏取齐，六卿分晋，道德大废，上下失序。至秦孝公，捐礼让而贵战争，弃仁义而用诈谲，苟以取强而巳矣。夫篡盗之人，列为侯王，诈谲之国，兴立为强，是以传相放效，后生师之，遂相吞灭，并大兼小，暴师经岁，流血满野，父子不相亲，兄弟不相安，夫妇离散，莫保其命，氵昏然道德绝矣。晚世益甚，万乘之国七，千乘之国五，敌侔争权，盖为战国，贪饕无耻，竞进无厌，国异政教，各自制断。上无天子，下无方伯，力功争强，胜者为右，兵革不休，诈伪并起。当此之时，虽有道德，不得施谋，有设之强，负阻而恃固，连与交质，重约结誓，以守其国，故孟子、孙卿儒术之士，弃捐於世，而游说权谋之徒，见贵於俗。是以苏秦、张仪、公孙衍、陈轸、代厉之属，生纵横短长之说，左右倾侧。苏秦为纵，张仪为横，横则秦帝，纵则楚王，所在国重，所去国轻。然当此之时，秦国最雄，诸侯方弱，苏秦结之，时六国为一，以傧背秦，秦人恐惧，不敢窥兵於关中，天下不交兵者二十有九年。然秦国势便形利，权谋之土，事先驰之，苏秦初欲横，秦弗用，故东合纵，及苏秦死后，张仪连横，诸侯听之，西向事秦。是故始皇因四塞之固，据崤函之阻，跨陇蜀之饶，听众人之策，乘六世之烈，以蚕食六国，兼诸侯，并有天下，杖於谋诈之弊，终於信笃之诚，无道德之教，仁义之化，以缀天下之心，任刑罚以为治，信小术以为道，遂燔烧《诗》《书》，坑杀儒士，上小尧舜，下邈三王，二世愈甚，惠不下施，情不上达，君臣相疑，骨肉相疏，化道浅薄，纲纪坏败，民不见义，而悬於不宁，抚天下十四岁，天下大溃，诈伪之弊也。其比王德，岂不远哉！孔子曰：「道之以政，齐之以刑，民免而无耻；道之以德，齐之以礼，有耻且格。」夫使天下有所耻，故化可致也，苟以诈伪偷活取容，自上为之，何以率下，秦之败也，不亦宜乎。战国之时，君德浅薄，为之谋策者，不得不因势而为资，据时而为□，故其谋扶急持倾，为一切之权。虽不可以临国教化兵革，救急之势也。皆高才秀士，度时君之所能行，出奇策异智，转危为安，运亡为存，亦可喜，皆可观。护左都水使者光禄大夫臣向所校《战国策书录》。（《战国策》剡川姚氏宋刻本）
　　◇管子书录
　　护左都水使者光禄大夫臣向言，所校雠中《管子书》三百八十九篇，大中大夫卜圭书二十七篇，臣富参书四十一篇，射声校尉立书十一篇，太史书九十六篇，凡中外书五百六十四篇，以校，除复重四百八十四篇，定著八十六篇，杀青而书可缮写也。
　　管子者，颍上人也，名夷吾，号仲父。少时尝与鲍叔牙游，鲍叔知其贤，管子贫困，常欺叔牙，叔牙终善之。鲍叔事齐公子小白，管子事公子纠，及小白立为桓公，子纠死，管仲囚，鲍叔荐管仲。管仲既任於齐，齐桓公以霸，九合诸侯，一匡天下，管仲之谋也。故管仲曰：「吾始困时，与鲍叔分财，多自予，鲍叔不以我为贪，知吾贫也。尝为鲍叔谋事而更穷困，鲍叔不以我为愚，知吾有利有不利也。公子纠败，召忽死之，吾幽囚受辱，鲍叔不以我为无耻，知吾不羞小节，而耻功名不显於天下也。生我者父母，知我者鲍叔。」鲍叔既进管仲，而己下之，子孙世禄於齐，有封邑者十馀世，常为名大夫。管子既相，以区区之齐在海滨，通货积财，富国强兵，与俗同好丑，故其书称曰：「仓廪实而知礼节，衣食足而知荣辱，上服度则六亲固，四维不张，国乃灭亡。下令犹流水之原，令顺人心，故论卑而易行。俗所欲，因予之；俗所否，因去之。其为政也，善因祸为福，转败为功，贵轻重，慎权衡。」桓公怒少姬，南袭蔡，管仲因伐楚，责包茅不入贡於周室。桓公北征山戎，管仲因而令燕修召公之政。柯之会，桓公背曹沫之盟，管仲因而信之，诸侯归之。管仲聘於周，不敢受上卿之命，以让高国，是时诸侯为管仲城谷，以为之乘邑。《春秋》书之，褒贤也。管仲富拟公室，有三归反坫，齐人不以侈。管子卒，齐国遵其政，常强於诸侯。孔子曰：「微管仲，吾其被发左衽矣。」太史公曰：「余读管氏《牧民》、《山高》、《乘马》、《轻重》、《九府》，详哉言之也。」又曰：「将顺其美，匡救其恶，故上下能相亲爱，岂管仲之谓乎。」《九府》书民间无有，《山高》一名《形势》。凡《管子书》务富国安民，道约言要，可以晓合经义。向谨第录。（《管子》明刻本。）
　　◇晏子叙录
　　护左都水使者光禄大夫臣向言，所校中书《晏子》十一篇，臣向谨与长社尉臣参校雠，太史书五篇，臣向书一篇，参书十三篇，凡中外书三十篇，为八百三十八章，除复重二十二篇，六百三十八章，定著八篇二百一十五章，外书无有三十六章，中书无有七十一章，中外皆有以相定。中书以「夭」为「芳」，「又」为「备」，「先」为「牛」，「章」为「长」，如此类者多，谨颇略前，皆已定，以杀青，书可缮写。
　　晏子名婴，谥平仲，莱人。莱者今东莱地也。晏子博闻强记，通於古今，事齐灵公、庄公、景公，以节俭力行，尽忠极谏道齐国，君得以正行，百姓得以附亲，不用则退耕於野，用则必不诎义，不可胁以邪，白刃虽交胸，终不受崔杼之劫，谏齐君，悬而至，顺而刻。及使诸侯，莫能诎其辞，其博通如此。盖次管仲，内能亲亲，外能厚贤，居相国之位，受万钟之禄，故亲戚待其禄而衣食五百馀家，处士待而举火者亦甚众。晏子衣苴布之衣，麋鹿之裘，驾敝车疲马，尽以禄给亲戚朋友，齐人以此重之。晏子盖短，其书六篇，皆忠谏其君，文章可观，义理可法，皆合六经之义。又有复重文辞颇异，不敢遗失，复列以为一篇，又有颇不合经术，似非晏子言，疑后世辩士所为者，故亦不敢失，复以为一篇。凡八篇，其六篇可常置旁御观，谨第录。臣向昧死上。（《晏子》宋刻本）
　　◇孙卿书录
　　护左都水使者光禄大夫臣向言，所校雠中《孙卿书》凡三百二十二篇，以相校，除复重二百九十篇，定著三十二篇，皆以定杀青，简书可缮写。
　　孙卿，赵人，名况。方齐宣王威王之时，聚天下贤士於稷下，尊宠之，若邹衍、田骈、淳於髡之属甚众，号曰列大夫，皆世所称，咸作书刺世。是时孙卿有秀才，年五十，始来游学，诸子之事，皆以为非先王之法也。孙卿善为《诗》《礼》《易》《春秋》，至齐襄王时，孙卿最为老师，齐向修列大夫之缺，而孙卿三为祭酒焉。齐人或谗孙卿，乃适楚，楚相春申君以为兰陵令。人或谓春申君曰：「汤以七十里，文王以百里，孙卿贤者也，今与之百里地，楚其危乎？」春申君谢之。孙卿去之赵，后客或谓春申君曰：「伊尹去夏入殷，殷王而夏亡，管仲去鲁入齐，鲁弱而齐强。故贤者所在，君尊国安。今孙卿天下贤人，所去之国，其不安乎？」春申君使人聘孙卿。孙卿遗春申君书。刺楚国，因为歌赋以遗春申君，春申君恨，复固谢孙卿，孙卿乃行，复为兰陵令。春申君死而孙卿废，因家兰陵。李斯尝为弟子，已而相秦，及韩非号韩子，又浮丘伯，皆受业为名儒。
　　孙卿之应聘於诸侯，见秦昭王，昭王方喜战伐，而孙卿以三王之法说之，及秦相应侯皆不能用也。至赵，与孙膑议兵赵孝成王前，孙膑为变诈之兵，孙卿以王兵能之，不能对也，卒不能用。孙卿道守礼义，行应绳墨，安贫贱。孟子者，亦大儒，以人之性善，孙卿后孟子百馀年，以为人性恶，故作《性恶》一篇以非《孟子》。苏秦、张仪以邪道说诸侯，以大贵显，孙卿退而笑之曰：「夫不以其道进者，必不以其道亡。」
　　至汉兴，江都相董仲舒亦大儒，作书美孙卿。孙卿卒不用於世，老於兰陵，疾浊世之政，亡国乱君相属，不遂大道，而营乎巫祝，信礻几祥，鄙儒小拘如庄周等，又滑稽乱俗，於是推儒墨道德之行事兴坏，序列著数万言而卒，葬兰陵。而赵亦有公孙龙，为坚白异同之辨，处子之言。魏有李悝，尽地力之教。楚有尸子、长庐子、芋子，皆著书，然非先王之法也，皆不循孔氏之术，唯孟轲、孙卿为能尊仲尼，兰陵多善为学，盖以孙卿也。长老至今称之曰：「兰陵人喜字为卿。」盖以法孙卿也。（案，上文至「汉兴江都」以下十七字，当在此句下。）孟子、孙卿、董先生皆小五伯，以为仲尼之门，五尺童子，皆羞称五伯，如人君能用孙卿，庶几於王，然世终莫能用，而六国之君残灭。秦国大乱，卒以亡。观孙卿之书，其陈王道甚易行，疾世莫能用，其言凄怆，甚可痛也。呜呼，使斯人卒终於闾巷，而功业不得见於世。哀哉，可为陨涕。其书比於记传，可以为法，谨第录。臣向昧死上言，护左都水使者光禄大夫臣向言所校雠中《孙卿书录》。（《荀子》宋刻本）
　　◇韩非子书录
　　韩非者，韩之诸公子也。喜刑名法术之学，而归其本於黄老。其为人吃，口不能道说，善著书，与李斯俱事荀卿，李斯自以为不如。非见韩之削弱，数以书干韩王。韩王不能用，於是韩非病治国不务求人任贤，反举浮淫之蠹，而加之功实之上，以为「儒者用文乱法，而侠者以武犯禁，宽则宠名誉之人，急则用介胄之士，所用非所养，所养非所用。廉直不容於邪枉臣，观往者得失之变」，故作《孤愤》《五蠹》《内外储》《说难》五十五篇，十馀万言。人或传其书至秦，秦王见《孤愤》《五蠹》之书，曰：「嗟乎，寡人得见此人与游，死不恨矣！」李斯曰：「此韩非之所著书。」秦因急攻韩，韩始不用，及急，乃遣韩非使秦，秦王悦之，未任用，李斯害之秦王曰：「非，韩之诸公子也，今欲并诸侯，非终为韩不为秦，此人情也。今王不用，久留而归之，此自遗患也，不如过法诛之。」秦王以为然，下吏治非。李斯使人遗药，令早自杀。韩非欲自陈，不见，秦王后悔，使人赦之，非已死矣。（宋本不著名，疑是刘向作。）
　　◇列子书录
　　右新书定著八章，护左都水使者光禄大夫臣向言：所校中书《列子》五篇，臣向谨与长社尉臣参校雠，太常书三篇，太史书四篇，臣向书六篇，臣参书二篇，内外书凡二十篇，以校，除复重十二篇，定著八篇，中书多，外书少。章乱布在诸篇中，或字误，以「尽」为「进」，以「贤」为「形」，如此者众。及在新书有栈。校雠从中书，已定，皆以杀青。书可缮写。
　　列子者，郑人也，与郑缪公同时，盖有道者也。其学本於黄帝老子，号曰道家。道家者，秉要执本，清虚无为，及其治身接物，务崇不竞，合於六经，而《穆王》《汤问》二篇，迂诞恢诡，非君子之言也。至於《力命》篇一推分命，《杨子》之篇唯贵放逸，二义乖背，不似一家之书。然各有所明，亦有可观者。孝景皇帝时贵黄老术，此书颇行於世。及后遗落，散在民间，未有传者，且多寓言，与庄周相类，故太史公司马迁不为列传，谨第录。臣向昧死上，护左都水使者光禄大夫臣向所校《列子书录》，永始三年八月壬寅上。（《列子》宋刻本）
　　◇邓析书录
　　中《邓析书》四篇，臣《叙书》一篇，凡中外书五篇，以相校，除复重为一篇，皆定杀而书可缮写也。邓析者，郑人也。好刑名，操两可之说，设无穷之辞，当子产之世，数难子产为政。记或云子产执而戮之，於《春秋左氏传》，昭公二十年而子产卒，子太叔嗣为政，定公八年，太叔卒，驷嗣为政，明年乃杀邓析，而用其竹刑。君子谓子然於是乎不忠，苟有可以加於国家，弃其邪可也。《静女》之三章，「取彤管焉，竿旄何以告之」。取其忠也，故用其道，不弃其人，诗之「蔽芾甘棠，勿剪勿伐，召伯所茇」。思其人，犹爱其树也，况用其道，不恤其人乎？子然无以劝能矣。竹刑，简法也，久远，世无其书。子产卒后，二十年而邓析死，传说或称子产诛邓析，非也。其论《无厚》者，言之异同，与公孙龙同类，谨第上。（《邓析子》明刻本。案此叙《意林》、《荀子》杨亻京注、高似孙《子略》皆作刘向，或据《书录解题》改属刘歆，检《书录解题》无此说。）
　　◇关尹子书录
　　右新书著定《关尹子》九篇，护左都水使者光禄大夫臣刘向言：所校中秘书《关尹子》九篇，臣向校雠太常存七篇，臣向本九篇，臣向辄除错不可考增阙断续者九篇，成，皆杀青，可缮写。关尹子名喜，号关尹子，或曰关令子，隐德行，人易之，尝请老子著《道德经》上下篇，列御寇、庄周皆称道家书。篇皆寓名，有章，章首皆有「关尹子曰」四字，篇篇叙异，章章义异，其旨同。辞与《老》《列》《庄》异，其归同。浑质崖戾，汪洋大肆，然有式则，使人泠泠轻轻，不使人狂。盖公授曹相国参，曹相国薨，书葬。至孝武皇帝时，有方士来，以七篇上，上以仙处之。淮南王安好道聚书，有此不出。臣向父德，因治淮南王事得之。臣向幼好焉，寂士清人，能重爱黄老清静，不可阙。臣向昧死上，永始二年八月庚子，护左都水使者光禄大夫臣向谨进上。（此疑依托）
　　◇子华子书录
　　护左都水使者光禄大夫臣向言，所校雠中《子华》书，凡二十有四篇，以相校，复重十有四篇，定著十篇，皆以杀青，书可缮写。子华子程氏，名本，字子华，晋人也。晋自顷公失政，政在六卿，赵简子始得志，招徕贤俊之士，为其家臣。子华子生於是时，博学，能通坟典丘索，及故府传记之书。性爽，善持论，不肯苟容於诸侯。聚徒著书，自号《程子》，名称藉甚，闻於诸侯。孔子遇诸郯，叹曰：「天下之贤士也。」简子欲仕诸朝而不能致，乃遣使者奉币聘以为爵执圭。是时简子杀窦犊及舜华，孔子为作《临河之操》，子华子亦逡巡不肯起。简子大怒，将胁之以兵，子华子去而之齐，齐景公不能用也。子华子馆於晏氏，更题其书曰《子华子》。简子卒，襄子立，子华反於晋，时已老矣，遂不复仕以卒。今其书编离简断，以是门人弟子共相缀，随记其所闻，而无次叙，非子故所著之书也。大抵《子华子》以道德为指归，而纲纪以仁义，存诚养操，不苟於售。唯孔子然后知其贤。齐大夫晏平仲与之为久要之交，当时诸侯以势相辄争，结怨连祸，日以权谲为事。子华子言，如持水纳石，不相酬答。卒以不遇，可为酸鼻。谨目录，臣昧死上。（此叙及《关尹子叙》，疑皆宋人依托，今始录之。《於陵子叙》，明人作，不录。）
　　◇说苑叙录
　　护左都水使者光禄大夫臣向言，所校中书《说苑杂事》，及臣向书民间书校雠。其事类众多，章句相溷，或上下谬乱，难分别次序，除去与《新序》复重者，其馀者浅薄不中义理，别集以为百家后，令以类相从，一一条别篇目，更以造新事十万言以上，凡二十篇七百八十四章，号曰《新苑》，皆可观。臣向昧死。（宋本《说苑》）
　　◇高祖颂
　　汉家本系，出自唐帝。降及於周，在秦作刘。涉魏而东，是为丰公。（《汉书·高帝纪赞》。案刘向有《世颂》八篇。）
　　◇杖铭
　　历危乘险，臣杖不行。年耆力竭，匪杖不强。有杖不任，颠跌谁怨。有士不用，害何足言。都蔗虽甘，殆不可杖。佞人悦己，亦不可相。杖必取便，不必用味。士必任贤，何必取贵。（《艺文类聚》六十九。案此铭亦作崔瑗，《御览》作冯植，恐非。）
　　◇熏炉铭
　　嘉此正器，崭岩若山。上贯太华，承以铜盘。中有兰麝，朱火青烟。尉术四塞，上连青天。（《艺文类聚》七十、《书钞》一百三十五、《初学记》二十五。）雕镂万兽，离娄相加。（《文选·景福殿赋》注）
　　◇五纪说
　　夏历以为列宿日月皆西移，列宿疾而日次之，月宿迟，故日与列星昏俱入西方，后九十一日是宿在北方，又九十一日是宿在东方，九十一日在南方，此明日行迟於列宿也。月生三日，日入而月见西方，至十五日，日入而月见东方。将晦，日未出，乃见东方，以此明月行之迟於日，而皆西行也。向难之以《鸿范传》曰：晦而月见西方，谓之，，疾也。朔而月见东方，谓之侧匿，侧匿，迟不敢进也。星长西行，史官谓之逆行。此三说，夏历皆违之，迹其意，好异者之所作也。（《宋书·天文志》一）
　　◇五纪论
　　太白少阴，弱不得专行，故以巳未为界，不得经天而行，经天则昼见，其占为兵，为丧，为不臣，为更王，强国弱，小国强。（《宋书·天文志》一、《乾象通鉴》十六。案张溥本有《洪范五行传》，专从《汉书·五行志》摘出，今不录。）

卷三十八
◎刘向（四）
　　◇别录
　　《子夏易传》。（《唐会要》七十七）
　　服氏，齐人，号服光。（《汉书·艺文志》注、《释文序录》。案《释文序录》引作服先。）
　　神输者，王道失则灾害生，得则四海输之祥瑞。（《汉书·艺文志》注）
　　京房《易说》云：月与星，至阴也，有形无光，日照之，乃有光，喻如镜照日，即有影见，月初光见西方，望巳后，光见东，皆日所照也。（《御览》四。案引作刘向《七略》，各书所引《别录》、《七略》多同，今以题刘向者，俱入於《别录》。）
　　《易》家有救民之法。（《史记·淮南王列传》索隐）
　　所校雠中《易传》《淮南九师道训》，除复重，定著十二篇。淮南王聘善为《易》者九人，从之采获，故中书署曰《九师书》。（《初学记》二十一，《御览》六百九。案《御览》引作刘向《别传》、《九师书》上有《淮南》二字。）
　　所校雠中《易传》《古五子书》，除复重，定著十八篇，分六十四卦著之日辰，自甲子至於壬子，凡五子，故号曰《五子》。（《初学记》二十一）
　　段嘉，即京房所从受《易》者也，见《儒林传》及刘向《别录》。（《汉书·艺文志》注）
　　五十八篇。（《尚书·尧典·正义》）
　　虞夏书。（《尚书·尧典·正义》）
　　武帝末，民有得《泰誓》书於壁内者，献之，与博士，使读说之，数月，皆起传以教人。（《尚书序·正义》）
　　（《周书》，）周时诰誓号令也，盖孔子所论百篇之馀也。（《汉书·艺文志》注引刘向云）
　　百篇次第於序孔、郑不同，孔依壁内及序为文，郑依贾氏所奏《别录》为次。（《尚书·尧典·正义》）
　　师之尚之父之，故曰师尚父，父亦男子之美称也。（《毛诗·大明·正义》，《论语·泰伯》、《史记·齐世家·集解》）
　　《古文记》二百四篇。（《释文序录》）
　　（《王制》，）文帝所造书，有《本制》《兵制》《服制》篇。（《史记·封禅书·索隐》）
　　明堂之制，内有太室，象紫宫，南出明堂，象太微。（《后汉书·班固传》注。案《隋书·牛宏传》云：案刘向《别录》，及马宫蔡邕等所见，当时有古文《明堂礼》、《王居明堂礼》、《明堂图》、《明堂大图》、《阴阳太山通义》、魏文侯《孝经传》等，并说古明堂之事，其书皆亡。）
　　路寝在北堂之西，社稷宗庙在路寝之西。（《周礼·匠人疏》）
　　左明堂辟雍，右宗庙社稷。（《周礼·匠人疏》）
　　九主者，有法君、专君、授君、劳君、等君、寄君、破君、国君、三岁社君，凡九品，图画其形。（《史记·殷本纪·集解》）
　　《王度记》，似齐宣王时淳於髡等所说也。（《礼记·杂记·正义》）
　　王史氏，六国时人也。（《汉书·艺文志》注）
　　《士寇礼》第一，《士昏礼》第二，《士相见礼》第三，《乡饮酒礼》第四，《乡射礼》第五，《燕礼》第六，《大射仪》第七，《聘礼》第八，《公食夫夫礼》第九，《觐礼》第十，《丧服》第十一，《士丧礼》第十二，《士丧礼》下篇第十三，《士虞礼》第十四，《特牲馈食礼》第十五，《少牢馈食礼》第十六，《少牢下篇》第十七。（《仪礼疏》郑《目录》。案《士冠礼疏》云，大戴，戴圣与刘向为《别录》十七篇次第，皆《冠礼》为第一，《昏礼》为第二，《士相见》为第三，自兹以下，篇次则异，其刘向《别录》，即此十七篇之次是也。）
　　《曲礼》属制度，《檀弓》属通论，《王制》属制度，《月令》属明堂阴阳，《曾子问》属丧服，《文王世子》属世子法，《礼运》属通论，《礼器》属制度，《郊特牲》属祭祀，《内则》属子法，《玉藻》通论，《明堂位》属明堂阴阳，《丧服小记》属丧服，《大传》属通论，《少仪》属制度，《学记》属通论，《乐记》属乐记，《杂记》属丧服，《丧大记》属丧服，《祭法》属祭祀，《祭义》属祭祀，《祭统》属祭祀，《经解》属通论，《哀公问》属通论，《仲尼燕居》属通论，《孔子闲居》属通论，《坊记》属通论，《中庸》属通论，《表记》属通论，《缁衣》属通论，《奔丧》属丧服，《问丧》属丧服，《服问》属丧服，《间传》属丧服，《三年问》属丧服，《深衣》属制度，《投壶》属吉礼，《儒行》属通论，《大学》属通论，《寇义》属吉事，《昏义》属吉事，《乡饮酒义》属吉事，《射义》属吉事，《燕义》属吉事，《聘义》属吉事，《丧服四制》旧说属丧服。（《礼记·正义》、郑《目录》。案《释文序录》云：刘向《别录》有四十九篇，其篇次与今《礼记》同。《》云：《别录》《礼记》四十九篇，《乐记》第十九。）
　　郑《目录》云：《乐记》者，以其记乐之义，此於《别录》属《乐记》，盖十一篇合为一篇，谓有《乐本》，有《乐论》，有《乐施》，有《乐言》，有《乐礼》，有《乐情》，有《乐化》，有《乐象》，有《宾牟贾》，有《师乙》，有《魏文侯》。」今虽合此，略有分焉。（《礼记·乐记·正义》。案《史记·乐书·正义》云：刘向《别录》篇次与郑《目录》同，而《乐记》篇次又不依郑目。《乐记正义》云：「依《别录》所次，有《宾牟贾》，有《师乙》，有《魏文侯》今此《乐记》有魏文侯，乃次《宾牟》《贾师乙》为末，则是今之《乐记》与《别录》不同。）

　　刘向校书得《乐记》二十三篇，著於《别录》，今《乐记》所断取十一篇，馀有十二篇，其名案《别录》十一篇馀次，《奏乐》第十二，《乐器》第十三，《乐作》第十四，《意始》第十五，《乐穆》第十六，《说律》第十七，《季札》第十八，《乐道》第十九，《乐义》第二十，《昭本》第二十一，《昭颂》第二十二，《窦公》第二十在，是也。（《礼记·乐记·正义》）
　　雅琴之意，事皆出龙德《诸琴杂事》中。赵氏者，勃海人赵定也，宣帝时元康神爵间，丞相奏能鼓琴者勃海赵定、梁国龙德，皆召入见温室，使鼓琴待诏。定为人尚清静，少言语，善鼓琴，时间燕为散操，多为之涕泣者。（《后汉书·刘昆传》注、《艺文类聚》四十四、《白帖》六十二、《御览》五百七十九、《事类赋注》十一。）
　　师氏雅琴者，名志，东海下邳人。传云：言师旷之后，至今邳俗犹多好琴也。（《北堂书钞》一百九）
　　（雅琴龙氏），亦魏相所奏也。与赵定俱召见待诏，后拜为侍郎。（《汉书·艺文志》注）
　　《乐歌诗》四篇，《赵氏雅琴》七篇，《师氏雅琴》八篇，《龙氏雅琴》百六篇。（《隋书·音乐志》）
　　君子因雅琴之适，故从容以致思焉。其道闭塞悲悉，而作者名其曲曰《操》，言遇灾害，不失其操也。（《后汉书·曹褒传》注）
　　左丘明授曾申，申授吴起，起授其子期，期授楚人铎椒，铎椒作《钞撮》八卷授虞卿，虞卿作《钞撮》九卷授荀卿，荀卿授张苍。（《春秋左氏传序》正义）
　　《世本》，古史官明於古事者之所记也。录黄帝已来帝王诸侯及卿大夫系谥名号，凡十五篇也。（《史记集解序·索隐》）
　　《鲁论语》二十篇，皆孔子弟子记诸善言也。（《论语序疏》）
　　鲁人所学谓之《鲁论》，齐人所学谓之《齐论》，古壁所传谓之《古论》。（皇侃《论语义疏序》）
　　孔子见鲁哀公问政，比三朝，退而为此记，故曰《三朝》。凡七篇，并入《大戴礼》。（《史记·五帝本纪·索隐》、《三国志·秦宓传》注，《北堂书钞》九十九、《艺文类聚》五十五。案，《三国志》注、《艺文类聚》引作：孔子三见哀公，作《三朝》七篇，今在《大戴礼》。）
　　（《孝经》，）古文字也。《庶人章》分为二也，《曾子敢问章》为三，又多一章，凡二十二章。（《汉书·艺文志》注引刘向云）
　　周宣王太史作大篆也。（《文选·魏都赋》注）
　　古文或误以「见」为「典」，以「陶」为「阴」，如此类多。（《北堂书钞》一百一、《御览》六百一十八。）
　　杀青者，直治竹作简书之耳。新竹有汗，善朽蠹，凡作简者，皆於火上炙乾之，陈、楚间谓之汗。汗者，去其汗也。（《初学记》二十八，《御览》六百六。案《后汉书·吴传》注云：「杀青者，以火炙简令汗，取青易书复不蠹，谓之杀青，亦谓之汗简。义见刘向《别录》。）
　　雠校：一人读书，校其上下，得缪误为校；一人持本，一人读书，若怨家相对，故曰雠也。（《文选·魏都赋》注，《御览》六百一十八。）
　　晏平仲名婴，东莱夷维人事，事齐灵公、庄公，以节俭力行重於齐。（《世说新语·言语》篇注。案，《史记·管晏列传·集解》引：莱者，今东莱地也。）
　　稷，齐城门名也，谈说之士，期会於稷门下，故曰稷下也。（《史记·田敬仲世家·集解》、《水经·淄水注》、《太平寰宇记》十八。）
　　吁子。芋子。（《史记·荀卿列传·索隐》）
　　徐子，外黄人也。（《史记·魏世家·集解》）
　　臣向与黄门侍郎歆所校《列女传》，种类相从为七篇，以著祸福荣辱之效，是非得失之分，画之於屏风四堵。（《初学记》二十五，《《御览》》七百一。）
　　杨雄《经目》有《元首》、《元冲》、《元错》、《元测》、《元舒》、《元营》、《元数》、《元文》、《元扌》、《元图》、《元告》、《元问》，合十二篇。（萧该《汉书音义》）
　　鬻子名熊，封於楚。辛甲故殷之臣，事纣，盖七十五谏而不听。去至周，召公与语贤之，告文王。文王亲自迎之，以为公卿，封长子。（《史记·周本纪·集解》。案自「辛甲」下当别为一条。）
　　九府书民间无有，《山高》一名《形势》。（《文选》王康琚《反招隐诗》注）
  </div>
  <div class="pagination">
   <a href="全上古三代秦汉三国六朝文_page59.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page55.html">
    55
   </a>
   <a href="全上古三代秦汉三国六朝文_page56.html">
    56
   </a>
   <a href="全上古三代秦汉三国六朝文_page57.html">
    57
   </a>
   <a href="全上古三代秦汉三国六朝文_page58.html">
    58
   </a>
   <a href="全上古三代秦汉三国六朝文_page59.html">
    59
   </a>
   <span class="current-page">
    60
   </span>
   <a href="全上古三代秦汉三国六朝文_page61.html">
    61
   </a>
   <a href="全上古三代秦汉三国六朝文_page62.html">
    62
   </a>
   <a href="全上古三代秦汉三国六朝文_page63.html">
    63
   </a>
   <a href="全上古三代秦汉三国六朝文_page64.html">
    64
   </a>
   <a href="全上古三代秦汉三国六朝文_page65.html">
    65
   </a>
   <span>
    ...
   </span>
   <a href="全上古三代秦汉三国六朝文_page61.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
