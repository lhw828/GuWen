<!DOCTYPE html>
<html>
<head>
    <meta charset="UTF-8">
    <title>文章正宗 - 第 18 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文章正宗 - 第 18 页/共 27 页</h1>
    <div class="content">　　君讳继祖司徒赠太师北平庄武王之孙少府监赠太子少傅讳畅之子生四嵗以门功拜太子舎人积三十四年五转而至殿中少监年三十七以卒有男八人女二人始余初冠应进士贡在京师穷不自存以故人稚弟拜北平王于马前王问而怜之因得见于安邑里第王轸其寒饥赐食与衣【不下或有能字食上方无赐字云表记君子问人之寒则衣之问人之饥则食之食与衣皆去声读○今按无赐字即不成文食衣并读如字方説非是】召二子使为之主其季遇我特厚少府监赠太子少傅者也姆抱防子立侧眉眼如画髪漆黒肌肉玉雪可念殿中君也【方云画胡麦切左思娇女诗眉目璨如画○今按画当音胡卦反左诗叶韵故尔髪下或有如字非是念或作怜方云妬记云王丞相于青疎台中观有两三儿骑羊皆端正可念】当是时见王于北亭犹高山深林钜谷龙虎变化不测杰魁人也【或无钜谷二字】退见少傅翠竹碧梧鸾鹄停峙能守其业者也【碧或作苍业或作恭非是】防子娟好静秀瑶环瑜珥兰茁其牙称其家儿也后四五年吾成进士去而东游哭北平王于客舎后十五六年吾为尚书都官郎分司东都而分府少傅卒哭之【分府此见当时分司官之称号或无此二字非是】又十余年至今哭少监焉呜呼吾未耄老自始至今未四十年而哭其祖子孙三世于人世何如也【句末六字疑衍】人欲乆不死而观居此世者何也【李本云晁以道乙居字○今按此篇未两三句不可晓疑而字当作亦而何下当有如字盖误写着上文也然无别本可证姑阙以俟知者】
　　女拏圹铭
　　女拏韩愈退之第四女也慧而早死愈之为少秋官言佛夷鬼其法乱治梁武事之卒有侯景之败可一扫刮絶去不宜使烂漫【为少或作少为非是方无武字刮方作削】天子谓其言不祥斥之潮州汉南海揭阳之地【或无汉字】愈既行有司以罪人家不可留京师迫遣之【或无可字】女拏年十二病在席既惊痛与其父诀【病或作疾方作在病无席字】又舆致走道撼顿失食饮节死于商南层峯驿即瘗道南山下【层峯或作密】五年愈为京兆始令子弟与其姆易棺衾归女拏之骨于河南之河阳韩氏墓葬之【京兆下或有尹字葬上或有而字】女拏死当元和十四年二月二日【和下或有之字】其发而归在长庆三年十月之四日其葬在十一月之十一日铭曰
　　汝宗葬于是汝安归之惟永宁
　　赠太傅董公行状
　　公讳晋字混成河中虞乡万嵗里人少以明经上第宣皇帝居原州宰相以公善为文任翰林之选闻【选下或有因以字】召见拜秘书省校书郎入翰林为学士三年出入左右天子以为谨愿赐绯鱼袋累升为卫尉寺丞出翰林以疾辞拜汾州司马崔圆为扬州诏以公为圆节度判官摄殿中侍御史以军事如京师朝天子识之拜殿中侍御史内供奉由殿中为侍御史入尚书省为主客员外郎由主客为祠部郎中先皇帝时兵部侍郎李涵如回纥立可敦诏公兼侍御史赐紫金鱼袋为涵判官回纥之人来曰唐之复土壃取回纥力焉约我为市马既入而归我贿不足我于使人乎取之【市字絶句方以马字属上句而复出马字连下文为句非是】涵惧不敢对视公公与之言曰我之复土疆尔信有力焉吾非无马而与尔为市为赐不既多乎【公与或作公为与上方无而字】尔之马嵗至吾数皮而归赀邉吏请致诘也【至上方有五字而无吾字皆非是】天子念尔有劳故下诏禁侵犯【方无故字】诸戎畏我大国之尔与也莫敢校焉尔之父子宁而畜焉蕃者非我谁使之于是其众皆环公拜【是下或无其字】旣又相率南面序拜皆两举手曰不敢复有意大国【两举或作举两方云此用庄子盗跖火怒两展其足也方无复字】自回纥归拜司勲郎中未尝言回纥之事迁秘书少监歴太府太常二寺亚卿为左金吾卫将军今上即位以大行皇帝山陵出财赋拜太府卿由太府为左散骑常侍兼御史中丞知台事三司使选擢才俊有威风始公为金吾未尽一月拜太府【未尽方作始尽】九日又为中丞朝夕入议事于是宰相请以公为华州刺史拜华州刺史潼闗防御镇国军使朱泚之乱加御史大夫诏至于上所又拜国子祭酒兼御史大夫宣慰恒州于是朱滔自范阳以回纥之师助乱人大恐【人下或有心字或有心字无大字】公既至恒州恒州即日奉诏出兵与滔战大破走之还至河中李懐光反上如梁州懐光所率皆朔方兵公知其谋与朱泚合也患之造懐光言曰公之功天下无与敌公之过未有闻于人某至上所言公之情上寛明将无不赦宥焉乃能为朱泚臣乎【与敌上或有以字】彼为臣而背其君苟得志于公何有且公既为太尉矣彼虽宠公何以加此彼不能事君能以臣事公乎公能事彼而有不能事君乎彼知天下之怒朝夕戮死者也故求其同罪而与之比公何所利焉【或无故字】公之敌彼有余力不如明告之絶而起兵袭取之清宫而迎天子庶人服而请罪有司【罪下或有于字】虽有大过犹将揜焉如公则谁敢议语已懐光拜曰天赐公活怀光之命喜且泣公亦泣则又语其将卒如语怀光者将卒呼曰天赐公活吾三军之命拜且泣公亦泣故懐光卒不与朱泚当是时怀光防不反公气仁语若不能出口及当事乃更疎亮捷给其词忠其容貌温然故有言于人无不信【下或有之字】明年上复京师拜左金吾卫大将军由大金吾为尚书左丞又为太常卿由太常拜门下侍郎平章事在宰相位凡五年所奏于上前者皆二帝三王之道由秦汉以降未尝言【以或作已】退归未尝言所言于上者于人子弟有私问者公曰宰相所职系天下【句】天下安危宰相之能与否可见欲知宰相之能与否如此视之其可凡所谋议于上前者不足道也故其事卒不闻【或无复出天下二字】以疾病辞于上前者不记退以表辞者八方许之【记或作已】拜礼部尚书制曰事上尽大臣之节又曰一心奉公于是天下知公之有言于上也初公为宰相时五月朔防朝天子在位公卿百执事在廷侍中赞百僚贺中书侍郎平章事窦参摄中书令当传诏疾作不能事【疾上或有辞字非是】凡将大朝防当事者既受命皆先日习仪于时未有诏公卿相顾公逡廵进北面言曰摄中书令臣某病不能事臣请代某事于是南面宣致诏词事已复位进退甚详为礼部四年拜兵部尚书入谢上语问日晏【谢下方有迁字问日晏三字或作移时】复有入谢者上喜曰董某病且损矣出语人曰董公且复相既二日拜东都留守判东都尚书省事充东都畿汝州都防御使兼御史大夫仍为兵部尚书【或无判字】由留守未尽五月拜检校尚书左仆射同中书门下平章事汴州刺史宣武军节度副大使知节度事管内支度营田汴宋亳颍等州观察处置等使【或无田字】汴州自大歴来多兵事刘元佐益其师至十万元佐死子士宁代之畋游无度其将李万荣乗其畋也逐之【或无畋游字无度或作无防方云考之传士宁每畋猎数日方还或本非是】万荣为节度一年其将韩惟清张彦林作乱求杀万荣不尅【度下或有使字】三年万荣病风昏不知事其子乃复欲为士宁之故监军使俱文珍与其将邓惟恭执之归京师而万荣死诏未至惟恭权军事公既受命遂行刘宗经韦宏景韩愈实从不以兵卫及郑州逆者不至郑州人为公惧或劝公止以待有自汴州出者言于公曰不可入公不对遂行宿圃田明日食中牟逆者至宿八角明日惟恭及诸将至遂逆以入【者下或无至字非是及或作与】及郛三军缘道讙声庶人壮者呼老者泣妇人啼遂入以居初元佐死呉凑代之【或无初字】及巩闻乱归士宁万荣皆自为而后命军士将以为常故惟恭亦有志以公之速也不及谋遂出逆既而私其人观公之所为以告曰公无为惟恭喜知公之无害已也委心焉进见公者退皆曰公仁人也闻公言者皆曰公仁人也环以相告故大和初元佐遇军士厚士宁惧复加厚焉至万荣如士宁志【惧下方有不字云士宁惧其无以继也若去不字则下文皆衍文耳按士宁万荣尊命窃据故惧士卒之图已而复加厚焉寻上下文未见其惜费而薄之之意也况以下文乂加厚每加厚推之不字之衍甚明方说误矣】及韩张乱又加厚以怀之至于惟恭每加厚焉故士卒骄不能御则置腹心之士幕于公庭庑下挟弓执劒以须日出而入前者去日入而出后者至寒暑时至则加劳赐酒肉【故士下或有宁字非是】公至之明日皆罢之贞元十二年七月也【明日二字方作时非是】八月上命汝州刺史陆长源为御史大夫行军司马杨凝自左司郎中为检校吏部郎中观察判官杜伦自前殿中侍御史为检校工部员外郎节度判官孟叔度自殿中侍御史为检校金部员外郎支度营田判官职事修人俗化嘉禾生白鹊集苍乌来巢嘉同蔕联实【事下或有既字俗或作民苍乌方云旧本多作苍鸟家语苍鸟雁也瑞应图有苍乌】四方至者归以告其帅小大感怀有所疑辄使来问有交恶者公与平之累请朝不许及有疾又请之且曰人心易动军旅多虞及臣之生计不先定至于他日事或难期犹不许十五年二月三日薨于位上三日罢朝赠太傅使吏部员外郎杨于陵来祭吊其子赠布帛米有加公之将薨也命其子三日敛既敛而行于行之四日汴州乱故君子以公为知人【或无既敛二字知或作智】公之薨也汴州人歌之曰浊流洋洋有辟其郛阗道讙呼公来之初今公之归公在防车又歌曰公既来止东人以完今公殁矣人谁与安【人谁或作其谁○今按外集作其非是】始公为华州亦有惠爱人思之公居处恭无妾媵不饮酒不謟笑好恶无所偏与人交泊如也未尝言兵有问者曰吾志于教化享年七十六阶累升为金紫光禄大夫勲累升为上柱国爵累升为陇西郡开国公娶南阳张氏夫人后娶京兆韦氏夫人皆先公终四子全道溪全素澥全道全素皆上所赐名全道为秘书省著作郎溪为秘书省秘书郎全素为大理评事澥为太常寺太祝皆善士有学行【诸本溪作全溪澥作全澥方云考世系表董溪志溪澥皆无全字盖全道全素出于赐名也或无为大理评事五字】谨具歴官行事状伏请牒考功并牒太常议所諡牒史馆请垂编録【或无伏字】谨状【或作状上】
　　段太尉逸事状
　　太尉始为泾州刺史时汾阳王以副元帅居蒲王子晞为尚书领行营节度使寓军邠州纵士卒无頼邠人偷嗜暴恶者率以货窜名军伍中则肆志吏不得问日羣行丐取于市不嗛辄奋击折人手足推釜鬲瓮盎盈道上把臂徐去至撞杀孕妇人邠宁节度使白孝德以王故戚不敢言太尉自州以状白府愿计事至则曰天子以生人分公理公见人被暴害因恬然且大乱若何孝德曰愿奉教太尉曰某为泾州甚适少事今不忍人无防暴死以乱天子邉事公诚以都虞候命某者能为公已乱使公之人不得害孝德曰幸甚如太尉请既署一月晞军士十七人入市取酒又以刃刺酒翁坏酿器酒流沟中太尉列卒取十七人皆断头注槊上植市门外晞一营大噪尽甲孝德震恐召太尉曰将奈何太尉曰无伤也请辞于军孝德使数十人从太尉太尉尽辞去解佩刀选老躄者一人持马至晞门下甲者出太尉笑且入曰杀一老卒何甲也吾戴吾头来矣甲者愕因谕曰尚书固负若属耶副元帅固负若属耶奈何欲以乱败郭氏为白尚书出听我言晞出见太尉太尉曰副元帅勲塞天地当务始终今尚书恣卒为暴暴且乱乱天子邉欲谁归罪罪且及副元帅今邠人恶子弟以货窜名军籍中杀害人如是不止防日不大乱大乱由尚书出人皆曰尚书倚副元帅不戢士然则郭氏功名其与存者防何言未毕晞再拜曰公幸教晞以道恩甚大愿奉军以从顾叱左右曰皆解甲散还大伍中敢哗者死太尉曰吾未晡食请假设草具既食曰吾疾作愿留宿门下命持马者去旦日来遂卧军中晞不解衣戒候卒击柝卫太尉旦俱至孝德所谢不能请改过邠州由是无祸先是太尉在泾州为营田官泾大将焦令谌取人田自占数十顷给与农曰且熟归我半是嵗大旱野无草农以告谌谌曰我知入数而已不知旱也督责益急且饥死无以偿即告太尉太尉判状辞甚巽使人来谕谌谌盛怒召农曰我畏段某耶何敢言我取判铺背上以大杖击二十垂死舆来庭中太尉大泣曰乃我困汝即自取水洗去血裂裳衣疮手注善药旦夕自哺农者然后食取骑马卖市谷代偿使勿知淮西寓军帅尹少荣刚直士也入见谌大骂曰汝诚人耶泾州野如赭人且饥死而必得谷又用大杖击无罪者段公仁信大人也而汝不知敬今段公唯一马贱卖市谷入汝汝又取不耻凡为人傲天灾犯大人击无罪者又取仁者谷使主人出无马汝将何以视天地尚不愧奴耶谌虽暴抗然闻言则大愧流汗不能食曰吾终不可以见段公一夕自恨死及太尉自泾州以司农征戒其族过岐朱泚幸致货币慎勿纳及过泚固致大绫三百疋太尉壻韦晤坚拒不得命至都太尉怒曰果不用吾言晤谢曰处贱无以拒也太尉曰然终不以在吾第以如司农治事堂栖之梁木上泚反太尉终吏以告泚泚取视其故封识具存
　　太尉逸事如右
　　元和九年月日永州司马员外置同正员栁宗元谨上史馆今之称太尉大节者出入以为武人一时奋不虑死以取名天下不知太尉之所立如是宗元尝出入岐周邠斄间过真定北上马岭歴亭鄣堡戍窃好问老校退卒能言其事太尉为人姁姁常仾首拱手行步言气卑弱未尝以色待物人视之儒者也遇不可必达其志决非偶然者防州刺史崔公来言信行直备得太尉遗事覆校无疑或恐尚逸坠未集太史氏敢以状私于执事谨状【又与史官韩愈致段秀实太尉逸事书退之馆下前者书进退之力史事奉答诚中吾病若疑不得实未即籍者诸皆是也退之平生不以不信见遇窃自冠好游邉上问故老卒吏得段太尉事最详今所趋走州刺史崔公赐言事又具得太尉实迹参校备具太尉大节古固无有然人以为偶一奋遂名无穷今大不然太尉自有难在军中其处心未尝亏仄其莅事无一不可纪防在下名未达以故不闻非直以一时取笏为谅也史迁死退之复以史道在职宜不苟过日时昔与退之期为史志甚壮今孤囚废锢连遭瘴疠羸朝夕就死无能为也第不能竟其业若太尉者宜使勿坠太史迁言荆轲征夏无且言大将军征苏建言留侯征画容貌今孤囚贱辱虽不及无且建等然比画工传容貌尚差胜春秋传所谓传信传着虽孔子亦犹是也切自以为信且着其逸事有状】
　　汴州东西水门记
　　贞元十四年正月戊子陇西公命作东西水门【或无陇西二字非是方云董晋本仲舒之裔自广川徙陇西故云】越三月辛已朔水门成三日癸未大合乐设水嬉防监军军司马賔佐僚属将校熊罴之士肃四方之賔客以落之士女龢防阗郭溢郛既卒事其从事昌黎韩愈请纪成绩其词曰维汴州河水自中注厥初距河为城其不合者诞寘联锁于河宵浮昼湛舟不潜通【距或作拒不合或作弗合湛或作沈舟不方作舟用方并从石本○今按上下文意盖言置锁虽足以禁舟之潜通然未免亏疏宣泄之患故须作水门耳诸本作舟不潜通者是也今上文既言置锁而下文乃云舟用潜通则是锁为虚设而其下句亦不应着然字矣若以为误则石本乃当时所刻不应有误然亦安知非其书者之误刻者之误况或非所亲见则又安知非传者之误耶其説之未尽着又见于溪堂盘谷等篇览者详之】然其襟抱亏疏风气宣泄邑居弗宁讹言屡腾歴载已来孰究孰思皇帝御天下十有八载此邦之人遭逢疾威嚚童噭嘑刼众阻兵懔懔栗栗若坠若覆时维陇西公受命作藩爰自洛京单车来临遂拯其危遂去其疵【拯或作特】弗肃弗厉薰为太和神应祥福五谷穰熟既庶而丰人力有余监军是咨司马是谋【诸本及石本皆有此二句方从阁本删去云阁本盖公晚日所定当从之○今详此二语疑后人恶监军二字而删之耳方氏直谓阁本为公晚年所定不知何所据而云然以今观之其舛误为最多疑为初出木校之本前已辨之详矣大抵馆阁藏书不过取之民间而诸儒畧以官课校之耳岂能一一精善过于私本世俗但见其为官本便尊信之而不复问其文理之如何已为可笑今此乃复造为改定之説以钳众口则又可笑之甚也】乃作水门为邦之郛以固风气以闬寇偷【闬或作扞】黄流浑浑飞阁渠渠因而饰之匪为观游天子之武维陇西公是布天子之文维陇西公是宣【文方从石阁蜀本从醇今按此记方氏多从石本石本固当据信但上条用字大误而此醇字亦未安耳】河之沄沄源于昆仑天子万祀公多受祉乃伐山石刻之日月尚俾来者知作之所始
　　燕喜亭记
　　大原王宏中在连州与学佛人景常元慧游【佛下或有之字慧下或有者字】异日从二人者行于其居之后邱荒之间上高而望得异处焉斩茅而嘉树列发石而清泉激辇粪壤燔椔翳【燔或作焚】却立而视之出者突然成邱防者呀然成谷洼者为池而缺者为洞若有鬼神异物隂来相之自是宏中与二人者晨徃而夕归焉乃立屋以避风雨寒暑【避或作御寒上或有御字或作立屋以游风雨既除寒暑既去或作以御风雨以除寒暑方从石本云左传吾侪小人皆有阖庐以避燥湿寒暑】既成愈请名之其邱曰竢德之邱蔽于古而显于今有竢之道也【其邱上或有名字有竢下或有德字】其石谷曰谦受之谷瀑曰振鹭之瀑谷言德瀑言容也其土谷曰黄金之谷瀑曰秩秩之瀑谷言容瀑言德也洞曰寒居之洞志其入时也池曰君子之池虚以钟其美盈以出其恶也泉之源曰天泽之泉出高而施下也合而名之以屋曰燕喜之亭取诗所谓鲁侯燕喜者颂也【名或作言者颂方从石阁杭蜀本如此或作颂者○今按颂字疑衍文】于是州民之老闻而相与观焉【方从石阁杭本如此或无老字而或作者州民之老或作州之老民非是】曰吾州之山水名天下然而无与燕喜者比经营于其侧者相接也而莫直其地凡天作而地藏之以遗其人乎【名下或有于字其侧方从石本无其字直或作多或作宜皆非是方云直音値当也史记樗里子墓正直其北匈奴传诸将居东方直上谷或读如字地藏方从石本无地字其人方从石本无其字】宏中自吏部郎贬秩而来【部下或有侍字或无郎字皆非是】次其道途所经自蓝田入商洛【田下或有山字】涉淅湍【方云今邓州有淅江县以淅水得名○今按淅音钖其县本楚之析邑汉书所谓析郦者也湍亦水名在邓州穰县】临汉水升岘首以望方城出荆门下岷江过洞庭上湘水行衡山之下繇郴逾岭蝯所家鱼龙所宫极幽遐瑰诡之观宜其于山水饫闻而厌见也【蝯或作猿瑰或作坏也或作之方从石本无也字】今其意乃若不足传曰智者乐水仁者乐山宏中之德与其所好可谓协矣智以谋之仁以居之吾知其去是而羽仪于天朝也不逺矣遂刻石以记【方从石本无而字】
　　画记
　　杂古今人物小画共一巻骑而立者五人骑而被甲载兵立者十人【兵下或无立字】一人骑执大旗前立【骑下或有而字】骑而被甲载兵行且下牵者十人骑且负者二人骑执器者二人骑拥田犬者一人骑而牵者二人骑而驱者三人执羁靮立者二人骑而下倚马臂隼而立者一人骑而驱涉者二人徒而驱牧者二人【徒下方无而字驱牧方作骑牧○今按徒则非骑矣方误】坐而指使者一人甲胃手弓矢鈇钺植者七人甲胄执帜植者十人负者七人偃寝休者二人甲胄坐睡者一人方涉者一人【方无方字】坐而脱足者一人【方本坐上有方涉二字】寒附火者一人杂执器物役者八人奉壷矢者一人舎而具食者十有一人【具或作且十上或有二字】挹且注者四人牛牵者二人【二或作三】驴骑者四人一人杖而负者【负下方无者字○今按一人字疑在负者之下】妇人以孺子载而可见者六人【妇人方作妇女而无以字】载而上下者三人孺子戱者九人凡人之主事三十有二为人大小百二十有三而莫有同者焉【事下或有王字为或作焉属上句非是】马大者九匹于马之中又有上者下者【又有上者下者方从杭本作亦有马之下者焉蜀本同但又作亦阁本作亦有马焉○今按此句三本皆无理唯别本作又有上者下者而无焉字乃与上下文意相属今从之】行者牵者【牵方作奔或并无四字○今按牵谓牵而行也后有走者则奔者为重复当存牵而去奔】涉者陆者【或无陆者二字○今按此承涉者则陆为方出水也不当无】翘者顾者鸣者寝者讹者立者人立者【或无人立者三字非是】龁者饮者溲者陟者降者痒磨树者嘘者嗅者喜相戱者怒相踶齧者【喜下或有而字】秣者骑者骤者走者载服物者载狐兎者凡马之事二十有七为马大小八十有三而莫有同者焉【为或作焉属上句非是】牛大小十一头【十下或有有字】橐驼三头【橐或作骆下同方云汉书子虚赋注槖驼者言其可负槖而驼物故以名】驴如槖驼之数而加其一焉隼一犬羊狐兎麋鹿共三十防车三两杂兵器弓矢旌旗刀剑矛楯弓服矢房甲胄之属缾盂簦笠筐筥锜釡饮食服用之器壷矢愽奕之具二百五十有一皆曲极其妙【方从阁杭本用下有投壶二字而无器字非是】贞元甲戍年余在京师甚无事同居有独孤生申叔者【或无有字】始得此画而与余弹棊余幸胜而获焉意甚惜之以为非一工人之所能运思盖藂集众工人之所长耳虽百金不愿易也【上下或皆无人字藂或作丛】明年出京师至河阳与二三客论画品格因出而观之座有赵侍御者君子人也见之戚然若有感然【感上或有所字或无若有感然四字】少而进曰噫余之手摸也【摸上或有所字或作手之所摹也】亡之且二十年矣余少时常有志乎兹事得国本絶人事而摸得之游闽中而防焉居闲处独时徃来余怀也以其始为之劳而夙好之笃也【来上或有日字为上方无始字今以下文夙好之语推之当有】今虽遇之力不能为已且命工人存其大都焉余既甚爱之又感赵君之事因以赠之而记其人物之形状与数而时观之以自释焉
　　蓝田县丞防壁记
　　丞之职所以贰令于一邑无所不当问其下主簿尉主簿尉乃有分职丞位高而偪例以嫌不可否事文书行吏抱成案诣丞巻其前钳以左手右手摘纸尾雁鹜行以进平立睨丞曰当署【雁或作鳬曰下或有丞字】丞涉笔占位署惟谨【涉或作濡】目吏问可不可吏曰得则退不敢畧省漫不知何事官虽尊力势反出主簿尉下谚数慢必曰丞至以相訾謷丞之设岂端使然哉【谚或作劾或作该方从文苑云谓谚语之所举讣者以丞为慢之最且至以相訾謷也数所矩切】愽陵崔斯立种学绩文以蓄其有涵演迤日大以肆【涵或作澄大以或作以大】贞元初挟其能战艺于京师再进再屈于人【杭本无再进二字文苑无下再字而屈下一字皆作千字方云斯立贞元四年进士六年中博学宏词再进而屈千人也○今按杭苑皆脱字方从苑为误但唐人试宏词者甚少如贞元九年仅三十二人而已作千人恐非是或疑千当作其如云屈其坐人也然无所据姑放穆天子传阙其处以俟知者】元和初以前大理评事言得失黜官再转而为丞兹邑始至喟曰官无卑顾材不足塞职既噤不得施用又喟曰丞哉丞哉余不负丞而丞负余则尽拚去牙角一蹑故迹破崖岸而为之【喟下或皆有然字负余上方有喜字云喜音许史切黄霸传少学律令喜为吏岸下方无而字为之方作为文而读连下句曰为文丞言犹文具也○今按文丞不成文理方说之僻类如此】丞防故有记坏漏汚不可读【按丞字或疑为衍文】斯立易桷与瓦墁治壁悉书前任人名氏庭有老槐四行南墙钜竹千梃俨立若相持【梃方云从木説文梃木枝也】水防防循除鸣斯立痛扫溉对树二松日哦其间【日下或有吟字】有问者辄对曰余方有公事子姑去考功郎中知制诰韩愈记
　　桂州訾家洲亭记
　　大凡以观游名于代者不过视于一方其或傍达左右则以为特异至若不骛逺不陵危环山洄江四出如一夸奇竞秀咸不相让徧行天下者唯是得之桂州多灵山发地峭竪林立四野署之左曰漓水水之中曰訾氏之洲凡峤南之山川达于海上于是毕出而古今莫能知元和十二年御史中丞裴公来莅兹邦都督二十七州诸军州事盗遁奸革德惠敷施朞年政成而当天子平淮夷定河朔告于诸侯公既施庆于下乃合僚吏登兹以嬉观望攸长悼前之遗于是厚货居甿移于间壌伐恶木刜奥草前指后画心舒目行忽焉若飘浮上腾以临云气万山面内重江束隘联岚含辉旋视具宜常所未覩倐然互见以为飞舞奔走与游者偕来乃经工庀材考极相方南为燕亭延宇垂阿步檐更衣周若一舎北有崇轩以临千里左浮飞阁右列闲馆比舟为梁与波升降苞漓山含龙宫昔之所大蓄在亭内日出扶桑云飞苍梧海霞岛雾来助游物其隙则抗月槛于回谿出风榭于篁中昼极其美又益以夜列星下布颢气廻合邃然万变若与安期羡门接于物外则凡名观游于天下者有不屈伏退让以推高是亭者乎既成以燕欢极而贺咸曰昔之遗胜防者必于深山穷谷人罕能至而好事者后得以为已功未有直治城挟阛阓车舆步骑朝过夕视讫千百年莫或异顾一旦得之遂出于他邦虽博物辩口莫能举其上者然则人之心目其果有辽絶特殊而不可至者耶盖非桂山之灵不足以环观非是洲之旷不足以极视非公之鉴不能以独得噫造物者之设是乆矣而尽之于今余其可以无借乎
　　永州新堂记
　　将为穹谷嵁岩渊池于郊邑之中则必辇山石沟涧壑凌絶崄阻疲极人力乃可以有为也然而求天作地生之状咸无得焉逸其人因其地全其天昔之所难今于是乎在永州实惟九疑之麓其始度土者环山为城有石焉翳于奥草有泉焉伏于土涂虵虺之所蟠狸鼠之所游茂树恶木嘉葩毒卉乱杂而争植号为秽墟韦公之来既逾月理甚无事望其地且异之始命芟其芜行其涂积之邱如蠲之浏如既焚既酾奇势迭出清浊辨质美恶异位视其植则青秀敷舒视其蓄则溶漾纡余怪石森然周于四隅或列或跪或立或仆窍穴逶邃堆阜突怒乃作栋宇以为观游凡其物类无不合形辅势效伎于堂庑之下外之连山高原林麓之崖间厠隐显迩延野緑逺混天碧咸防于谯门之内已乃延客入观继以宴娱或赞且贺曰见公之作知公之志公之因土而得胜岂不欲因俗以成化公之释恶而取美岂不欲除残而佑仁公之蠲浊而流清岂不欲废贪而立廉公之居高以望逺岂不欲家抚而户晓夫然则是堂也岂独草木土石水泉之适欤山原林麓之观欤将使继公之理者视其细知其大也宗元请志诸石措诸壁编以为二千石楷法
　　零陵三亭记
　　邑之有观游或者以为非政是大不然夫气烦则虑乱视壅则志滞君子必有游息之物高明之具使之清宁平夷恒若有余然后理达而事成零陵县东有山麓泉出石中沮洳汚涂羣畜食焉墙藩以蔽之为县者积数十人莫知发视河东薛存义以吏能闻荆楚间潭部举之假湘源令防零陵政厖赋扰民讼于牧推能济弊来莅兹邑遁逃复还愁痛笑歌逋租匿役朞月辨理宿蠧蔵奸披露首服民既卒税相与欢归道涂迎贺里闾门不施胥吏之席耳不闻鼛鼓之召鸡豚糗醑得及宗族州牧尚焉旁邑仿焉然而未甞以剧自挠山水鸟鱼之乐澹然自若也乃发墙藩驱羣畜决疏沮洳搜剔山麓万石如林积坳为池爰有嘉木美卉垂水藂峯珑萧条清风自生翠烟自留不植而遂鱼乐广闲鸟慕静深别孕巢穴沈浮啸萃不蓄而富伐木坠江流于邑门陶土以埴亦在署侧人无劳力工得以利乃作三亭陟降晦明高者冠山颠下者俯清池更衣膳饔列置备具賔以燕好旅以馆舍高明游息之道具于是邑由薛为首在昔禆谌谋野而获宓子弹琴而理乱虑滞志无所容入则夫观游者果为政之具欤薛之志其果出于是欤及其弊也则以玩替政以荒去理使继是者咸有薛之志则邑民之福其可既乎余爱其始而欲久其道乃撰其事以书于石薛拜手曰吾志也遂刻之
　　零陵郡复乳穴记
　　石钟乳饵之最良者也楚越之山多产焉于连于韶者独名于世连之人告尽焉者五载矣以贡则买诸他部今刺史崔公至逾月穴人来以乳复告邦人恱是祥也杂然谣曰甿之熈熈崔公之来公化所彻土石防烈以为不信起视乳穴穴人笑之曰是恶知所谓祥耶向吾以刺史之贪戾嗜利徒吾役而不吾货也吾是以病而绐焉今吾刺史令明而志洁先赖而后力欺诬屏息信顺休洽吾以是诚告焉且夫乳穴必在深山穷林氷雪之所储豺虎之所庐由而入者触昬雾扞龙蛇束火以知其物縻绳以志其返其勤若是出又不得吾直吾用是安得不以尽告今而乃诚吾告故也何祥之为士闻之曰謡者之祥也乃其所谓怪者也笑者之非祥也乃其所谓真祥者也君子之祥也以政不以怪诚乎物而信乎道人乐用命熈熈然以效其有斯其为政也而独非祥也欤
　　道州毁鼻亭神记【一本毁作斥字】
　　鼻亭神象祠也不知何自始立因而勿除完而恒新相传且千嵗元和九年河东薛公由刑部郎中刺道州除秽革邪敷和于下州之罢人去乱即治变呻为谣若痿而起若蒙而了腾踊相视讙爱克顺既底于理公乃考民风披地图得是祠骇曰象之道以为子则傲以为弟则贼君有鼻而天子之吏实理以恶德而专世祀殆非化吾人之意哉命亟去之于是撤其屋墟其地沈其主于江公又惧楚俗之尚鬼而难谕也乃徧告于人曰吾闻鬼神不歆非类又曰滛祀无福凡天子命刺史于下非以专土疆督货贿而已也盖将教孝悌去奇邪俾斯人敦忠睦友祗肃信让以顺于道吾之斥是祠也以明教也苟离于正虽千载之违吾得而更之况今兹乎苟有不善虽异代之鬼吾得而攘之况斯人乎州民既谕相与歌曰我有耉老公燠其肌我有病癃公起其羸髫童之嚚公实智之鳏孤孔艰公实遂之孰尊恶德逺矣自古孰羡滛昏俾我斯瞽千嵗之防公辟其户我子洎孙延世有慕宗元时谪永州迩公之邦闻其歌诗以为古道罕用赖公而存斥一祠而二教兴焉明罚行于鬼神恺悌达于蛮夷不惟禁滛祀黜非类而已愿为记以刻山石俾知教之首






　　文章正宗巻二十一上
　　钦定四库全书
　　文章正宗巻二十一下　　宋　真徳秀　编叙事
　　永州龙兴寺东邱记
　　游之适大率有二旷如也奥如也如斯而已其地之凌阻峭出幽郁寥廓悠长则于旷宜抵邱垤伏灌莽迫遽回合则于奥宜因其旷虽増以崇台延阁回环日星临瞰风雨不可病其敞也因其奥虽増以茂树藂石穹若洞谷蓊若林麓不可病其邃也今所谓东邱者奥之宜者也其始龛之外弃地余得而合焉以属于堂之北垂凡坳洼坻岸之状无废其故屏以宻竹聨以曲梁桂桧松杉楩柟之植几三百本嘉卉美石又经纬之俛入绿缛幽防荟蔚歩武错迕不知所出温风不烁清气自至水亭陿室曲有奥趣然而至焉者徃徃以邃为病噫龙兴永之佳寺也登髙殿可以望南极辟大门可以瞰湘流若是其旷也而于是小邱又将披而攘之则吾所谓游有二者无乃阙焉而丧其地之宜乎邱之幽幽可以处休邱之窅窅可以观妙溽暑遁去兹邱之下大和不迁兹邱之巅奥乎兹邱孰从我游余无召公之徳惧翦伐之及也故书以祈后君子
　　游黄溪记
　　北之晋西适豳东极吴南至楚越之交其间名山水而州者以百数永最善环永之治百里北至于浯溪西至于湘之源南至于泷泉东至于黄溪东屯其间名山水而村者以百数黄溪最善黄溪距州治七十里由东屯东行六百步至黄神祠祠之上两山墙立如丹碧之华叶骈植与山升降其缺者为崖峭岩窟水之中皆小石平布黄神之上掲水八十步至初潭最竒丽殆不可状其畧若剖大瓮侧立千尺溪水即焉黛蓄膏渟来若白虹沈沈无声有鱼数百尾方来会石下【楚越之人数鱼以尾不以头也】南去又行百步至第二潭石皆巍然临峻流若颏颔龂腭其下大石离列可坐饮食有鸟赤首鸟翼大如鹄方东向立自是又南数里地皆一状树益壮石益瘦水鸣皆锵然又南一里至大防之川山舒水缓有土田始黄神为人时居其地传者曰黄神王姓莽之世也莽既死神更号黄氏逃来择其深峭者潜焉始莽尝曰余黄虞之后也故号其女曰黄皇室主黄与王声相迩而又有本其所以传言者益验神既居是民咸安焉以为有道死乃爼豆之为立祠后稍徙近乎民今祠在山隂溪水上元和八年五月十六日既归为记以启后之好游者
　　始得西山宴逰记
　　自余为僇人居是州恒惴栗其隟也则施施而行漫漫而游日与其徒上髙山入深林穷回谿幽泉怪石无逺不到到则披草而坐倾壶而醉醉则更相枕以卧意有所极梦亦同趣觉而起起而归以为凡是州之山有异态者皆我有也而未始知西山之怪特今年九月二十八日因坐法华西亭望西山始指异之遂命仆过湘江縁染溪斫榛莽焚茅茷穷山之髙而止攀援而登箕踞而遨则凡数州之土壤皆在衽席之下其髙下之势岈然洼然若垤若穴尺寸千里攅蹙累积莫得遯隠萦青缭白外与天际四望如一然后知是山之特出不与培塿为类悠悠乎与灏气俱而莫得其涯洋洋乎与造物者防而不知其所穷引觞满酌頽然就醉不知日之入苍然暮色自逺而至至无所见而犹不欲归心凝形释与万化防合然后知吾向之未始防游于是乎始故为之文以志是嵗元和四年也
　　钴鉧潭记
　　钴鉧潭在西山西其始盖冉水自南奔注抵山石屈折东流其颠委势峻荡击益暴齧其涯故旁广而中深毕至石乃止流沫成轮然后徐行其清而平者且十畆有树环焉有泉悬焉其上有居者以予之亟游也一旦欵门来告曰不胜官租私券之委积既芟山而更居愿以潭上田货财以缓祸予乐而如其言则崇其台延其槛行其泉于髙者坠之潭有声潨然尤与中秋观月为宜于以见天之高气之逈孰使予乐居夷而忘故土者非兹潭也欤
　　钴鉧潭西小邱记
　　得西山后八日寻山口西北道二百步又得钴鉧潭西二十五步当湍而浚者为鱼梁梁之上有邱焉生竹树其石之突怒偃蹇负土而出争为竒壮者殆不可数其嵚然相累而下者若牛马之饮于溪其冲然角列而上者若熊罴之登于山邱之小不能一畆可以笼而有之问其主曰唐氏之弃地货而不售问其价曰止四百余怜而售之李深源元克己时同逰皆大喜出自意外即更取器用铲刈秽草伐去恶木烈火而焚之嘉木立美竹露竒石显由其中以望则山之髙云之浮溪之流鸟兽鱼之遨逰举熈熈然回巧献技以効兹邱之下枕席而卧则清冷之状与目谋瀯瀯之声与耳谋幽然而虚者与神谋渊然而静者与心谋不匝旬而得异地者二虽古好事之士或未能至焉噫以兹邱之胜致之沣镐鄠杜则贵游之士争买者日増千金而愈不可得今弃是州也农夫渔父过而陋之贾四百连嵗不能售而我与深源克己独喜得之是其果有遭乎书于石所以贺兹邱之遭也
　　至小邱西小石潭记
　　从小邱西行百二十步隔篁竹闻水声如鸣佩环心乐之伐竹取道下见小潭水尤清冽全石以为底近岸巻石底以出为坻为屿为嵁为岩青树翠蔓防络揺缀参差披拂潭中鱼可百许头皆若空逰无所依日光下澈影布石上怡然不动俶尔逺逝徃来翕忽似与逰者相乐潭西南而望斗折虵行明灭可见其岸势犬牙差互不可知其源坐潭上四面竹树环合寂寥无人凄神寒骨悄怆幽邃以其境过清不可久居乃记之而去同逰者吴武陵龚古余弟宗元而从者崔氏二小生曰恕己曰奉壹
　　家渇记
　　由冉溪西南水行十里山水之可取者五莫若钴鉧潭由溪口而西陆行可取者八九莫若西山由朝阳岩东南水行至芜江可取者三莫若袁家渇皆永中幽丽竒处也楚越之间方言渭水之反流者为渇音若衣褐之褐渇上与南舘髙嶂合下与百家濑合其中重洲小溪澄潭浅渚间厠曲折平者深黒峻者沸白舟行若穷忽又无际有小山出水中山皆美石石上生青丛冬夏常蔚然其旁多岩洞其下多白砾其树多枫柟石楠楩槠樟柚草则兰芷又有异卉类合欢而蔓生轇轕水石毎风自四山而下振动大木掩苒众草纷红骇緑蓊葧香气冲涛旅濑退贮谿谷摇飏葳蕤与时推移其大都如此余无以穷其状永之人未甞逰焉余得之不敢専也出而传于世其地世主袁氏故以名焉
　　石渠记
　　自渇西南行不能百步得石渠民桥其上有泉幽幽然其鸣乍大乍细渠之广或咫尺或倍尺其长可十许步其流抵大石伏出其下逾石而徃有石菖蒲被之青鲜环周又折西行旁陷岩石下北堕小潭潭幅员减百尺清深多儵鱼又北曲行纡余睨若无穷然卒入于渇其侧皆诡石怪木竒卉美箭可列坐而庥焉风摇其颠韵动崖谷视之既静其听始逺予从州牧得之揽去翳朽决疏土石既崇而焚既酾而盈惜其未始有傅焉者故累记其所属遗之其人书之其阳俾后好事者求之得以易元和七年正月八日蠲渠至大石十月十九日逾石得小潭渠之美于是始穷也
　　石涧记
　　石渠之事既穷上由桥西北下土山之隂民又桥焉其水之大倍石渠三之亘石为底达于两涯若床若堂若陈筵席若限阃奥水平布其上流若织文响若操琴掲跣而徃折竹扫陈叶排腐木可罗胡床十八九居之交络之流触激之音皆在床下翠羽之木龙鳞之石均防其上古之人其有乐乎此耶后之来者有能追余之践履耶得意之日与石渠同由渇而来者先石渠后石涧由百家濑上而来者先石涧后石渠涧之可穷者皆出石城村东南其间可乐者数焉其上深山幽林逾峭险道狭不可穷也
　　小石城山记
　　自西山道口径北逾黄茅岭而下有二道其一西出寻之无所得其一少北而东不过四十丈土断而川分有积石横当其垠其上为睥睨梁欐之形其旁出堡坞有若门焉窥之正黒投以小石洞然有水声其响之激越良久乃已环之可上望甚逺无土壤而生嘉树美箭益竒而坚其疏数偃仰类智者所施设也噫吾疑造物者之有无久矣及是愈以为诚有又怪其不为之于中州而列是夷狄更千百年不得一售其伎是固劳而无用神者傥不宜如是则其果无乎或曰以慰夫贤而辱于此者或曰其气之灵不为伟人而独为是物故楚之南少人而多石是二者余未信之
　　栁州东亭记
　　出州南谯门左行二十六步有弃地在道南南值江西际垂杨传置东曰东馆其内草木猥奥有崖谷倾亚缺圮豕得以为囿虵得以为薮人莫能居至是始命披刜蠲疏树以竹箭松柽桂桧柏杉易为堂亭峭为杠梁下上徊翔前出两翼冯空拒江江化为湖众山横环嶛濶瀴湾当邑居之剧而忘乎人间斯亦竒矣乃取舘之北宇右辟之以为夕室取传置之东宇左辟之以为朝室又北辟之以为隂室作屋于北牖下以为阳室作斯亭于中以为中室朝室以夕居之夕室以朝居之中室日中而居之隂室以违温风焉阳室以违凄风焉若无寒暑也则朝夕复其号既成作石于中室书以告后之人庶勿壊元和十二年九月某日栁宗元记
　　栁州山水近治可游者记
　　古之州治在浔水南山石间今徙在水北直平四十里南北东西皆水汇北有双山夹道崭然曰背石山有支川东流入于浔水浔水因是北而东尽大壁下其壁曰龙壁其下多秀石可砚南絶水有山无麓广百寻髙五丈下上若一曰甑山山之南皆大山多竒又南且西曰驾鹤山壮耸环立古州治负焉有泉在坎下恒盈而不流南有山正方而崇类屏者曰屏山其西曰四姥山皆独立不倚北流浔水濑下又西曰仙弈之山山之西可上其上有穴穴有屏有室有宇其宇下有流石成形如肺肝如茄房或积于下如人如禽如器物甚众东西九十尺南北少半东登入小穴常有四尺则廓然甚大无窍正黒烛之髙仅见其宇皆流石怪状由屏南室中入小穴倍常而上始黒已而大明为上室由上室而上有穴北出出之乃临大野飞鸟皆视其背其始登者得石枰于上黒肌而赤脉十有八道可弈故以云其山多柽多槠多筼当之竹多橐吾其鸟多秭归石鱼之山全石无大草木山小而髙其形如立鱼在多秭归西有穴类仙弈入其穴东出其西北灵泉在东趾下有麓环之泉大类毂雷鸣西奔二十尺有洄在石涧因伏无所见多緑青之鱼及石鲫多儵雷山两崖皆东西雷水出焉蓄崖中曰雷塘能出云气作雷雨变见有光祷用爼鱼豆彘脩形糈稌隂酒防则应在立鱼南其间多美山无名而深峨山在野中无麓峨水出焉东流入于浔水
　　张中丞传后序
　　元和二年四月十三日夜愈与吴郡张籍阅家中旧书得李翰所为张廵传【巡上方无张字】翰以文章自名为此传颇详宻然尚恨有阙者不为许逺立传又不载雷万春事首尾逺虽材若不及巡者开门纳巡位本在巡上授之柄而处其下无所疑忌竟与巡俱守死成功名城陷而虏与巡死先后异耳【开上或疑当有然字】两家子弟材智下不能通知二父志以为巡死而逺就虏疑畏死而辞服于贼逺诚畏死何苦守尺寸之地食其所爱之肉以与贼抗而不降乎当其围守时外无蚍蜉蚁子之援所欲忠者国与主耳而贼语以国亡主灭【语方校作悟灭下或有悟之字○今按悟字无理且从诸本作语若果合有悟字即是误字之讹但以字上若有语字或误字或语之字或误之字即灭字下皆不当复有误之字若以字上无此四种字而灭字下皆当有误之字】逺见救援不至而贼来益众必以其言为信外无待而犹死守人相食且尽虽愚人亦能数日而知死处矣逺之不畏死亦明矣乌有城壊其徒俱死独防愧耻求活虽至愚者不忍为呜呼而谓逺之贤而为之邪【其徒上方有而字或又疑而字当在死字之下邪上方无之字】说者又谓逺与巡分城而守城之陷自逺所分始以此诟逺此又与儿童之见无异【诟或作语非是】人之将死其脏腑必有先受其病者引绳而絶之其絶必有处观者见其然从而尤之其亦不达于理矣小人之好议论不乐成人之美如是哉如巡逺之所成就如此卓卓犹不得免其他则又何说当二公之初守也宁能知人之卒不救弃城而逆遁苟此不能守虽避之他处何益【之卒或无之字】及其无救而且穷也将其创残饿羸之余虽欲去必不达二公之贤其讲之精矣守一城捍天下以千百就尽之卒战百万日滋之师蔽遮江淮沮遏其势天下之不亡其谁之功也【之不或无之字非是】当是时弃城而图存者不可一二数擅彊兵坐而观者相环也不追议此而责二公以死守亦见其自比于逆乱设滛辞而助之攻也【攻或作功非是】愈甞从事于汴徐二府屡道于两府间【府或作州】亲祭于其所谓双庙者其老人徃徃说巡逺时事云南霁云之乞救于贺兰也【方无之字】贺兰嫉巡逺之声威功绩出已上不肯出师救爱霁云之勇且壮不听其语彊留之具食与乐延霁云坐霁云慷慨语曰云来时雎阳之人不食月余日矣云虽欲独食义不忍虽食且不下咽【慷上或无霁云字非是】因拔所佩刀断一指血淋漓以示贺兰一座大惊皆感激为云泣下云知贺兰终无为云出师意即驰去将出城抽矢射佛寺浮图矢着其上甎半箭曰吾归破贼必灭贺兰此矢所以志也【箭或作笴归或作师非是】愈贞元中过泗州船上人犹指以相语城陷贼以刃胁降巡巡不屈即牵去将斩之又降霁云云未应【或无霁字】巡呼云曰南八男儿死耳不可为不义屈云笑曰欲将以有为也公有言云敢不死即不屈【欲将或疑衍一字】张籍曰有于嵩者少依于巡及巡起事嵩常在围中【及巡或作及其常方作甞】籍大厯中于和州乌江县见嵩嵩时年六十余矣【或无下嵩字】以巡初甞得临涣县尉好学无所不读【或无甞字】籍时尚小粗问巡逺事不能细也云巡长七尺余须髯若神甞见嵩读汉书谓嵩曰何为久读此【久或作乂】嵩曰未熟也巡曰吾于书读不过三徧终身不忘也因诵嵩所读书尽巻不错一字嵩惊以为巡偶熟此巻因乱抽他帙以试无不尽然嵩又取架上诸书试以问巡巡应口诵无疑嵩从巡久亦不见巡常读书也为文章操纸笔立书未甞起草【起方作有】初守睢阳时士卒仅万人城中居人户亦且数万巡因一见问姓名其后无不识者【或无户字】巡怒须髯辄张及城陷贼缚巡等数十人坐且将戮巡起旋其众见巡起或起或泣【或起或作犹起】巡曰汝勿怖死命也众泣不能仰视巡就戮时顔色不乱阳阳如平常逺寛厚长者貌如其心与巡同年生月日后于巡呼巡为兄死时年四十九【呼巡或作呼之】嵩贞元初死于亳宋间或传嵩有田在亳宋间武人夺而有之嵩将诣州讼理为所杀嵩无子张籍云【嵩将上或有而字为下或有其字皆非是】
　　赠张童子序【子下或有兵曹字】
　　天下之以明二经举于礼部者嵗至三千人始自县考试定其可举者然后升于州若府其不能中科者不与是数焉州若府总其属之所升又考试之如县加察详焉定其可举者然后贡于天子而升之有司其不能中科者不与是数焉谓之乡贡有司者总州府之所升而考试之加察详焉第其可进者以名上于天子而藏之属之吏部嵗不及二百人谓之出身能在是选者厥惟艰哉二经章句仅数十万言其传注在外皆诵之又约知其大说【或无大字】繇是举者或逺至十余年然后与乎三千之数而升于礼部矣又或逺至十余年然后与乎二百之数而进于吏部矣班白之老半焉昏塞不能及者皆不在是限有终身不得与者焉【之老二字或作者】张童子生九年自州县达礼部一举而进立于二百之列【百下或有人字】又二年益通二经有司复上其事繇是拜卫兵曹之命人皆谓童子耳目明达神气以灵余亦伟童子之独出于等夷也童子请于其官之长随父而宁母嵗八月自京师道陜南至虢东及洛师北过大河之阳九月始来及郑【洛师或作洛阳及郑方作反郑云此序疑作于郑序人愈与童子俱陆公之门人是童子以贞元八年升于礼部又二年拜卫兵曹盖十年也公十年曽住河阳省坟墓见祭老成文序当作于此时童子岂或郑人邪　今按反字诸本多作及字盖自洛东出便可至郑今以北过河阳故九月始及郑童子未必为郑人也】自朝之闻人以及五都之伯长羣吏皆厚其饩赂或作謌诗以嘉童子童子亦荣矣【闻或作文方云五都当谓雍陜虢蒲洛羣吏方从阁苑本定蜀本讹作邵吏今本并讹吏为县其失逺矣】虽然愈将进童子于道使人谓童子求益者非欲速成者夫少之与长也异观少之时人惟童子之异及其长也将责成人之礼焉【与或作于礼上方无之字】成人之礼非尽于童子所能而已也然则童子宜暂息乎其已学者而勤乎其未学者可也愈与童子俱陆公之门人也慕回路二子之相请赠与处也故有以赠童子【与处上或有出字非是方云礼子路去鲁谓顔子曰何以赠我顔子请曰何以处我义不当有出字也】
　　愚溪诗序
　　灌水之阳有溪焉东流入于潇水或曰冉氏甞居也故姓是溪曰冉溪或曰可以染也名之以其能故谓之染溪余以愚触罪谪潇水上爱是溪入二三里得其尤絶者家焉古有愚公谷今予家是溪而名莫能定土之居者犹龂龂然不可以不更也故更之为愚溪愚溪之上买小邱为愚邱自愚邱东北行六十步得泉而又买居之为愚泉愚泉凡六穴皆出山下平地盖上出也合流屈曲而南为愚沟遂负土累石塞其隘为愚池愚池之东为愚堂其南为愚亭池之中为愚岛嘉木异石错置皆山水之竒者以余故咸以愚辱焉夫水智者乐也今是溪独见辱于愚何哉盖其流甚下不可以溉灌又峻急多坻石大舟不可入也幽邃浅狭蛟龙不屑不能兴云雨无以利世而适类于余然则虽辱而愚之可也武子邦无道则愚智而为愚者也顔子终日不违如愚睿而为愚者也皆不得为真愚今余遭有道而违于理悖于事故凡为愚者莫我若也夫然则天下莫能争是溪余得传而名焉溪虽莫利于世而善鉴万类清莹秀澈锵鸣金石能使愚者喜笑眷慕乐而不能去也余虽不合于俗亦颇以文墨自慰漱涤万物牢笼百态而无所避之以愚辞歌愚溪则茫然而不违昬然而同归超鸿防混希夷寂寥而莫我知也于是作八愚诗纪于溪石上
　　已上闽本有栁栁州愚溪序韩昌黎送幽州李端公序送尚书郑权序送水陆运使韩侍御重华归所治序送李愿归盘谷序五篇而监本止有愚溪盘谷二篇余在第十五巻中今从监本按二本虽皆胜国旧刋而编缉稍有异同或一文重出各巻或一巻而分上下或篇终竟空数行而复起者不可枚举今悉参订而改正之至于各篇题下或有音释而删去之者因篇中事已显白不必复见故从闽本也余仿此
　　送李愿归盘谷序【方云此序正元十七年作公年才三十四耳】
　　太行之阳有盘谷盘谷之间泉甘而土肥草木藂茂居民鲜少或曰谓其环两山之间故曰盘或曰是谷也宅幽而势阻隠者之所盘旋友人李愿居之【盘下诸本皆有旋字洪氏石本杭本同或作桓方从樊氏石本阁蜀苑删去　今按两石本不同说见下条友人诸本及洪氏石本皆作友方云樊氏石本作有○今按校此书者以印本之不同而取正于石本今石本乃又不同如此则又未知其孰是也然以理推之则作有者为无理故今特详着之以见所谓石本者之不足信也】愿之言曰人之称大丈夫者我知之矣利泽施于人名声昭于时【施于诸本于作于方从石本】坐于庙朝进退百官而佐天子出令其在外则树旗旄罗弓矢武夫前呵从者塞途供给之人各执其物夹道而疾驰喜有赏怒有刑【文苑赏作赐樊氏石本无此六字】才俊满前道古今而誉盛徳入耳而不烦曲眉丰頬清声而便体秀外而惠中飘轻裾翳长袖粉白黛绿者列屋而闲居妬宠而负恃争妍而取怜大丈夫之遇知于天子用力于当世者之所为也【天子诸本作主上方从石本为上诸本有所字方从石本删去下文于时者从所为也同此】吾非恶此而逃之是有命焉不可幸而致也穷居而野处升髙而望逺【诸本如此方从石阁苑作逺】坐茂树以终日濯清泉以自洁采于山美可茹钓于水鲜可食起居无时惟适之安【蜀本及洪氏石本之作所方从苑粹樊氏石本作之○今按此二石本不同又足以见所谓石本者之难信矣然以理推之作之为是诸旧本亦多同者】与其有誉于前孰若无毁于其后与其有乐于身孰若无忧于其心【与其下诸本并有有字方从石本删去】车服不维刀锯不加理乱不知黜陟不闻大丈夫不遇于时者之所为也我则行之伺于公卿之门奔走于形势之途足将进而趑趄口将言而嗫嚅处秽污而不羞触刑辟而诛戮【秽污○从诸本作污秽今用石本改不羞樊本作弗羞辟樊石本作法】徼幸于万一老死而后止者其于为人贤不肖何如也昌黎韩愈闻其言而壮之与之酒而为之歌曰
　　盘之中维子之宫盘之土可以稼【诸本作惟子之稼方从石阁如此】盘之泉可濯可沿【石阁杭本沿作湘方从蜀本云洪氏以为作湘者石本磨灭或以阁本意之也然此文自如徃而复以上皆二语一韵以稼叶土此类固多以容叶深以诗七月易恒卦小象考之亦可古韵独湘不可与泉叶按公论语笔解以浴于沂作沿于沂故与此沿同义今只以沿为正○今按方以古韵为据舎所信之石杭阁本而去湘从浴其说当矣然必以笔解为说又似太拘今世所传笔解盖未必韩公本真也又按洪云石本在济源张端家皆缺裂不全惟可濯可湘一句甚明又与方引洪氏磨灭之说不同不知何故姑记之以俟知者然其大防只为从湘字耳正使实然亦不足取其说详于下条云】盘之阻谁争子所窈而深廓其有容缭而曲如徃而复嗟盘之乐兮乐且无殃【殃方从洪校石本作央又云樊本只作然阁杭蜀本皆作央王逸注离骚云央尽也已也方又云此文如丛作藂俊作畯时作胃皆石本字也○今按作殃于义为得又按此篇诸校本多从石本而樊洪两石已自不同未知孰是其有同者亦或无理未可尽信按欧公集古防尾云盘谷序石本正元中所刻以集本校之或小不同疑刻石误然以其当时之物姑存之以为佳玩其小失不足校也详公此言最为通论近世论者専以石本为正如水门记溪堂诗予已论之南海庙刘统军碑之类亦然其谬可考而知也】虎豹逺迹兮蛟龙遁藏鬼神守护兮呵禁不祥【禁或作御】饮则食兮夀而康无不足兮奚所望膏吾车兮秣吾马从子于盘兮终吾生以徜徉【则或作且】
　　郓州溪堂诗序
　　宪宗之十四年始定东平三分其地以华州刺史礼部尚书兼御史大夫扶风马公为郓曹濮节度观察等使镇其地【公下或有总字】既一年褒其军号曰天平军上即位之二年召公入且将用之以其人之安公也复归之镇【安下或有余字此句或作以彼之人安于公也】上之三年公为政于郓曹濮也适四年矣治成制定众志大固恶絶于心仁形于色竱心一力以供国家之职【竱心一力或作竭心力竱或作竭一或作戮方云竱防兖切専也国语竱本肇未】于时沂宻始分而残其帅【方云沂帅王遂也】其后幽镇魏不恱于政相扇继变复归于旧【于政或作于政方云谓张宏靖被囚田宏正史宪诚皆为下所杀】徐亦乘势逐帅自置同于三方【置或作署或置上有署字方云此谓崔羣为王智兴所逐也】惟郓也截然中居四邻望之若防之制水恃以无恐【阁杭蜀及诸本皆有四邻望之一句方从石本删去○今按文势及当时事实皆当有此句若其无之则下文所谓恃以无恐者为谁恃之耶大凡为人作文而身或在逺无由亲视摹刻既有脱误又以毁之重劳遂不能改若此者盖亲见之亦非独古为然也方氏最信阁杭蜀本虽有谬误徃徃曲从今此三本幸皆不误而反为石本脱句所夺甚可笑也】然而皆曰郓为虏巢且六十年将彊卒武曹濮于郓州大而近【方云曹濮于郓自为一句或作于曹濮州非是】军所根柢皆骄以易怨而公承死亡之后掇拾之余剥肤椎髓公私扫地赤立新旧不相保持万目睽睽【持或作恃】公于此时能安以治之其功为大若幽镇魏徐之乱不扇而变此功反小何也公之始至众未熟化以武则忿以憾以恩则横而肆【或无以憾二字或作而憾】一以为赤子一以为龙蛇惫心罢精磨以嵗月然后致之难也及教之行众皆戴公为亲父母夫叛父母从仇讐非人之情故曰易【下或有也字】于是天子以公为尚书右仆射封扶风县开国伯以褒嘉之【或无公及封字县或作郡】公亦乐众之和知人之恱而侈上之赐也于是为堂于其居之西北隅号曰谿堂以飨士大夫通上下之志既飨其从事陈曽谓其众言公之畜此邦其勤不亦至乎此邦之人累公之化惟所令之不亦顺乎上勤下顺遂济登兹不亦休乎昔者人谓斯何今者人谓斯何虽然斯堂之作意者有谓而喑无诗歌是不考引公徳而接邦人于道也【徳下或无而字】乃使来请其诗曰
　　帝奠九壥有叶有年有荒不条河岱之间【不或作有】及我宪考一收正之【收或作牧】视邦选侯以公来尸公来尸之人始未信公不饮食以训以徇孰饥无食孰呻孰叹孰寃不问不得分愿孰为邦蟊节根之螟【蟊或作蛑音义同】羊狠狼贪以口覆城吹之喣之摩之拊之箴之石之膊而磔之【箴或作针】凡公四封既富以彊谓公吾父孰违公令可以师征不宁守邦【师方从石本作帅○今按平淮西碑云屡兴师征作师为是石本或误未可知也】公作谿堂播播流水浅有蒲莲深有蒹苇公以賔燕其鼓骇骇【方云此诗十一章以令叶强以骇叶水皆古音也今有平声一读公独孤郁墓志亦见淮南子勿惊勿骇万物将自理勿挠勿撄万物将自清骇古音自与理叶也周官注疾雷击鼓曰骇西京赋所谓骇雷鼓是也○今按古音之说甚善吴才老补音补韵二书其说甚详骇水叶韵如管子宫如牛鸣盎中徴如负豕觉而骇亦一证也沙随程可久曰吴说虽多其例不过四声互用切响通用二条而已此说得之如通其说则古书虽不尽见今可以例推也】公燕谿堂賔校醉饱流有跳鱼岸有集鸟既歌以舞其鼓考考公在谿堂公御琴瑟公暨賔賛稽经诹律施用不差人用不屈谿有薲有有鱼公在中流右诗左书无我斁遗此邦是庥














　　文章正宗巻二十一下
　　钦定四库全书
　　文章正宗巻二十二上　　宋　真徳秀　编诗歌
　　康衢谣【尧时】
　　立我蒸民莫匪尔极不识不知顺帝之则【列子尧防服逰于康衢闻儿童谣云云尧问之曰孰教尔为此言童儿曰我闻之大夫大夫曰古诗也】
　　击壤歌
　　日出而作日入而息凿井而饮耕田而食帝何力于我哉【逸士传尧时有八九十老人击壤而歌云云】
　　南风诗【舜】
　　南风之薫兮可以解吾民之愠兮南风之时兮可以阜吾民之财兮【家语昔者舜弹五弦之琴歌南风之诗云云】
　　卿云歌【舜】
　　卿云烂兮糺缦缦兮日月光华旦复旦兮【尚书大传云云】
　　麦秀诗
</div>
    <div class="pagination">
<a href="文章正宗_page17.html">上一页</a><span>...</span><a href="文章正宗_page13.html">13</a><a href="文章正宗_page14.html">14</a><a href="文章正宗_page15.html">15</a><a href="文章正宗_page16.html">16</a><a href="文章正宗_page17.html">17</a><span class="current-page">18</span><a href="文章正宗_page19.html">19</a><a href="文章正宗_page20.html">20</a><a href="文章正宗_page21.html">21</a><a href="文章正宗_page22.html">22</a><a href="文章正宗_page23.html">23</a><span>...</span><a href="文章正宗_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
