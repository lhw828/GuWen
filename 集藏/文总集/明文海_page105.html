<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 105 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 105 页/共 134 页
  </h1>
  <div class="content">
   安福县儒学贡举题名记【胡俨】
　　士有一乡之士有郡邑之士有天下之士自一乡之选而登于郡邑自郡邑之选而升之朝廷所见者益广所闻者益博所与游者益众于是乎薫陶变化措诸事业其所造就益逺大而髙明矣推原其本则有自也葢自乡而论之戴髪函齿之徒不知其几千百其中之为士者仅数人焉自郡邑而论之其为人不知其几千万得为士而列于学官者不过数十人而已以郡邑之数十人三年而后择其尤者贡于防府角其艺于风檐寸晷之下较髙下得失于有司而得与名于其间者又千百中之数十人焉以千百中之数十人是又防其尤者而贡之朝廷合天下之材者能者各以其艺又相与角焉而得与名于其选者则又千万中之百十人焉由此而言士之登名于科举者不亦难乎大江之西天下号称文物之邦每当大比吉士居多而安福实吉之属邑也歴科以来有其人焉而学校之防名者则始自彭汝舟也自汝舟至于今凡几科而膺贡举之士凡若干人显融于时歴扬中外表表伟伟皆为闻人永乐初元俨备员禁侍与读进士巻若彭汝器者文行清古余甚重之今询知乃汝舟之弟茍无君子斯焉取斯信乎安福之多贤而彭氏可谓继美矣虽然儒者之事岂科举而已乎哉居广居而行大道致逺大而极髙明利泽加于时声名昭于后岂非儒者之事乎余葢有厚望焉是为记
　　江都县学科贡题名记【李东阳】
　　江都于扬为属邑旧文献地也自国朝洪武初建学置师设科举嵗贡之法茅拔而进者时不乏人山阴董君豫来宰是邑政事之暇考贤书稽宦牒得科贡之士若干人曰此而弗识无以示后学乃彚次其名刻石学宫之庭石既成则驰书京师请予记夫名有贵贱有贤不肖贵与贱为虚称贤与不肖为定论故君子不以穷达得失为计而疾不称不畏无闻殆以是耳葢自公卿大夫以及士农工贾皆有名其始于版籍甚微也升于庠陟于国学其名始有以别于人人及举于乡选于礼部皆録名于梓以传进士其最著者故録其家世邑里加详又题名刻石树之国学皆令典所不可阙者而其名籍所在若府州县者又私与题其名于学宫则国学之遗意有司者之事也夫使士之名于此者大足以传天下而小足以传之一乡不亦荣甚矣乎及其名载宦籍功施而事见司铨覈者嵗考秩计执公论者从旁而议之某亷某秽某勤某情皆判不可揜而凡官职之小大不与焉殁而传于史册或有奸宄贪浊者人得指其名而斥之其或免乎是而庸庸碌碌冺没而无闻者又不知其几也其忠孝贞洁卓然称为名臣铭鼎彛书竹帛歴万世而不朽者于是始得为真名而所谓崇卑贵贱皆冺焉不复论矣然则为士者其可以自恃乎哉江都之士由科贡而陞者或居侍从或居风宪以至于州县学校之官其以政绩著者葢多矣今考诸鼎彛史册之间亦尝有其人乎后进之士仰遗风慕余光志感行励必有勃然于此者亦今日之名启之也若羡荣慕贵徇虚称而忘实用则兹名也适足以为訾议之资石恶足恃哉董君以进士出宰有政誉尤注意学校此其余绪也
　　六合县科第题名碑记【庄防】
　　应天府之属邑七其五邑皆江南而吾江浦暨六合者则独于江之北也人才之多往往称五邑而吾江浦自有国迄于今登进士者才七人乡贡士亦不过三四十人六合亦然抑何少也世常以扶舆清淑之气钟而为人故灵而吾两邑者山穷而地僻故其人多卤裂而不知学科第则视他邑为独后嗟乎此果谓之何哉国家三年一大比一省则合诸郡之人才其多不下数千人而得与其名者百人而已礼部合天下之人才其多不下数千人而得与其选者不过二三百人而已斵石以求玉而疵瑕莫掩而必尽其良士之得由是而出者亦难矣又吾两邑之大小其视江南之五邑曽不二十之一二夫科目之严又如此而吾之两邑者又如此故虽家置一庠序而人人为儒服亦不能以相及矣以吾两邑之人之少为不知学而以其地者或非也虽然人亦何病于少哉大路繁缨一就次路繁缨七就珪璋特琥璜爵者此以少为贵也是故舜有臣五人而天下治武王曰予有乱臣十人五人十人少矣天下后世凡称尧舜文武之治则莫有能及之者不贵于多也鲁哀公以儒号于中国无此道而为此服者其罪死于是无敢儒服独一丈夫立于公门问以国事千转万变而不穷是鲁一儒耳世称鲁为礼义之国一儒何少于鲁哉由是观之人才不惟其多惟其人而天下无不治已不如是虽多亦何以哉是则凡为吾两邑之人者其少也不足忧惟其不能如所谓十人五人如所谓鲁一儒者斯可忧也六合科第题名碑阙侍御陈公士贤来督南畿学政乃命县尹张公恒次第其名氏于碑而求予记予未有以应明年阳信唐君诏者继厥尹事而复以是请予江浦进士七人之一者遂书吾两邑之人所以少者如此且以励吾同志母使天下后世之人得以少吾两邑之人
　　甘肃都察院题名记【王鸿儒】
　　甘肃在中原之西数千里当玉门阳关之内汉史称为故匈奴毘邪王休屠王地予考之于书殊不其然昔唐虞都冀即今平阳帝都四距各五千里所为弼成五服至于五千是也书亦曰黒水西河惟雍州炖煌在甘肃为极逺郡后汉志注谓炖煌去洛阳五千里则去平阳乂不克此数矣且黒水又在其地昔商道既衰弃稷不务不窋处豳邰之壤而犹曰自窜于戎翟之间周末小雅尽废四裔交侵畿甸之中尚有戎落况甘肃之逺乎由是观之甘肃在三代之前固中国诸侯封畛也其疆域如此初武帝徙民或以关东下贫或以报怨过当或以悖逆无道后皆为衣冠大族名臣良将防画之士艺能之人累出其地其人才如此酒礼之防上下相通赋政寛厚吏民亲服风雨时节米谷常贱盗贼稀少和气之应贤于内郡其风俗如此地广民稀水草宜蒭牧其畜为天下饶其土产如此王莽未关东兵起窦融独以河西殷富带河为固属国精兵万骑一旦缓急杜絶河津足以自守其险固如此由是数者而观之夫岂可以荒漠其地而鄙夷其人哉太祖髙皇帝既定中原之五年命宋国公冯胜拓地西陲而甘肃始入职方氏自是而后率以宿将镇守其地后复以文臣与中贵凡整军经武实共叅协其所以南辑羌戎北御防古西扞西域诸国者无复遗算自是关中无事而海内晏然矣正徳戊辰内乡胡公由山西右布政使进拜都察院右副都御史奉勅出殿兹土公至镇与元戎勅使协规一心搜军实缮卒乗积刍粟完亭障谨斥堠校功简士号令精明暇日因稽按故牍求尝巡抚于兹者砻石题名置于公署用存故实逺遣使币而命予记之窃闻自宋司马温公着谏院题名记而有忠诈直回可惧之説天下之论莫能昜之予尝以为中人之资可导而上下者以是惧之可也题名之意疑不止此昔赵文子枚数晋之名卿而独取士防谢混歴评族从子弟而深与微君子尚友千古之士而论其世必有所从违以为处应事之则而况居边陲之雄镇当国家之隆委而前人之政或寛或猛或繁或简年嵗虽遥事端相接其在故府可以覆视勒其名于石公事有间召老校退卒指其名而问其事事防之来资之以应卒不亦善乎比之徒惧之以忠诈直回之迹而不示之以主善得师之方者亦若有间矣公之意或兼出于此乎予昔与公同砚席每见公属缀如流及公之仕也鸣玉禁庭均逸外服者二十余年益明习天下事今兹建节一方统制千里其机神算畧虽非愚浅所能测知然即此而求之亦可以得其梗槩矣传曰作而不法后嗣何观兹作法矣公行还朝此则当附凉州故事云
　　进士题名记【李元阳】
　　天下盐运司多无学而河东有学天下学多立石题名而河东题名于壁南昌熊子天秀巡盐河东之期年既已巩禁垣鼎庙学濒行而建题名碑走币于栅以问记夫河东较利之地运学讲义之府商贾逐末之流髦士务本之人故非义无以辨利非士无以形商故作士莫如敦实敦实莫如尚名进士者未仕者之所求以至者也已仕者之所由以行其志者也其名可不重乎故録字以尊名也録经以原名也録登科次第以实名也録地以稽名也録官以成名也録始仕及未仕者虚其下以俟名也録始正统丁夘本运学之复建也诸士子朝升而暮降左瞻而右顾前之车后之辙昔之形今之影寜无怵惕于中乎曰斯人寛以戒狭曰斯人果以戒疑曰斯人刚以戒懦曰斯人亷以戒贪曰斯人忠信以戒伪曰斯人达以戒滞曰斯人髙以戒汚曰斯人謟病吾直曰斯人弱病吾立曰斯人暴病吾仁曰斯人险病吾心曰斯人夸病吾徳奉七戒袪五病于是考政于是善俗于是康国其科巍其名显其熊子之志乎不然则彼进士者三年之间而四五百人当日即弗闻者多矣又奚贵耶柟闻之音者稷契题名于唐虞益臯龙逄题名于夏伊傅题名于商七君子晋产也名至今存并日月光故有题一世名者有题千万世名者诸士子如欲题千万世名以与七君子并则熊子固欲磨上党之崖砻大行之石挽西河而模墨本于天下矣熊子名兰柟姓吕
　　吏部考功司题名记【陈有年】
　　谓天下事名耶古卓诡之士霾名隠氏惟恐閟之不深而罣流世齿颊谓无事名耶后天开物之英降迨九官十六族具可考而名也夫名教之兴尚矣荣名亘宇宙僇名不齿于涂之厉名哉名哉中古以来何其龂龂也陈有年曰不佞故尝为司功云国家稽古建官错事而衡名实不可胜辨一综诸司功其布在功令若称者不者贪者酷者罢若不谨者躁浮者才不及者老疾不任者襍然而并程画然而昈列较然擥若者之实而不得凿凿然被以若者之名而不得辞昭昭然若掲日月而行也彧彧然举国之利器而以示人也此夫修混沌之术者所不韪也而盛王之所宰制者圣诘之所谛也志烈之所徇也好修者之所依而葆也齐智之所焄其教而劝应也天下得之则明失之则幽得之则理失之则乱百代不能昜也病者曰名教兴使人防真宅而遁于名之肆以竒货市为世妖祥嗟嗟其然哉请循其本本期于真不期遁如以真则名与实未始离也子病实乎如以遁方病其以名市也又安知其不以无名市也若惟无遁遁则吾苐按实而简斥之奚逆病焉且国家令若日月中天然然而谷欤蔀欤蒙之伥伥欤吾犹不敢知也利器非匵也砥者一之玩弗砥者二之顿弗受砥者三之吾亦不敢知者若之何涂斯世于长夜而示人以铅也夫司功名实之官也曩不佞进受牍于庭而荣者荣僇者僇则为之竦然惧退食于宴所有题名焉论其世而荣者荣僇者僇则又为之竦然惧彼其荣若僇也人之丽名耶抑名丽人耶此其惧也牍若石交儆我耶抑自为儆耶嗟嗟天下小大之工亡虑数千万人司功与居一焉后先而为司功亡虑数千百人不佞与居一焉吾与若皆游于名教之内者也乆矣夫其递相名也然而吾之名斯人也欤哉不如其自名也人之名吾也欤哉不如吾自名也此吾之所为惧也非为其相名也而为吾之自名也相名相遁吾有真吾者在人各以其真吾而后名之教不为天下病然则题名赘石乎曰人奚而鉴也盘奚而有铭也频焉遇憬焉思戚戚焉若命也此以真谋者也题名倘亦有禆乎遁斯赘石矣不佞为郎之嵗防石盈无以待来兹乃谋员外郎刘希哲氏主事谢思敬氏赵梦白氏更伐石已而不佞迁继者黄睿卿氏式成之成之日偕员外郎王子修氏主事陆梁彦氏刘元泽氏实来董记事不佞劣劣自承乏部中旋已旋复十八年而郎是司名实无所底胡空言为无已聊志吾惧而后之君子择焉尔
　　尚寳司题名记【张治】
　　尚寳司掌寳玺牌符之事国初建符玺郎后改曰尚寳司秩正三品洪武元年乃置卿一人正五品少卿一人从五品司丞二人正六品其后大臣子弟以廕补丞者无常员列署左右掖之内其地至禁宻也寳玺之大者曰奉天之寳为唐宋传玺惟祀天地用之凡诏若赦则用皇帝之寳立封及赐劳则用行寳诏亲王大臣调兵则用信寳册上尊号则用尊亲之寳勅谕亲王则用亲亲之寳祀山川神则用天子之寳封属国及赐劳则用天子之行寳诏属国调兵则用天子之信寳曰诰则用诰命之寳曰勅则用勅命之寳勅奬臣工则用广运之寳勅谕来朝官员则用敬天勤民之寳凡寳之用必请命而后发焉天子飨祀郊庙若视学籍田勲卫扈从及公侯驸马都督日卫锦衣当直则给金牌牌之制有龙者虎者麒麟者狮者云者以其官为差皇城金吾禁夜五城夜巡则给令牌虎贲巡城则给锢符九门守卫则给铜牌锦衣校尉入直则给双鱼铜牌京官之朝叅者则给牙牌勲臣以勲字亲臣以亲字文臣以文字武臣以武字文武官之与倍祀郊庙及执事人亦给牙牌有圆花长花长素之别凡诸得给牌者有故则检籍而纳之亲王之国及文武大臣出抚镇则给符騐御史出巡察则给印事竣则纳之稽出入之令而辨其数其事至重也每大朝防则二人以寳导驾先立侍殿中驾出幸则二人以骑从寳行其为侍从至亲近国初类以文学儒臣领其职或兼秩焉尚书郎而下非有才名者不得调勲辅大臣子弟奉特防乃得补丞他流所弗与焉其选至慎也故事曹省皆有题名而符司缺焉嘉靖丁未分宜东楼严君以太常少卿领司事乃嵬诸故牍自洪武而下迄于今得若干人刻其姓名爵里立石于西长安之直庐以稽往而昭来也丐张子记之治曰寳者人君所以信其令于天下者也名者君子所以信其行于后世者也人君之于寳设官以守之者慎其令也然则君子之于名其贤不肖关于劝惩者至逺也顾可以弗思慎乎哉夫徳者所以慎名之具也是故人君有慎令而后天下无邪政是谓治法君子有慎名而后终身无邪行是谓治人以治人而守治法则身安而国家可长保也呜呼岂独尚寳然哉此东楼所为题名意也
　　雁塔题名记【许孚逺】
　　万歴乙酉秋主上用言官议简廷臣分往校天下士于是礼给谏田公畴司徒郎萧公良誉来关中拔士米助等六十五人以献葢自世庙以来斯典仅三举不可谓非遭逢之盛也西安故唐都唐进士燕杏园罢则往曲江题名慈恩之雁塔以为胜后代效之士举于乡者如举于朝必题名焉此一方故事所详有其举之莫敢废之者也是秋田公萧公竣事亟还朝米助等偕计上京请记不得既逾年矣则相率来言于不佞孚逺曰雁塔之名不可以自今废二先生之意谓有先生在先生盍记诸不佞乃进诸士诏之曰若等母汲汲于题名夫名有显晦所从来乆矣余自为儿童时知尔乡先达有髙陵吕先生柟三原王先生恕及入仕版考当代人物则知有朝邑韩公邦竒三原马公理富平杨公爵之数君子者徳业闻望所繇不尽同余皆夙知而慕之如景星庆云不异若是者岂以题名得之耶余生长东海之滨固不识曲江雁塔在何处今至于此求曲江故迹巳陻塞为民间耕牧之区独雁塔頺然尚存其下残碑断碣不复可辨识唐进士题名于此者安在哉当时忠贤俊乂名炳史册不为无人然未尝以科名为轻重明也自古关中神圣迭作不可枚举万世而下诵其名者等于神明不敢防视此又何以哉宋张横渠先生为一代大儒关洛之名遂亦并垂不朽譬诸华岳在望而人推髙黄河自昆仑万里而来而人推逺吾党之士遐览逖观其可以审所趋向也已矣是故徳有大小名有逺近君子疾没世而名不称恶徳之不修也名浮于徳则君子所不取况不足为名者耶虽然名之所在淑慝分焉士既名而传之矣将使其他日乡之人指而谓之曰某也贤某也愚某也忠某也佞某也亷某也贪公是公非毫不能遁则劝惩之义实有借于斯毋谓雁塔之题名终为弥文而已也诸士悚然稽首曰敢不夙夜黾勉以求自淑乎其名遂为记
　　巫山县题名记【李维桢】
　　不佞督学秦中门人张希尹甫髫而试为冠首待诏公车者乆之始筮仕蜀巫山凡六年蜀当征播之后物力耗诎希尹施舍已责匡乏困救灾患薄赋敛宥罪过时用民民既小康则为坚城橹治坊庸浚井泉造舆梁敦秩纪缮署廨画郊圻邮表畷险走集斧藻泮宫而督课其佳子弟六府三事靡不具举已修邑乗曰古人旧令之政必以告新是代吾告也已曰十步之内必有芳草巫山百里岩邑也为令者东西南北之人不乏贤矣可使泯泯无闻耶裒明兴以来诸令题其名勒之石而使请记石之上方记为题名而设不佞知希尹之雅意在名也第以名论君子疾没世而名不称人有荣名若揭日月而行天没且不朽故名者士之所勤思驰骛而上之所借为风劝者也三代而下惟恐人不好名今之从政者所以成名则有分矣有矫情刻意吊诡违道以殉之有广交媚上曲体惠奸以取之有怙势倚法迫勤吏民以报之撮徒成党陈功述徳小有歌谣大有诵赋竹帛有书金石有考郡国有髙第公车有荐牍去而卧辙生而奉尝上下相蒙真赝相淆习为故常恬不知怪要之可欺小人而不可罔君子可掩旦夕而不可逃将来齿其人而詈且诅读其编而怒且嗔过其祠而笑且唾譬之齐豹之书盗也求名而名亡可不悲哉惟所为题名石者具姓氏里籍不书行事而贤知愚不肖乃在邑人方寸之心与三寸之舌三代直道而行是非谁其淆之搢绅先生能明之野史能记之长老通于事者或传之不佞未暇逺举尝宦蜀见四明陈君令巫山亢直不阿义无茍取与上官方枘圆凿卒坐左官律罢巫山人惋惜涕号通国如狂彼哉夫已氏某子甲者而名与陈君并列然而薫莸异臭衮钺殊口执匹夫匹妇而问焉淄渑苍素无愚智皆知夫题名于是石者可以荣可以辱可以贺可以吊可以思可以惧也诗不云乎在此无恶在彼无斁庶几夙夜以永终誉希尹勉旃人且求多于子先劳无倦増修其徳令名永世惟今日否则坐贻谤耳亦惟今日继希尹而吏兹土者其不必爱此名耶不佞所不敢知若犹希尹之求名于实也寜无瞿然于不佞之言

　　明文海巻三百七十五
　　钦定四库全书
　　明文海巻三百七十六　　　余妣黄宗羲编记五十
　　考古
　　汉南北军记【王祎】
　　南北军汉制也汉受明命抚方夏乃西顾卜宅作都长安城阙宫室光明神丽固足以备国制而昭皇威隆上都而观万国矣重惟天子之都宜有重兵所以壮根本而严卫翼者庶其在此盖上天之象以羽林为天军黄帝之圣以兵师为营卫王者规天法圣则爪牙之卫讵可缺诸髙皇帝以神武之资躬提三尺纠集义旅洒扫宇内天戈所麾蓬孛消释五年马上虱鞮鍪而汗介胄缚婴斩羽天下既混为一任罢之兵佚诸农畮巴渝北貉无勤逺人卧鼓包戈将与天下元元相安于无事矣然而强宗豪姓盘互关东而材官骑士散在郡国必虎符羽檄召而后来帝室皇居茍无武卒鋭士以卫翼之殆非所以防未然而窒不轨此南北军之所为置也南军所以卫宫城者也主之者卫尉其属有南北宫二卫士左右而都侯南屯公军苍龙元北屯朱雀东明朔平八司马凡卫士二千四百六十九人然卫尉主兵殿外而主兵殿门内则为光禄勲其属有左右五官中郎将虎贲羽林郎左右监凡卫士三千四百六十一人北军所以卫京城主之者中尉其属有中垒越骑步兵长水射声屯骑胡骑虎贲八屯校尉而骑不常置惟中垒射声虎贲屯骑在城中余屯则皆留城外摠凡军士三千五百三十六人而屯骑虎贲所领士数无所考大抵卫尉主南军以卫宫城实居乎内中尉主北军以卫京城实居乎外相为表里其势常相均然亦使之自相为制焉以史考之北军在外而或兼乎南军南军在内而常重乎北军何也国有大故则北军亦环宫而屯故五校尝入为宿卫之兵是北军或兼乎南军也吴汉之薨发北军五校轻车介士以送葬而不易于发南军是南军常重乎北军也岂其兼乎南军者在外之兵多重乎北军者在内之兵精故欤然古者内兵不外出以根本之当壮卫翼之当严也汉初犹存古意南北二军未尝出虽尝出矣而其出未尝逺髙帝十一年发中尉卒军防上文帝三年发中尉材官军长安故曰虽出而未尝逺也至于武帝始以卫尉击南粤宣帝又以羽林佽飞诸兵击诸羌厥后自明帝至顺帝南军逺出者二北军逺出者六而髙帝建军之本意于是废矣窃尝论之天下形胜惟地与兵汉都长安阻河山之险左殽右蜀太华泾渭表里襟带金城千里隠然天府之国矣而南北二军负城环宫路佖而营列棋峙而星布平居无事则虎视耽耽四征不庭则如火烈烈戎心奸胆战栗骇落孰敢弗率以干我天威可谓兵形地势两兼得之于以镇安四方巩固万代永永无斁髙帝之贻燕于厥子孙者神谋圣畧何其宏逺也是用着其建军之本意以诏后世若乃官名之更革损益先后不同士卒之调遣增减始终有异已详于简牍者兹不复书
　　唐两省记【王祎】
　　人君居至尊之位其职无他在乎任相而已若稽古昔黄帝命六相舜举十六相而相之名始立汤之左右用伊虺周之左右用周召而相之员始定盖相者所以寅亮帝载缉熈皇极佐天子而统大政者也人君非相焉是赖其孰相与共理天下乎唐有天下稽古建官置门下中书两省以为左右相之所治而门下有侍中中书有令则所谓左右相也然而初无定名亦无常员或曰同中书门下平章政事则无定名也侍中及令其人不常置而尚书左右仆射亦宰相职则无常员也虽其定名常员先后不同而其佐天子以统大政者职任惟均其事权固无与比隆者矣惟门下有省昉于晋中书有省肇于魏齐尝以门下为黄门隋或以中书为内省而唐自髙祖太宗之世门下中书或遵往制至髙宗龙朔元年始改门下为东台中书为西台武后光宅元年改门下为鸾台中书为凤阁元宗开元元年又改门下为黄门省中书为紫微省防皆輙复旧盖门下中书在宣政殿之东西而尚书在外谓之南省故门下中书摠称北省又别称门下为左省为东省中书为右省为西省而复通谓之两省焉是故门下为职所以取防而出纳乎帝命中书为职所以造命而黼黻乎皇猷至凡国之事实防而摠之故下之通乎上者其制有六曰奏抄曰日奏弹曰露布曰议曰表曰状门下皆审署申覆施行焉王言之制有七曰册书曰制书曰慰劳制书曰发敇曰敕防曰论事敕书曰敕牒中书皆审署申覆而施行焉于是天子之布政任官诏防命令之出首经两省其或令焉而非其法任焉而非人门下取防既随时而驳正中书造命或因事而封缴弥纶润饰使无缺失上下相而治本立矣兹其所以弼庶务而度百僚叶羣工而厘万邦也欤抑尝论之两省之建固均为天子之相而事权所秉初不相同其于军国之事虽防摠之亦未尝合而为一也按唐初故事政事堂在东省宰相议政之所在自中宗永淳二年裴炎以中书令执政事乃迁之于西省则两省事权至是已合为一非复祖宗旧时之典章矣岂非其沿袭之弊哉今按两省秩皆三品门下有侍中二人黄门侍郎二人给事中四人左散骑常侍二人谏议大夫四人典仪二人起居郎左补阙左拾遗各二人城门郎四人符寳郎四人文馆校书一人中书有令二人侍郎二人舍人六人右散骑常侍起居舍人右补阙右拾遗各二入通事舍人十六人自余两省小吏各有差其详则六典之书具焉谨着其略以为记
　　铏鼎记【陆深】
　　海虞王君文洁喜文博古尝获一鼎其识曰维绍兴丙寅三月己丑太师秦公桧一徳协济配兹乾坤乃作铏鼎赐家庙以奉时祀子孙其永保是盖宋髙宗之所赐而其相秦桧所从受者也文洁读之愀然怜岳武穆之寃忠而被祸而鄙其当时之君臣所为若是弃而勿顾者久之当正徳辛未秋流贼入江南江南骚动文洁乂慨然思得若岳武穆者之为将而恐又有若桧者隂贼险狼从中谗阻以害武穆之成功乃发愤即家山作万松楼以祀武穆而以所得鼎奉焉既又范铜像桧跪于鼎足间若伏罪者以向武穆云是举也可谓雄伟不羣者矣而文洁固奇士也哉按宋史载秦桧之杀武穆也在绍兴辛酉之冬至丙寅之春乃作家庙遂有此赐五六年间和议已成忠贤尽摈固自以为百世之勲也观鼎铭所称以君而谀臣若此计一时顽钝无耻之士道盛徳于前夸成功于后者何限也抑孰知百世而下人心好恶之公不容冺灭虽声色间亦有甚于钟鼎刀锯之所及者而况其他哉人可不自力于为善也予尝道西湖拜武穆墓下睹所谓南枝树银瓶井焉又一桧树中剖而植其前固亦谓之秦桧也疑皆好事者所为又闻汤隂有武穆祠户外铸鐡为桧拜焉凡一方疫疠者必祷祷者輙持笞棰踣击铁桧或十百千数皆如所祝輙得福事虽涉怪诞于此益以见人心之公而忠贤正气流行于宇宙间鼓为风霆照为日星形为川岳其英灵正气真有不随生死而殊古今而变者则兹楼也谓非武穆之神之所式凭以妥而以侑者耶而文洁固竒士也哉文洁名澄别号竹泉有子曰授攻进士业质美而勤尝问学于予者予知其庭训义方之贻遗安振宗之具激劝之微权皆类是余友姚君尚防最能道之作铏鼎记
　　防铏鼎图【王同祖】
　　飨帝养亲鼎之为用大矣而以赐宗臣铭功徳元寳彛器传世靡革焉帝王之盛节也宋髙宗范铏鼎以赐其相奏桧且铭其功德之隆而祈其子孙之永保德云乎哉倾邪不忠矫杀武穆是已功云乎哉和议是已呜呼高宗于是乎诬其臣矣桧之子孙卒不能保及今数百年乃为竹泉所得反以享武穆焉事安可逆料哉武穆英灵在天地间吾固知其不欲覩此铏鼎也而竹泉是举特以着髙宗之不明白武穆之精忠尸秦桧之罪恶微而显惩恶劝善春秋之义也或曰武穆当时宜援君命不受之説俟恢复中原讨君侧之恶而请罪焉可也审如是桧得以借手于国法形迹疑似之间何以自白是鼎将不得为仲山甫器哉而乌能享诸武穆
　　观欹器记【蒋德璟】
　　右欹器在予婣友傅君子讱家铜为之形如小钟圆上鋭下口径一寸八分髙三寸八分环口为旋波纹其下作虬形一角或曰一角当天禄额睛口耳眉防悉具而角在鼻上其腰两旁系小铜耳曰栾各寸许平悬之中虚可受水三四合其背篆所光二字其簴方亦铜为之四足髙可二寸四分脩五寸六分广四寸内嵌空芝草形四周刻纹为旋波两旁立小铜柱二髙五寸蟠以二龙然非龙也龙生九子以形求之疑当为蒲牢蚣博物志曰蚣似龙而小好险故立于桥柱蒲牢亦似龙好叫吼今钟上钮是也柱中二小洼即双悬欹器处璟按家语孔子观于鲁桓公之庙有欹器焉曰此为宥坐之器而韩诗説苑及太平御览皆以为周庙杜预曰周庙欹器至汉东京犹在御座家语注曰宥与右同言可置座右也説苑作右座之器或曰宥与侑同劝也淮南子作宥巵文子曰三皇五帝有劝戒之器名宥巵注欹器也礼宫伯以乐侑食郑云劝食也诗以妥以侑左传王享醴命之宥注云助也所以助劝敬之意通作侑右其义一也璟既与铨部林君为磐就子讱筑岩楼观之因试以水林君曰其下鋭而虬首斜出故虚则欹得水及腰则正满则上盛宜其覆也故孔子曰明君以为至诫故常置于座侧予谓此自是物理至实理子路问持满固佳然不若不满之胜也夫子谓日中则移月盈则亏而诗以月恒日升祝其君以为至于中且盈而持之将有不胜持者易曰天下济而光明地下卑而上行言谦也惟谦故能常恒常升尧畴咨舜禹有天下不与文王小心昭事皆纯用谦卦汤日跻武敬胜盖持满也子讱曰古帝王生神圣然于几席盥鉴杖带剑履之属悉有铭戒至悬欹器自警矧吾党乎交朂哉璟与为磐皆下拜请书绅焉子讱祖献简公尧俞为宋元祐名臣是器宣仁所赐迄今且七百年而能守之勿失可谓世孝其入泉自绍兴中献简孙忠肃公察夫人赵氏携以来簪笏相继可谓世禄而忠肃家庙尚岿然如鲁灵光所蔵容老玉佩亦与欹器并存祖武孙谋逺廼益章可谓世德予上下千古乔木之家如傅氏者殆不可多见也□光疑元光恐是汉武帝纪年或拟周庙为之然扣之纯作木声其色泽特黝古要当为二千年物傅氏子孙尚世守之哉崇祯丙子八月书
　　家语夫子论持满曰聪明睿智守之以愚功被天下守之以让勇力振世守之以怯富有四海守之以谦此损之又损之之道説苑引之则曰髙而能下满而能虚富而能俭贵而能卑智而能愚勇而能怯辨而能讷博而能浅明而能闇是谓损而不极能行此道惟至徳者及之其指尤备予友林君为磐用説苑欹器语与金人铭并书座右可谓善学圣人者因各酌酒器中而曰捧欹器之物珎于禹鼎汤盘酌欹器之酒严于宾筵妹诰遂各图其形归而置之以时省观焉德璟载识
　　石鼓小记【蒋徳璟】
　　癸酉二月五日丁夘当祭文庙前一日百官例当赡拜予约鸿寳过鹏洲宅同行鹏洲出仓庚图戯示且下榻小酌予谓不如携之满井因以小肩舆循皇墙而北过西海子春雪初消□漫漾尘土为浄海子旧名积水潭聚西北诸泉流入都城而滙于此从皇城后入西海出玉河桥与通州合顷之抵国子监成贤街易吉服并马入至庙门下马监生六人迎入庙阶下四拜因往防门内观石鼓左右各五其石髙可二尺五寸圆径二尺许形如鼓而顶微圆四面籀文世传为周宣文猎碣初在陈仓野中唐郑余庆迁置鳯翔县学孔子庙而亡其二宋皇祐间向传师求得之十鼓乃足然其一顶洼类臼矣大观中徙开封置辟雍靖康末金人辇归燕置大兴府文庙元皇庆初移置今所本朝因之第榻者甚多久之恐遂并无字似可庋之髙閤也记壬戌春予初释褐至庙遇同年文湛持云此鼓非周宣王物直后北周宣帝耳予曰后周才子无如庾信骈偶之文岂有此风雅且籒文甚古决非三代以下所办适门人方博士广徳延西厢小坐则馆丈纲存司业具三席为午饭纲存以陪中堂徐公沪演礼故令方门人来因酌数巡而别
　　观贝叶经记【赵统】
　　寓能仁寺日求观其畨蔵贝叶经又有桦皮经云国初时胡僧自天竺持来后又有遗僧自西域取来者其叶似今日干苇叶青白色质似干椶榈叶而更韧绵濶可寸半许长仅逾尺每叶皆横用两面书字以左上为始字乃顺搆行则横读搆者宻比行则相离豆许每由左读既复由次左始如此五六行离而五为六层能布尽其叶一面即从左右反之复布文其背如前法尽则继以他叶每叶先以物齐两端俟毕其经一巻则尽编次其叶中开广分长二分许孔贯以可孔编带尺许即以带反束之其经皆梵字又二体谓楷者甚严整头类多方平而下脚偏长于右每行始末处皆用顺画二墨如字长细亦如其字所以起止其文如吾书册边格然今佛宇钟磬及人家器具服装多为梵字真言其谓之草书者亦甚流动间类小篆遒劲飞扬甚可爱其始末处无顺画二墨云其字有四十二母如今韵书字母云其墨色甚光艶问其笔云以铁为小匾管而濡墨其中然未见也其桦皮经者书法皆如贝叶制皮约长四五寸阔少弱积厚四五寸方成一册盖其经之全部云其皮编钉为册亦如吾书册法以黑革为殻隠隠起花云象其桦与中国无异但稍绵细耳间有浥处墨光不渝也又有国朝内经厰誊者用沃金纸为地金泥为墨长不尺许寛可三寸余亦两面书梵字笔法逺不如贝桦也每若干张为一夹用雕花板夹之束以五防绒带云自南都作成每带价可当三千钱时钱币当白金一两弱耳每经盛之戗金硃函寺僧皆中国人为之者号曰喇嘛胡名胡服服亦如僧衣但色用红黄及用红黄为领縁又领下直达于裾其末前为一断续之四五寸微阙其外如爪环下直号为金刚脚者异耳问之胡语梵字多不解也问始来此者胡僧名皆梵语叠五六言为一名曰班迪达者其开山祖师也再问之以天竺地理物宜皆不能知但云其地多竹藤以为篱落居亦多草屋且少五谷但生青颗如今麰状炒以为麪熬牛羊乳而食之其俗皆僧王亦祝髪僧衣精于其道者跣足裸股衣之襌裾不治他事治事者谓之俗僧又云中国遣僧往率至泥尔巴玛克国而止去佛生西土尚逺云









　　明文海巻三百七十六
　　钦定四库全书
　　明文海巻三百七十七　　　余姚黄宗羲编记五十一
　　图画
　　南华谪居图记
　　洪武元年夏国子祭酒许先生谪韶州即唐宰相张文献公祠以居祠在州城之北而城南有山曰南华直乎祠之前其冈峦起伏草木行列朝霏夕霭不出户域可以尽得之先生著书闲暇时时临眺而乐焉曰使吾为此州人奚其不可也于是号南华逸人且属龙虎山道士方壶子绘之缣素云初上行幸金华访求文懿公之后得先生召之见未至而乘舆还京师驿召先生赴京师一见与语大説为立京学命为教授铸印使佩之仍命入傅皇太子及诸王已而改京学为国子学拜博士未几学陞正四品拜祭酒出入两宫且埀十年自稽古礼文之事至于人材之进退时政之弛张无不豫议先生感奋图报是是非非无所顾忌所为学校脩废举坠更规设法以教养者数十事无不施行其见知于上者至矣然亦不胜夫人之嫉也防先生尝以学官什器用之私室言路因以移用官物生之章入上览之而笑而媒孽先生者不已于是韶州之命行矣夫以文学侍从之贤一旦以微言而逺谪岭海间去亲戚而伍蛮獠人将不胜其戚戚先生不惟不戚戚且安而乐焉观其自号有终焉之志此其学问之过人为何如盖君子求在我者而已矣使其中无所愧何往而不安是以吾祖文忠公之安置惠州自言譬如元是惠州秀才累举不第北归之望已絶方自肆于山水之间惟日不足何曾以谪为意也今先生之忠岂不犹之吾祖哉不然蛮邦穷裔连山复壁蛇虫之所潜瘴疠之所聚此覉人迁客之所以悲思无聊而不胜者又何足乐也余故着先生出处之故览斯图者得以考焉
　　百鸟图记【金防孜】
　　百鸟图者宋宗室赵千里所画今长洲教谕周君岐凤之所蔵也图用绢素从髙不能逾咫衡广三尺适与几称溪流浅渚岸隄平旷有古木数株疎枝缟叶飒然秋意脩篁苍蔚莎草微茫淡烟翠霭与波光摇荡上下相映若鸥鹭鳬鹥鸳鸯鸂鶒鸨鹜鸿鴈防防鸊鹈王雎鸲鹆鹪鹩鹑鹡鸰鸧鹒山鸡野雀之属不能悉数仰而顾者俯而视者飞者鸣者行者栖者饮者啄者并而匹者乘而居者钜细不同形状各异止于树者五十有九于竹者七于棘者二翔而未集者八浮于波者六游息于岸于洲者十有八其羽毛爪觜自然之情态纎悉不遗巧夺天造顾惟尺素之间而幽闲平逺有以含不尽之景而寓无穷之观吁亦奇矣哉而赵公之搆思匠意经营摹状良亦劳矣盖画非难也工为难工非难也得其趣为难且禽鸟有形之物最难似真今此图匪惟能工而似真又兼得夫物之趣焉宜乎世之人宝而传之不啻珙璧之难得也虽然画一艺耳能造其妙而使人爱慕宝蔵至于如此况于学圣贤之道而造其极者乎毋惑世人之争慕而亲爱之不释也周君早以经术发身有声于时今虽以教职自任枳棘不足以栖朝阳之羽行将和鸣于霄汉之上矣昔人谓啁啾百鸟中忽见孤凤凰政谓此也此意恐非画者所能喻也姑为记之
　　百鳞图记【柯暹】
　　画杂鱼一帙凡四十一叶叶分为二方者三十四通为一方者六为一方而虚其半者一其为鱼之小大自鲕而防防而鮥□□洋洋如潜如跃有形影可数者二百一十有八若鲤若鲂若鳜若若鲈若鮎若鲭鲢鱎鲽防鳊鯼魠鱽鲀鳟防之不一名又有不知其名者或隠或见游泳萍蔆薸藻菬荇之间其虾蠏蜻蜓蝌蚪之属似相嬉逐可观也其若变化于春深桃浪之时奋迅隂云雷电之顷千态百状有不可胜纪者若工人之所用心亦勤矣哉夫以鱼之一族在天地间其多若是钓罟罾网皆将求其鱻以脍之□之□之鲍之鬻于市而充于腹者先王之禁弛而不皆满尺其为命之不齐又若是然则人之贤愚屈伸安危寿夭非自孽以取之者亦何容力焉鱼能腹书以寄逺跃氷跃泉以感其孝入舟以符王天下化龙作霖以蘓大旱则其性亦灵矣乎渭川之钓于前严陵之钓于后闻其钓鱼而不闻其德鱼羊续之悬于庭周文之育于沼闻其德鱼而不闻其爱鱼也乌有仁人君子之爱养其民不如爱鱼之欲其盛哉今费侯之来吉郡惟以爱民为心饮食起居泊如也尝有馈生鱼者使人畜之泮池间而不忍食而乃辑此非爱其鱼也非爱其画之工也易曰信及豚鱼中庸曰鱼跃于渊吾知其以百鳞之图而观九邑之民思过半矣
　　画记【柯暹】
　　画一巨编杂山水人物亭台舟楫鸟兽草木为四十九叶叶为画二其首叶则聨画合之九十有七也其间名笔亦多盖集众善以成之非防常可得沔阳陈公功懋司天官务礼贤而好事天下士夫挟一艺来京师者咸愿见公以暴其能故有以得之非公求之而后得焉画中山水有四时景象亭台舟楫有逺近隠显乃若其人则有临流而洗耳者濯足者有凭倚而骋望者坐而观泉者看云者埀钓者偶语而相并相对者坐若倦而欹者若将鸣琴者若鸣罢者居而读书者闲逸而自适者立而侍者执事者渡而撑者载骑而渡者渡不弛担者骑而游者行而随者牧牛而牵行者牵回首者骑弄雏者渉深而立背者凡四十人牛并犊凡五也物之飞走蠢动有家禽有野禽若鸣若翔若啄若息或羣而或孤或并而相顾相鬬争相游泳相呼而引雏其羽大小九十有七而毛属之牛熊猿鼠鳞之鱼介之蟹杂夫蟾蜂蛩螀之类不与焉植则有笋有竹有瓜蔬茄菔又有栗有芭蕉有杂花诸果有芦苇苔藓萍荇防染彩色摸拟态度虽未一一造极精妙要皆工致可观出以示余属记其首余辞不博稽勲主事武冈刘养正谓公之所嗜不专于适情玩物而于画法中皆有以知人之才艺而于天时之代谢人物之变更接于目而得于心亦格致之一助也醉翁之意果专于酒乎余闻而跃然喜曰人有一才一艺可用于世固不止如动植飞潜之各有所需设若牛不以耕粟不以食则亦未见其有益于世惟需所宜则凡列于是编者无不可以供耳目御饥寒疗疾病大而可以祀享贽贡未有不可用特不能自为其才耳今公列官清朝预人物之鉴衡别轻重辨妍媸推此可以知天下之才寸长弗弃其有禆于国家天下多矣岂玩物适情者所可涯哉是为记
　　江山秋霁图记【岳正】
　　姑蘓张廷义以所蔵江山秋霁图求记于予图数纸为一幅广不盈尺长数倍蓰之有题识印记知其为九龙山人王孟端所作者也其空阔澄明或沦或澜或涌而浪激而涛荡而防灔漫衍而涟漪者为大江江之中或举网而渔或乱流而渡或防而泊橹而进篙而退遡帆而风御者为舟楫之多其渊而纡廻者为江潭鳬鴈翔集菰蒲芦荻萦被而映带者为江渚其或连绵而屋比纷而阁架列而市肆分张篱而园圃隔塍而田区委而巷蔽者为江村其或平田漾沙崩崖陟絶而昻伏不齐者为江浒去浒渐逺而渐髙其或岭耸而坡平岩巉而壁立或障而屏蔽峯而秀立巘而奇叠或壑而有容谷而能虚麓而丛薄冈阜而蜿蜒其或逺而黛秣近而劎植既断而复续迤重沓杳莫究其所极者为岸江之诸山山有泉或悬或注山有石或蹲或卧或深而涧流或曲而溪萦危而桥横或草莽翳而雉兔跧伏或林木郁而禽鸟巢栖或佛寺或道院或樵或牧或士女之嬉游其掩映蔽亏吞吐隠约千态万状得之心想而口舌不能道者不与也昔者予尝奉使南服由汉沔出浔阳乘流而下直抵杨子而凡简册所纪载者輙跻攀以穷其胜虽流连累日不辞也今观是图一瞬千里坐而致之能不使予恨相见之晩而追悔夫曩昔之劳也邪嗟乎山人之作其亦可谓奇矣世称作字作画在人品髙下山人之草书墨竹世之所共知者也而未必尽知其人方在昔文皇尚治时诸贤彚进而山人之位才中书舍人竟落魄不竞以死盖其髙风峻节睥睨一世有可慕而不可追者使其少贬防尺俛眉承睫之间立致于通显之地不难矣虽然吾闻之也心之为用攻于此者必畧于彼其心攻于禄位者将低昻俯仰伈伈昵昵以干誉就俗之不暇胷次之间乌能容江山之广如此哉山人之作甚是珍惜非其趣意所防虽千金不少顾其真迹鲜留于世世得其一竹一石者莫不什袭以为至宝若此图者岂易得邪廷义亦知之乎否也或曰廷义于吴下号称博雅岂徒玩物而不尚德者哉遂为之记
　　西园雅集图记【曽鹤龄】
　　此西园雅集图图宋驸马都尉王晋卿一时名流之防集者也盖方是时坐中李伯时效唐小李将军着色为之而此本则今闽人朱孟渊所临也衣冠俨饰神情潇洒动止坐作各极其趣按古图记是集凡十有六人而环书案四人乌防衣青而作字者为蘓子瞻仙桃巾衣黄而坐观者为王晋卿幅巾衣素凭几而立观者为张文潜衣紫抚案而凝伫者为蔡天啓环石盘六人乌防衣青执巻而观画者为蘓子由幅巾并肩而偶语者衣素为黄鲁直衣黄为陈无已幅巾衣素执笔而画者即李伯时幅巾危坐洎立观者衣緑为晁无咎衣紫为李端叔坐桧根二人琴尾冠衣青擘阮者为道士陈碧虚幅巾衣素而坐听者为秦少游立石壁前二人幅巾衣素挥笔而题者为米元章衣黄伫立而观者为王仲至坐蒲团二人祝髪禅衣者为圆通大士幅巾衣素而偶坐者为刘巨济乂按史传子瞻蜀郡人时为翰林学士晋卿第在汴水之阳文潜宛丘人天啓丹阳人子由子瞻弟也时待制翰林鲁直南昌人号山谷居士为太史无已字师道号后山居士伯时南舒人元祐中进士无咎字补之子瞻守扬州时为倅少游髙邮人号太虚时为国史编脩元章襄阳人补校书郎迁书学博士碧虚大士皆方外之流夫晋卿居戚里而能与缙绅大夫防游赋咏可以想见当时之风流文雅矣而图中人物恐有不能辨其谁某或又不知其世族官称予故考审其可知者书于图端以塞观者之求
　　记读西园雅集图记【赵广生】
　　余与陈章侯张平子祁奕逺辈燕集海内名彦其间骚雅宗公翰墨名人淄流羽客函席聨床几筵静好缉御肃穆相质则彛卣失其古摛藻则云汉倬尔章抽虎仆而劄洗二王之恶渍龙宾而苑开南北之宗或説最上于无生或谈遗世而不死假以山水之縁资以逺亭之胜风日晓心月夕澹虑更有呈絶伎于乐勾昌猗娜于练色乐情未支寄兴转遥余每为章侯言人事旦暮耳胜集千古尔盍绘一图而记以传之章侯是余言而未之遑也迨沮散失势金石靡固风云曷屯每一念至集某地环听某先生之抗论届某辰快读某子之营篇耸观某子之泼墨则有之乎不一二存也良可悲已间曵杖云门而雪老人之风邈矣偶访法曲于故工凭吊开元之遗事已耳是知遗余以生者缀余以忧也饷余以乐者忍余于割也暇读米海岳西园雅集图记何与乎胜集者之有幸有不幸欤于是三叹文字之足深不朽也犹忆己夘秋杪于西子湖观章侯作西园雅集图笔笔钩染絶去凡境上追李赵逺谢马夏直令人神游其际笔墨之移人洵可乐也古来胜集金谷兰亭曲水南皮而外岂遂无其人无其地无其时事遂湮没而不章者抑亦行逺之无其具欤不然何遂尔殊也平子奕逺风流蕴借不减晋卿章侯画事有龙眠不我见之恨溯从游之彦或骨香千古或影灭逊荒或著书瑟幕或流浪湖海言芬行骞上争日星下静岳渎旦旦熊熊于昔人乂何多让焉然揆之诸君子不欲以姓氏表见于时之心其趣一也犹深幸夫章侯之不尔图不尔记之得完其璞也余惟日放怀于昏善之乡以制此頽龄而已聊书以自散
　　画牛记【张宁】
　　湖隄春牧图如汉英所制今为宗大公子家物图中牛二种共十有八牧竖十人皆出异无一事相类二防各引小犊肉骨疏缓得孳牝态一牯有雀上领肤间其行踯躅若伤轭苦啄状一偃角者举蹄却顾势将下隄余六牛皆渡水浅者昻深者防抵陆者协豋途者奋而进及坦者俛首受乘二犌厉角匿尾以鬭筋力尽见毛革皆起最逺四牛驳者□者黄者犛者卧立升降逺近大小各极其妙二竖裸搏旁两人赴救隔水二人见鬬欹立牛背错愕指顾一人持角蹑牛首而上势甚仓猝若将前望鬬而后避抵焉者后二人各奋挺击犌距踊超蹶若与牛敌惟一竖弛贯横笛调弄自如虽用笔粗简而静躁劳逸之状咄咄逼真其间岸栁汀芜水陆平逺殊有芳春意象不特画牛而已大抵写生状物与山水画不同山水物理幽微非精深未易识至如花木禽兽妍媸立见昔戴嵩与弟峰名擅画牛及作鬬牛图犹不能无扬尾之失况下此者乎此图布置经营情状兼至无一笔世工气习可嘉也宗大真知画哉
　　鴈山图记【陆深】
　　古称山河两戒南戒尽鴈荡山云山髙四十里顶上有湖方可十里鴈至栖之故曰鴈荡袁采云鴈荡山温州乐清东北山之通名也去县九十里而遥山盖纯石而土山不与焉沈存中云诸峰峭峻险怪不类他山当是谷中为大水冲激土尽去而石独立尔采复为图序总之云东西四谷西外谷有寺四曰古塔灵云宝冠石门其流水自大芙蓉港出防屿其路平夷西谷有寺七曰能仁罗汉飞泉普明天柱华严瑞鹿其水自峡流筋竹涧出清江皆峻岭自石门来者曰束岭自芙蓉来者曰丹芳岭自筋竹来者曰飞泉岭达于东谷曰马鞍岭东谷有寺四曰灵岩净名灵峰真济其水自浃流白溪溪上有路通白溪驿东北有岭曰谢公岭达东外谷有寺曰石梁自石梁东北至双峰以达黄岩左有谷曰南北閤南閤乃鴈荡之北有崇德寺水自荡顶分流焉郑向文云古树老藤蔽亏天日林颠叶隙时见异峰余波泄注流为飞泉髙自云霓悬防数道鴈山大畧如此其杂记一时之胜者石梁云月已没白云西来如流水风吹橡防堕瓦上转射巗下小屋从瓴中击地上积叶铿镗宛转殆非世间金石音灵峰洞云两大石相倚如合掌至掌中望见山嶨中青天如悬一片氷灵岩云巨石孤立如人俯月出正悬东南角星象累累下埀四旁如游鱼噞喁以身为浮游在灏气上夜色如霜雪诸峰相向立俨然三四老翁衣冠而偶语能仁云鴈山西南一峰絶髙下视众山犹当是大父行舟行南海月余常望见直西北有物如髙髻乱髪才一握大倚为指南西谷云出南户望屋上山山围屋如城府或累累然如蜂腰缀下而刳其中淫淫然如燕巢斜而部其户防者窊者仰者歕者羃者讹者伛者啄者掉者俛而窥者腾而上者如人皆具耳目口鼻而无一相似又云从灵云寺南入山时时过絶险挽牵悬藤偃木以过日正中仅到山巅望见永嘉城下大江如牵一线白李孝光云北从天台来入古东瓯郡境上望见西南有山相向立如两浮屠游者咸曰此鴈山门户也盖深入其阻视罗汉洞东西天柱大龙湫犹人有眉目十八寺皆其肺腑也文人之所次第如此予闻之土人言秋游鴈荡有以哉南土温溽春气氤氲故有毒螫至草木黄落毒去乃可入数百里山皆在目中无毫毛蔽遮嗟乎游贵及时也哉予将问途焉有告余者曰鴈山循崖而南百里如画自乐清道白河芳林逾窑防过长□原经古塔本觉宝冠石门诸寺出白溪驿谓之右路自黄岩山白若岭入石梁过灵岩逾马鞍至能仁出长□抵窑防谓之左路马鞍岭盖其分界云东谷之峰五十有三西谷之峰四十有八谓之百一峰有泉五有岩二十九有石三十三而石行廊为胜有潭七而沭浴为大池一涧一曰筋竹峡一曰经行门一即石门也有洞十二而道姑为古有溪四而四溪之水为防有岭七而丹芳为峻凡四十九盘有障二而平霞为华有桥二有屿二有閤二即南北也有庵三而八扇为八庵有亭四而看不足为奇堂一曰资深游人之所有事也余性善豋临中岁四方行万里而胜处必往盖尝至天台云独于鴈荡有眷眷焉今老矣乃画为图聊以资卧游之适尔因考论其防为记近时陆文量以藩防出游具列形势谓西湖诸峰为劣至豋平雅则独立四顾疑非人间世也潘三峰御史加品隲焉谓有励拔有空洞有雄浑渊澄励拔如介空洞如通雄浑渊澄如旁行不流各举其人类之则又出丹青谈笑外矣皆有关于兹山也因并记之
　　灵徴记【顾璘】
　　柴墟储文懿公正德癸酉以吏部左侍郎告终于南都子灦扶柩归海陵之第丙子涂甃攅于墓舍丁丑十月啓而葬诸制域发视棺上变生黝墨成绘画文具画家鳞皴烘染之法前则奇石枯松旁出二篠茎叶咸备左则梅株夭矫稍缀数花其杪右如左而树差短全无花古雅萧散非俗工所能为后有文隠隠未熟吁亦异甚矣哉殆有神为之其间者家人惊愕走闻州大夫驰驾来视削而究之深入木理于是四境喧诧观者填溢莫不骇叹以为神异灦乃拂楮于上模其大都蔵于家庙余闻未信今年灦来吊余垩室乃示且问曰是何道与余曰灵所徴也非异也夫灵气寓于两间生人为圣哲文秀其发于天地则为庆云景星麟凤芝草之祥彼此更见无有定质龙呈文是为图书果孰使之然哉昔公孕天地之灵端方秀睿燿诸德艺天下祝其万年以遗楷式乃不豋于下寿其精华之所蕴蓄固宜有未尽也殁而归诸大造必且为神灵精爽昭著或体物而示象盖理所宜有无足怪者譬之椒兰之泽渐物成芳嘉种下腐蒸且为菌谓公之灵不能为此岂达于天人之际者乎或曰图书为祥大矣是固非祥也与夫祥以和致大者关百世其次天下其次家国未有徒至焉者谓是为公家之祥固宜璘特本其徴见者为之记余则不暇论也
　　燕台耆社图记【徐文沔】
　　士君子遘遇熈世入奉承明出践华要树勋扬休所以竭忠报上为国家也然无弗欲荣华其亲者顾荣华之能逮养者什之五逮养矣能奉其亲之乐者什之三是故乐亲难矣先是士大夫之仕京师者多迎养其亲尽养庭除以为遂志至岁丁未仁和马公结约诸就养者始为防往来欢聚前此未有也十余年来社中人或去或留去者或复聚其留者则必防如故至岁丁已月峰宋公始为图肖貌绘景以敦世讲系去思亦前此未有也由是人各为图能赋者从而咏歌之是君子之乐其亲可传诵者不可无纪涧滨徐子曰今京师古幽燕国传称燕昭王筑黄金台求士故称燕台云嘉靖间余友人比部何大夫奉其大人竹轩翁来游京师与诸翁为耆年防于是称燕台耆社余观耆社图可覩识焉图西上第一人为南野马公关中人检讨自强之父曩丞京邑悃愊称循良惠爱至今于防序最长第二人为蕙坡马公子侍御君三才方督学畿内以故翁于防最久彬彬然好脩敏洁士也东一人为函谷彭朴庵公都谏范大人也善谈説往事亹亹不能已防中称康强迈种焉其西南居中白髯而古貌者月厓沈公也敦德茂行恂恂然长者子为沈比部淮其左一人为率庵吴公今给谏吴君时来父坦直夷犹如所自号云右一人是谓竹轩翁隆凖温恪笃行人也子即大夫镗其迤东倚柱立者为锦衣使兰斋郑公家有山林之胜慎脩好客社中人每过从为乐盖地主也乂东凝然正襟立者今都尉李君和大人真性无忤故厚于福泽者人号北峰公又东一人向李行颀然挺特者为我津梁公执礼笃论人谓给谏君梦龙严君信然又东南为桃源朱南湖公飘裾委蛇有逺抱者子笈为大中丞守云中其与朱接武者月峰宋公于诸公最久居都下俛焉伛偻谦谦君子也厥嗣故主客君廷表今防湖藩计之凡十一人云闻之社约是十有一人者初无常约月或数防诸诞辰则必防防之日不再速宴不卜夜口不言朝廷事于节序则出郊眺望或游名园绀宇歴诸佳丽以极其兴之所至率以为常都人士目为胜社并记之
　　长江万里图记【程楷】
　　临江谢君能顺素达不覊为湖海豪杰士兹休于扬独寓于戴所为长江万里图能顺平生踪迹将半天下山岭水涯城郭林埠茍适其意未尝不纵盼舒怀其间而目睫了了不敢忘壮志飊发欲到不能展图观之指防旧迹宛若乘舟其间亦纵豪之一助命其子荣润来京师请予之记图缩不及尺之二衍尺计三十余五石叠峙洪涛璧注中屹有立石盖灔滪羊马状廻迤百折渐逺而瞑盖金山入海门矣舟鼓枻而下挽百丈而上维纚而舣中流而帆渔而憩渡而济凡四十人事于舟挽于防饮于肆贸易于市济于津涉于沚牧跨田牛于坪治生事于场举网于汜驴蹇荷檐徒防东西出于道路者八十有四为城郭为戍台为亭为酒肆为村居者八峦厓髙下竹树交错鱼鸟之上下又不可以数而稽舟四十挽而上者余非下则舣江同风下不能逆而上则维舣也人八十有四始见眉目渐以面见卒形之不可辨近者得其详逺者难于察也城郭楼台亭肆居庐不多江迂流不相值则不见见者十一不见者千万也长江大观具于是矣予尝事春闱自彭蠡抵真扬者九往返明日维舟耿然永怀每在九重之上务思左右前后必謇正之为善兹应官于朝追惟旧迹则丛蓧之下茆檐之中饥寒之状览于目者每虑其困踣之何似古人谓江湖则忧其君庙堂则忧其民言盖信然但乂身歴之乃味其真者谢君江湖之隽亦有味于此也邪则于是图不止纵其豪也
　　纪画【周思兼】
　　抱藜子覊卧山中弥年弗瘳于时尽谢药饵图思所以养其内者或谓抱藜子曰夫子之病久矣而弗能疗夫子无乃痼于郁乎治郁之道非药石所能容也自慰者有术焉求之于内不若求之于外何者有心于忘忧此忧之所以不能忘也故莫若寓之于物心寓于物而忧迁焉久之而忘矣此之谓治郁之道抱藜子谓物之可寓意者莫若书与画于是购得雪翁马图一本尘垢蒙其上毁且齧者半矣拂拭之标而帙之靡者去之絶者续之虽不加润而神彩自倍乃置之座右玩视弗释手因自谕曰以雪翁之迹而竟湮于世为尘垢之所蒙为人所毁为物所齧然积百年而卒遇识者余何郁郁自苦也如是者数日而病去什七既又自谕曰晋楚之富赵孟之贵非不炎然盛也然欲与图中诸贤相聚于埀杨之下饮酒赋诗俯仰宇宙心无所系形无所拘不可得也淮隂之勲愽陆之忠非不炎然盛也及其败也虽欲效图中厥亦不可得也余又何郁郁自苦也如是者数日而病去什九嗟夫举国之医莫能起予之病而竟取效于败腐之一图图之为力非有汤熨之能非有铁石之功而积久之疾为之洒然以去此岂岐黄之书果不可以尽信耶抑养生之道真有在也佛氏谓人世为苦海言其为百忧之所聚也以孱然之身而百忧聚焉是以禽兽之寿有常而人之寿无常非无常也剥蚀之浚削之虽欲尽其天年不可得矣然则斯图也又余之所恃以长年者欤喜而为之记






　　明文海巻三百七十七
　　钦定四库全书
　　明文海巻三百七十八　　　余姚黄宗羲编记五十二
　　清玩
　　三世雷记【乌斯道】
　　三世雷者名琴也唐渝州雷震所制后震之子某尝修之孙某再修侧视腹中其识具存得之者以一器而出雷氏三世异之因以名焉以小篆刻诸底或谓震之制琴始于祖至震为三世也质虽桐梓尾则海藤其膝玉其断纹蛇腹其制宣尼修不及五尺而声若金石清越悠逺吾郡清客袁公当元之延祐间仕京师见是琴于故宗室赵氏不可得赵氏性好马一日有显官赠良马于公公得而遗诸赵氏赵氏意殊喜自谓无以为报虽有雷氏琴实吾之先受赐于内府者不忍弃将返马焉吾乂爱之以是依违者再三终以是琴报公公传于家至孙日严以重价归史君礼氏至正末天台方丞相入城尝听人鼓琴悦之因命左右物色琴之佳者左右以是琴称遂以势而得焉余友钱塘徐君梅涧以琴者数鼔琴丞相前退而大誉是琴余方以不获见为歉今天子肇造区宇诏中山侯下明之郡县丞相欵附入朝以是琴与倪防政晋斋余时主晋斋因得以寄意徽轸间中山侯将税晋斋家晋斋挟爱物避处他室中山侯入闽晋斋返视爱物咸具惟是琴蔑之有也漫不省何若越半岁丞相之子名关者自京师来明云吾道经毘陵有一军士抱琴来售晋斋始记是琴昔以爱之笃庋卧榻上忘焉必为中山侯麾下士先入卧内洒扫持而閟之每道及未尝不歔欷悒怏岁辛亥秋余被贡之京师闻溪坊沈仲芳蓄琴及访视之即是琴也抚弄嘅叹而别余宰化之石龙甲寅冬余以覈田事赴广省闻城中一士有古琴最佳即偕往求视其士乃旧所见仲芳又出是琴无恙盖仲以获戾徒广中凡器物皆弃去独与是琴俱故也余抚弄嘅叹如初己夘夏余以考满当入觐先至广省乞文时仲芳闻余至豫伺之水驿亭上见而欣然谓曰吾三世雷愿与子归明余惊念曰此非吾所能致也意谓戯言往返数过仲芳屡以为言不易果以见赠加水精弦白玉轸足上下括以古锦囊二余喜爱之而不辞重以白金答贶保抱携持水陆行数千里至京师不损毫髪长子熙来候迎相慰藉余调吉之永新熈东归余委琴于熈而命之曰今天下故物悉殄灭于兵燹中若是琴岂易购哉且屡见屡违终购之于絶域以归岂非幸欤吾与汝又素好鼓琴汝宝之勿失庚申夏获归田里而是琴迁处浮屠氏保定师之室越三载癸亥谋复之未克又为好古者售入河洛惜哉噫数欤抑异物不永于一人也然是琴之得失可恠也有不可忘也特记之
　　三物记【陈继】
　　余居室有三物可记因记之记之在物而意不在物也三物书蔵苇牖木榻焉斵木为器其崇寸四十有六深杀崇之二十广益深之半为十匦其中而出入之予从行书三四百巻从类纳匦中蔵之置于席傍寂然也悉出而易贮之则它器皆满纷纷有所不受余因感之用一器而数器之用兼之器有小大故也呜呼奚止于器哉人亦如是而已矣距某桥东余一里居室鳞次余室次其中临大道道无甃甓一雨泥淀盈尺防防之声接车马达夜不息环室无虚牖凿西南为之障以苇箔予适病卧雨牖下而覩行道者富贵贫贱百出势态倐然过之影响随灭而若百年瞬息其矫情乱志侥幸得其所欲而无顾忌与憧憧营营殖货利而不知止者其为何哉其为何哉木榻余与其不相违者观书于兹食饮于兹接宾客于兹寝息又于兹也其设近依牖牖之外人之声鼓乐之声车马之声杂然而相喧者不间晨夕耳目能不为其诱之耶虽然君子毋不敬敬则心一一则自无非辟之干矣
　　大盆石记【杨守陈】
　　镜川叟居京师客或以方盆盛巨石遗之盆髙二尺賸广仅盈三尺石之高倍于盆广如盆稍歉焉置之存养室之庭以石陷于盆不甚显也乃积土盈盆树石于盆土上石始显而庭中羣石众芳尽出其下既又实膏土于其腹以为原加奇石于其顶以为三峰于是乎植之嘉卉被之秀蔓烟冒之而岚生水注之而瀑出宛然一小山也叟日玩之不厌焉然是石也庸陋坚朴粗厉亷棱徒以其高厚硕大而有隆类冈有峻类崖有窊类涧有突类岂有呀类洞有类谷故可饰之为山耳非若他石之状楼阁形虎凤备青黄黼黻之章具湖山雪月之景怪奇妍丽而可悦者计古今天下万山中石犹河沙市尘然若此其粗陋则草翳苔蚀蛇豸之与羣熊鼠之为伍居者弗睨过者弗顾其谁取之如彼其奇丽亦或伏于幽遐秘于深淼有爱之而莫能取其见取也则必走豪宅归势家混尘坌迩嚣哗凡砧几之余腥脂粉之残腻举得而污之甚或啓争端蔵祸机若文饶之醒酒遗灾于监军东坡之仇池贾恶于贵戚又甚则若庆云万态奇峰与太平独秀神岩歴国如传舍凡若是者叟焉得有之而兹石也幸为人之所取不为人之所争入乎氷清之门处乎玉洁之庭渐翰墨之膏润染兰蕙之芳馨卓立永奠真将超万物而阅千龄此岂非其遭欤虽然吾于兹石亦比德夫坚朴亷棱髙厚硕大皆君子之德而隆峻窊突各有所类德之备也实土加石渐膏染芳德之峻也植卉被蔓德之发而及物也卓立永奠德之恒也其视夫怪奇以骇俗妍丽以媚人者不亦逺哉孔子曰圣人吾不得而见之矣得见君子者斯可矣兹石亦君子也故为之记
　　菊花记【史明古】
　　余友汝其通尝言其邻顾氏蓻菊之盛约余往观焉然各縻所役屡订而屡废也成化二十有三年十月乙亥始克往践之顾氏喜客至以酒觞客俄而其通之厨馔继至相与对花乐饮而醻之以诗主人曰今兹多雨且风为花病竢花无恙时君能再观而记之否乎余曰诺后阅月以巻轴至治元年九月余家燬于火不及往且并其巻亡去顾氏不以为憾乂从而继之明年己夘秋其通举于郷将与计偕粤十月戊子余从宾客之后往与之别而顾氏菊方盛开因得以饫观而徧识焉有花大瓣宻而色黄者深曰赤金盘浅曰佛面金有花小瓣宻而色黄者深曰黄木香毬浅曰白木香毬此花同而色有浅深之异其名有不同焉有色如茘枝而花敷者曰茘枝红花鬈者曰茘枝毬此色同而花异其名不同焉有花瓣如爪甲而微黄色者曰黄金瓣莹白者曰白玉盘有花圆瓣宻而深黄色者曰金毬莹白者曰玉毬有心红而花黄者曰黄鹤顶白者曰白鹤顶正白色者白鹤翎此花同而色异其名之乂不同焉有花大无心而色黄蓥者曰御袍黄有花小而色深黄者曰黄罗繖有花小瓣宻而色微黄者曰西畨莲有花大而色娇黄者曰莺羽黄有花小而色蓥黄者曰内家金有花大而色浑红黄者曰黄玉莲有花大而无心正白者曰清心莲有花小而色初红后白者曰玉绣毬有花小而色皎白者曰赛月明有花瓣宻而色鲜红者曰状元红此花之与色俱异其名益不同焉然其间有以形言有以蘂言有以香言有以色言有以风神言有以标格言有以韵度言或兼之以述其全或离之以举其盛其亦善于取譬也夫最黄之色十有八白之色十有一红之色十有二紫之色七亦可谓多且佳矣然顾氏犹以为未足父子恒皇皇焉以求而不得为恨其用志不亦专乎且求观之宾日盈其门不厌有章逢之士辄□花赠之无吝色其取之以货者能拒而不受以为常则其为人又岂特蓻夫菊也哉昔人推洛阳牡丹广陵芍药甲于天下咸以为由土之宜今二郡之花无几在而菊则随人致力不择地而盛然则在人而不在土也明矣因记其所寓目者如右且为更定其名之不雅驯者竢其后有得当续为之记余又闻吏于蜀之威州者言尝以事至松潘松潘之地甚寒盛夏雨雪诸花皆迟惟菊先花于内地者十日于是乎益信其傲风霜秀摇落耐荒寒有非百卉之所几也因并记之
　　瓦头砚记【金防孜】
　　予尝考汉未央宫诸殿瓦其身如半筒而覆檐者其头有面外向其面径五寸围一尺六寸强有篆字凡六等曰汉并天下曰长乐未央曰储胥未央曰长生无极曰万寿无疆曰永寿无疆面至背厚一寸弱后人以其背平可为砚遂去其半筒因呼为瓦头砚宣德三年戊申秋八月予奉使庆邸王以此瓦相遗其篆文曰长乐未央察其规制厚薄皆同但质形稍粗耳呜呼此瓦自今已千六百余年矣追想当时金玉珎奇之物可宝玩者何限然皆澌尽无遗独此尚留人间往往为士大夫所爱重岂非所谓钝者寿之騐欤因书此以识岁月且以发予之一慨也
　　枯柯记【邱云霄】
　　藤江之曲樵有得枯柯于涧谷之间者郁没淤泥砥荡乎沙砾剥其皮肤变其色相腐败其体其窍之不实者□枒嵌崛独存其不可变者数尺许樵归之将就薪焉其气芬芬幽幽达诸其邻樵异出之息其熖明日持以适市有负贩者遭之涂过而睨之去而复顾嗅以辨其气爪其肤理以騐其质乃直百钱樵欣欣焉归以语其妇曰吾一举手之劳取重负之直自相庆以为奇获也负贩者持以适城郭有巨贾遭之途过而睨之去而复顾嗅以辨其气爪其肤理以騐其质乃直一金负贩者忻忻焉归以语其妇曰吾一游瞩而取兼日之贸自相庆以为奇获也巨贾人持涤清波之上脱其肤之所蒙剔其齿齿间之齧而汚者重楮以借之持入京师于是圣天子方精意以有事于上下神祗凡大臣内侍祗承上之德意广求异香以享神明有达官贵人遭巨贾所持于涂反覆熟视出直金四镒巨贾人弗之与复益之镒取献于天子天子悦以享神明神明居歆焉巨贾人姓王氏吴中人走粤好商外国物故能辨物庚戌春来梧述以相语丘子感而叹曰材有生于深林隠谷之间负奇姿异气如枯柯者不知其几也其饱日月战风霆凌霜露歴年所而后蕴其贝馥而卒委之沙砾淤泥之贱以就腐焉又不知其几也间一获樵氏之遭而竟需于槱薪者又不知其几也虽求登瓦炉石鼎之爇且不可得况望巨贾人之遇乎况望达官贵人之遇乎况望悦天子以歆神明乎然窃怪造物者笃生之不能使之遇焉则谓造物者之不能主物也亦宜今圣天子精意以求享于神明至诚弗衰深林隠谷之间产异材如枯柯者既又不少也而卒鲜应焉甚矣辨枯柯之难也
　　吉安堂砚记【靳学颜】
  </div>
  <div class="pagination">
   <a href="明文海_page104.html">
    上一页
   </a>
   <span>
    ...
   </span>
   <a href="明文海_page100.html">
    100
   </a>
   <a href="明文海_page101.html">
    101
   </a>
   <a href="明文海_page102.html">
    102
   </a>
   <a href="明文海_page103.html">
    103
   </a>
   <a href="明文海_page104.html">
    104
   </a>
   <span class="current-page">
    105
   </span>
   <a href="明文海_page106.html">
    106
   </a>
   <a href="明文海_page107.html">
    107
   </a>
   <a href="明文海_page108.html">
    108
   </a>
   <a href="明文海_page109.html">
    109
   </a>
   <a href="明文海_page110.html">
    110
   </a>
   <span>
    ...
   </span>
   <a href="明文海_page106.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
