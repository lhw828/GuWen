<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 449 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 449 页/共 658 页
  </h1>
  <div class="content">
   今虽既之後，得以尝，而无殷祭之礼，有丧荐，废吉祭，祭新主於寝，今不设别寝，既遂祭於庙，故四时尝，以寄追远之思，三年一帝，以习昭穆之序，义本各异。三年丧毕，则含食大祖，过时而殷，无取於限三十月也，降安之秘，以丧而废矣。（《通典》四十九，义熙三年。）
　　◇临种王道规嗣议
　　公之友爱，即心过厚，礼无二嗣，宜还本属。（《宋书·范泰传》，初司徒道规无子，养太祖，及薨，以兄道怜次子义庆为嗣，高祖以道规素爱太祖，又令居重，道规追封南郡公，应以先华容县公赐太祖，泰议从之。）
　　◇与谢侍中书
　　卿常言如何，历观高士，类多有情，吾亦许卿以同，何缅邈之过，便是未孤了幽关也。吾犹存旧情，东望慨然，便是有不驰处也。见炽公阡陌，如卿问栖僧於山，诚是美事，屡改骤迁，未为使也。杖策之郡，斯则善也。祗洹中转有奇趣，福业深缘，森兮满目，见形者所不能传。闻言而悟，亦难其人，辞烦而已。於此绝笔，范泰敬谓洹塔内赞，因炽公相示，可少留意省之，并同子与人歌而善。（《广弘明集》十六。）
　　◇与司徒王弘诸公书论道人踞食
　　范泰敬白公卿诸贤：今之沙门，坐有二法，昔之祗洹，似当不然，据今外国，言语不同，用舍亦异。圣人随俗制法，因方弘教，尚不变其言，何必苦同其制，但一国不宜有二，一堂宁可不同，而今各信偏见，自是非彼，不寻制作之意，惟此雷同为美，镇之无主，遂至於此，无虚於受人，有同於必执。不求鱼兔之实，竞攻筌蹄之末。此风不革，难乎取道，树王六年，以致正觉，始明玄宗，自敷高座，皆结跏趺坐，不偏踞也。坐禅取定，义不夷俟，据之食美，在乎食不求饱。此皆一国偏法，非天下通制，亦由寒乡无之礼，日南绝毡裘之律，不可见大禹解裳之初，便谓无复章甫，请各两舍，以付折衷君子。范泰区区，正望今集一食之同，过此已往，未之或知。礼以和贵，僧法尚同，今升斋堂，对圣像堂，如神在像中，四双八辈，义无云异。自矜之情，宁可试暂不我释。公往在襄阳，偏法已来，思而不变，当有其旨。是以投锡乘车，义存同众。近禅师道场天会，亦方其坐，岂非存大略小，礼不兼举故邪。方坐无时，而偏踞有时，自方以恒适异为难，尝变取同为异。且主人降已敬宾，有自来矣。更谘义公，了不见酬。是以敬白同异，以求厥中，愿惠咳嚏之馀，以蔽怯弱之情。（《弘明集》。）
　　◇答释慧义书
　　前论已包此通，上人意强气猛，弗之寻耳，戒以防非，无非何戒。故愚惑之夫，其戒随俗变律，华夏本不偏企，则聚骨交胫之律，故可得而略，手食之戒，无用匙之箸文，何重偏坐，而轻手食，律不得手近女人。寻复许亲溺可援，是为凡夫之疑，果足以改圣人之律，益知二百五十，非自然定法。如此，则固守不为全得，师心未足多怪。夏五阙文，固守不为疑，明慎所见苟了，何得顾众而动。企之为义，意在宜进，欲速则事不得行，端坐则不安其居。时有踞傲之夫，故非礼法所许，一堂两志，上人之同。泯焉莫逆，弟子之和，孑然单独，何敢当五十大阵，是用畏敌而默，庶乎上善之救。（《弘明集》。）
　　◇与竺道生释慧观书论踞食
　　外国风俗，还自不同，提婆始来，义观之徒，莫不沐浴钻仰，此盖小乘法耳。便谓理之所极，谓《无生》《方等》之经，皆是魔书，提婆未後说经，乃不登高座。法显後至，泥洹始唱，便谓常住之言，众理之最，般若宗极，皆出其下。以此推之，便是无主於内，有闻辄变，譬之於射，後破夺先，则知外国之律，非定法也。偏坐之家，无时而正，高座说法，亦复企踞。外国食多用手，戒无匙，慧义之徒，知而不改，至於偏坐，永为不惭。固自为矛盾，其谁能解，弟子意常谓与人同失，贤於自代其是，推心乐同，非敢许以求直。今之奉法白衣，决不可作外国被服，沙门何必苦守偏俗。（《弘明集》。）
　　◇鸾鸟诗序
　　昔宾王结峻祁之山，获一鸾鸟，王甚爱之，欲其鸣而不能致也。乃饰以金樊，飨以珍羞，对之愈戚，三年不鸣。其夫人曰：尝闻鸟见其类而後鸣，何不悬镜以映之。王从其言，鸾睹形感契，慨然悲鸣，哀响中霄，一奋而绝。嗟乎兹禽，何情之深。昔锺子破琴於伯牙，匠石韬斤於郢人，盖悲妙赏之不存，慨神质於当年耳。矧乃一举而殒其身者哉，悲夫。（北堂书钞一百三十六，《艺文类聚》九十，《御览》九百十六。）
　　◇张长公赞
　　长公秉心，独逸世表。量物难同，审已弥了。情虽高邃，迹无抗矫。靡当夷惠，孰识多少。（《艺文类聚》三十六。）
　　◇高凤赞
　　遐哉玄古，邈矣皇羲。自兹已降，显默参差。智为世骇，才为物奇。迹出无泯，潜跃俱驰，暖暖若人，孰测其为。戢曜幽壑，采真重崖。冲情莫亮，污迹示疵。轻俗无际，肆志莫羁。（《艺文类聚》三十六。）
　　◇吴季子札赞
　　延州高远，弃国师诚。优游大邑，观风上京。仁怀邦壤，道畅圣明。鉴彻昔代，乐察未形。嬴博远死，解剑在生。夫子戾止，爰诏作名。（艺文类聚三十六。）
　　◇佛赞
　　精粗事阻，始末理通。舍事就理，即朗祛蒙。惟此灵觉，因心则崇。四等极物，六度在躬。明发储寝，孰是化初。夕灭双树，岂还本无。渺渺远神，遥遥安和。愿言来期，免兹沦胥。（《弘明集》十六。）
　　◇为宋公祭嵩山文
　　刘裕敬荐中岳之灵，惟岳作镇中畿，拟天比峻，降祉发辉。宣和阴阳，道达幽微，既曰辅顺，亦代厥违，霜露所均，万人是依，不以虚薄，志归不庭。仰纾国耻，俯拯黎，望岭怀仁，践境延情。金璧之赠，愧惧交盈，思乐时雍，终凭威灵。旧都既清，三秦期廓。岂惟人谋，抑亦冥略，逝将言旋，自雍徂洛，何以寄怀，一卮清酌，璧云乎，深诚攸托。（《初学记》五。）
　　◎范晔
　　晔字蔚宗，泰少子，小字专，出继从伯弘之，袭封武兴县侯。义熙末为武帝相国掾、彭城王义康冠军参军。宋受禅，随府转右军参军，入补尚书外兵郎，出为荆州别驾从事史。寻召为秘书丞。父忧服阕，为檀道济征南司马，领新蔡太守。寻为司徒从事中郎，迁尚书吏部郎。文帝即位，左迁宣城太守。寻为长沙王义欣镇军长史，加宁朔将军。母忧服阕，为始兴王浚後军长史，领南下邳太守。迁左卫将军太子詹事。元嘉二十二年，与孔熙先等谋立彭城王义康，事泄，弃市。有《後汉书》九十七卷，集十五卷。
　　◇探时旨上言
　　臣历观前史二汉故事，诸蕃王政以讠夭诅幸灾，便正大逆之罚。况义康奸心衅迹，彰著遐迩，而至今无恙，臣窃惑焉。且大梗常存，将重阶乱，骨肉之际，人所难言，臣受恩深重，故冒犯披露。（《宋书·范晔传》。）
　　◇作彭城王义康与徐湛之书宣示同党
　　吾凡人短才，生长富贵，任情用己，有过不闻，与物无恒，喜怒违实，致使小人多怨，士类不归。祸败已成，犹不觉悟，退加寻省，方知自招，刻肌刻骨，何所复补。然至於尽心奉上，诚贯幽显，拳拳谨慎，惟恐不及，乃可恃宠骄盈，实不敢故为欺罔也。岂苞藏逆心，以招灰灭，所以推诚自信，不复防护异同，率意信心，不顾万物议论，遂致谗巧潜构，众恶归集。甲奸险好利，负吾事深，乙凶愚不齿，扇长无赖，丙、丁趋走小子，唯知谄进，伺求长短，共造虚说，致令祸陷骨肉，诛戮无辜。凡在过衅，竟有何征？而刑罚所加，同之元恶，伤和枉理，感彻天地。
　　吾虽幽逼日苦，命在漏刻，义慨之士，时有音信。每知天文人事，及外间物情，土崩瓦解，必在朝夕。是为衅起群贤，滥延国家，夙夜愤踊，心腹交战。朝之君子，及士庶白黑怀义秉理者，宁可不识时运之会，而坐待横流邪？除君侧之恶，非唯一代，况此等狂乱罪，终古所无，加之翦戮，易於摧朽邪？可以吾意宣示众贤，若能同心奋发，族裂逆党，岂非功均创业，重造宋室乎？但兵凶战危，或致侵滥，若有一豪犯顺，诛及九族。处分之要，委之群贤，皆当谨奉朝廷，动止闻启。往日嫌怨，一时豁然，然後吾当谢罪北阙，就戮有司。苟安社稷，瞑目无恨，勉之勉之。（《宋书·范晔传》。）
　　◇狱中与诸甥晔书以自序
　　吾狂衅覆灭，岂复可言，汝等皆当以罪人弃之。然平生行己任怀，犹应可寻。至於能不，意中所解，汝等或不悉知。吾少懒学问，晚成人，年三十许，政始有向耳。自尔以来，转为心化，推老将至者，亦当未已也，往往有微解，言乃不能自尽。为性不寻注书，心气恶，小苦思，便愦闷，口机又不调利，以此无谈功。至於所通解处，皆自得之於胸怀耳。文章转进，但才少思难，所以每於操笔，其所成篇，殆无全称者。常耻作文士。文患其事尽於形，情急於藻，义牵其旨，韵移其意。虽时有能者，大较多不免此累，政可类工巧图缋，竟无得也。常谓情志所托，故当以意为主，以文传意。以意为主，则其旨必见，以文传意，则其词不流。然後抽其芬芳，振其金石耳。此中情性旨趣，千条百品，屈曲有成理。自谓颇识其数，尝为人言，多不能赏，意或异故也。
　　性别宫商，识清浊，斯自然也。观古今文人，多不全了此处，纵有会此者，不必从根本中来。言之皆有实证，非为空谈。年少中谢庄最有其分，手笔差易，文不拘韵故也。吾思乃无定方，特能济难适轻重，所禀之分，犹当未尽。但多公家之言，少於事外远致。以此为恨，亦由无意於文名故也。
　　本未关史书，政恒觉其不可解耳。既造《後汉》，转得统绪，详观古今箸述及评论，殆少可意者，班氏最有高名，既任情无例，不可甲乙辨。後赞於理近无所得，唯志可推耳。博赡可不及之，整理未必愧也。吾杂传论，皆有精意深旨，既有裁味，故约其词句。至於《循吏》以下，及《六夷》诸序论，笔势纵放，实天下之奇作。其中合者，往往不减《过秦》篇。尝共比方班氏所作，非但不愧之而已，欲遍作诸志，前汉所有者悉令备。虽事不必多，且使见文得尽。又欲因事就卷内发论，以正一代得失，意复未果。赞自是吾文之杰思，殆无一字空设，奇变不穷，同合异体，乃自不知所以称之。此书行，故应有赏音者。纪传例为举其大略耳，诸细意甚多。自古体大而思精，未有此也。恐世人不能尽之，多贵古贱今，所以称情狂言耳。
　　吾於音乐，听功不及自挥，但所精非雅声，为可恨。然至於一绝处，亦复何异邪？其中体趣，言之不尽，弦外之意，虚响之音，不知所从而来。虽少许外，而旨态无极，亦尝以授人，士庶中未有一豪似者。此永不传矣，吾书虽小小有意，笔势不快，馀竟不成就，每愧此名。（宋书范晔传，又略见《御览》五百八十五。）
　　◇双鹤诗序
　　客有寄余双鹤者，其一扬翰皎洁，响逸九皋；其一翅折志衰，自视缺然。余因叹玩之，遂为之诗。（《艺文类聚》九十。）
　　◇和香方序
　　麝本多忌，过分必害；沈实易和，盈斤无伤。零藿虚燥，詹唐黏湿。甘松、苏合、安息、郁金，奈多、和罗之属，并被珍於外国，无取於中土。又枣膏昏钝，甲煎浅俗，非唯无助於馨烈，乃当弥增於尤疾也。（《宋书·范晔传》，此序所言，悉以比类朝士，麝本多忌，比庾炳之。零藿虚燥，比何尚之。詹唐黏湿，比沈演之。枣膏昏钝，比羊玄保。甲煎浅俗，比徐湛之。甘松苏合，比慧林道人。沈实易和，以自比也。）

卷十六
◎臧焘
　　焘字德仁，东莞莒人，武敬皇后兄。晋太元中为助教，寻去官，元兴中除临沂令，入为太学博士，参右将军何无忌军事。义熙初，随府转镇南参军，寻参武帝中军军事，入补尚书度支郎，改掌祠部，封高陵侯。迁通直郎，复为武帝镇军车骑中军太尉谘议参军，除大司马从事中郎，进侍中。元熙元年以疾去职。宋受禅，征拜太常，永初三年致仕。卒年七十。少帝追赠左光禄大夫，加散骑常侍。
　　◇宣太后不配食中宗庙议
　　《阳秋》之义，母以子贵，故仲子、成风，咸称夫人，《经》云：「考仲子之宫」，若配食惠庙，则宫无缘别筑。前汉孝文、孝昭太后，并系子为号，祭於寝园，不配於高祖、孝武之庙。後汉和帝之母曰敬隐皇后，顺帝之母曰恭怀皇后，安帝祖母曰恭愍皇后，虽不系子为号，亦祭於陵寝，不配章、安二帝。此则二汉虽有太后、皇后之异，至於并不配食，义同《阳秋》。唯光武追废吕后，故以薄后配高祖庙。又卫后既废，霍光追尊李夫人为皇后，配孝武庙，此非母以子贵之例，直以高、武二庙无配故耳。夫汉立寝於陵，自是晋制所异。谓宜远准《阳秋》考宫之义，近摹二汉不配之典，尊号既正，则罔极之情申，别建寝庙，则严祢之义显，系子为称，兼明母贵之所由，一举而允三义，固哲王之高致也。（《宋书·臧焘传》，晋孝武太元中，追崇庶祖母宣太后，议者或谓宜配食中宗，焘议。又见《南史》十八。）
　　◇褚爽上表称太子名议
　　案《礼记》：「父前子名，君前臣名」。又：「君之於嗣子，亲则父也，尊则君也」。如此，则太子虽国之储贰，犹同於臣列，以君前臣名之义言，则爽表未为失礼，然史籍所载，人臣与人主言及上表，未有称太子名者，今省无先比，即其验也，昔武皇帝代尚书仆射山涛启事，称皇太子而不言名，涛中朝名士，必详典式，其不称名，当有理趣。特以皇太子储君，名讳尊重，不敢指斥故耳。古今异仪，礼有损益。今依仗前贤，固循先比，则爽表所称，为违旧准。（《通典》一百四，泰元十九年七月，义兴太守褚爽上表称太子名，下太学议，助教臧焘议。）
　　◇四府君迁主议
　　臣闻国之大事，在祀与戎，将营宫室，宗庙为首。古先哲王，莫不致肃恭之诚心，尽崇严乎祖考，然後能流淳化於四海，通幽感於神明，固宜详废兴於古典，循情礼以求中者也。礼天子七庙，三昭三穆，与太祖而七。自考庙以至祖考五庙，皆月祭之，远庙为祧，有二祧，享尝乃止。去祧为坛，去坛为单，有祷然後祭之。此宗庙之次，亲疏之序也。郑玄以为祧者，文王、武王之庙，王肃以为五世六世之祖。寻去祧之言，则祧非文武之庙矣。文武周之祖宗，何去祧为坛乎？明远庙为祧者，无服之祖也。又远庙则有享尝之礼，去祧则有坛单之殊，明世远者，其义弥疏也。若祧是文武之庙，宜同月祭於太祖，虽推后稷以配天，由功德之所始，非尊崇之义，每有差降也，又礼有以多贵者，故传称德厚者流光，德薄者流卑。又云，自上以下，降杀以两，礼也。此则尊卑等级之典，上下殊异之文。而云天子诸侯，俱祭五庙，何哉？又王祭嫡殇，下及来孙，而上祀之礼，不过高祖。推隆恩於下流，替诚敬於尊属，亦非圣人制礼之意也。是以泰始建庙，从王氏议，以礼父为士，子为天子诸侯，祭以天子诸侯，其尸服以士服，故上及征西，以备六世之数，宣皇虽为太祖，尚在子孙之位，至於殷祭之日，未申东向之礼，所谓子虽齐圣，不先父食者矣。今京兆以上既迁，太祖始得居正，议者以昭穆未足，欲屈太祖於卑坐，臣以为非礼典之旨也。所谓与太祖而七，自是昭穆既足，太祖在六世之外，非为须满七庙，乃得居太祖也。议者又以四府君神主，宜永同於殷袷，臣又以为不然。传所谓毁庙之主，陈乎太祖，谓太祖以下，先君之主也，故《白虎通》：「帝袷祭迁庙者，以其继君之体，持其统而不绝也」。岂如四府君在太祖之前乎。非继统之主，无灵命之瑞，非王业之基，昔以世近而及，今则情礼已远，而当长飨殷袷，永虚太祖之位，求之礼籍，未见其可。昔永和之初，大议斯礼，於时虞喜、范宣并以渊儒硕学，咸谓四府君神主，无缘永存於百世，或欲瘗之两阶，或欲藏之石室，或欲为之改筑，虽所秉小异，而大归是同。若宣皇既居群庙之上，而四主袷不已，则大晋殷祭，长无太祖之位矣。夫理贵有中，不必过厚，礼与世迁，岂可顺而不断。故臣子之情虽笃，而灵厉之谥弥彰；追远之怀虽切，而迁毁之礼为用。岂不有心於加厚，顾礼制不可逾尔。石室则藏於庙北，改筑则未知所处，虞主所以依神，神移则有瘗埋之礼。四主若飨祀宜废，亦神之所不依也，准傍事例，宜同虞主之瘗埋。然经典难详，群言纷错，非臣卑浅所能折中。（《宋书·臧焘传》，义熙初太庙鸱尾灾，焘谓著作郎徐广曰：征西京兆四府君，宜在毁落，而犹列庙飨，此其征乎。乃上议，又见《宋书·礼志》三，南史十八。）
　　◎臧质
　　质字含文，焘弟子，晋末为宋世子中军。参军武帝受禅，迁员外散骑侍郎。元嘉初为江夏王义恭抚军。徙给事中，出为建平太守，迁宁远将军历阳太守，又迁竟陵江夏内史，复为建武将军巴东建平二郡太守，征为使持节、都督徐兖二州诸军事、宁远将军、徐兖二州刺史，复为建威将军义兴太守，迁太子左卫率，寻为辅国将军、假节、进使持节、监雍凉南北秦四州诸军事、宁蛮校尉雍州刺史，封开国子。元凶弑立，以为丹阳尹征虏将军，不受。孝武举兵，版进征北将军，及即位，以为都督江州诸军事、车骑将军、开府仪同三司、江州刺史，加散骑常侍持节，封始兴郡公，寻奉南郡王义宣举兵反，伏诛。
　　◇举兵上表
　　臣闻执药随亲，非情谬於甘苦，挥斤斩毒，岂忘痛於肌肤。盖以先疑後顺，忠焉必往，忍小存大，虽爱必从。丞相臣义宣，育哲台铉，拊声联服，定主勤王之业，勋越乎齐晋，宗戚懿亲之寄，望崇於鲁卫。而恶直丑正，实繁有党，或染凶作伪，疾害元功，或藉劳挟宠，乘威纵戾。自知愆深衅重，必贻剿戮，乃成紫毁朱，交间忠辅。崇树私徒，招聚群恶，念旧爱老，无一而存，岂不由凶丑相扇，志肆谗惑。陛下垂慈狎达，不稍惟疑。遂令负席图，蔽於流议，投杼市虎，成於十夫。鉴古揆今，实怀危逼，故投袂樊、叶，立节於本朝，挥戈晋阳，务清於君侧。臣诚庸懦，奉教前朝，虽恧《缁衣》好贤之美，敢希《巷伯》恶恶之情，固已藉风听而宵愤，抚短策而驰念。况乃宏命爰格，诚系宗社，今奉旨前迈，星言启行。臣本凡琐，少无远概，因缘际会，遂班槐鼎，素望既盈，惬心实足，岂应徼功非冀，更希异宠，直以蔓草难除，去恶宜速，是以无顾夷险，虑不及身。仰恃天眷，察亮丹款，苟血诚不照，甘心罪戮，伏愿陛下先鉴元辅匪躬茂节，末录庸琐奉国微诚，不遂氵典忍之情，以失四海之望，昭戮马剑，显肆市朝，则结旌向国，全锋凯归，九流凝序，三光并耀，斯则仰说宗庙，俯惬兆民。裁表感慨，涕言无已。（《宋书·臧质传》。）
　　◇答魏主拓跋焘书
　　省示，具悉奸怀，尔自恃四脚，屡犯国疆，诸如此事，不可具说。王玄谟退於东，梁坦散於西。尔谓何以不闻童谣言邪：「虏马饮江水，佛狸死卯年。」此期未至，以二军开饮江之径尔，冥期使然，非复人事。寡人受命相灭，期之白登，师行未远，尔自送死，岂容复令生全，飨有桑乾哉。但尔住攻此城，假令寡人不能杀尔，尔由我而死。尔若有幸，得为乱兵所杀。尔若不幸，则生相锁缚，载以一驴，直送都市。我本不图全，若天地无灵，力屈於尔，齑之粉之，屠之裂之。如此，未足谢本朝。尔识智及众力，岂能胜苻坚邪？顷年展尔陆梁者，是尔未饮江，本岁未年卯故尔。斛兰昔深入彭城，值少日雨，只马不返，尔岂忆邪？即时春雨已降，四方大众，始就云集，尔但安意攻城莫走。粮食阙乏者告之，当出廪相饴，得所送剑刀，欲令我挥之尔身邪。甚苦，人附反，各自努力，无烦多。（《宋书·臧质传》。）
　　◇又与虏众书
　　示语虏中诸士庶，狸伐见与书如别，尔等正朔之民，何为力自取如此。大丈夫岂可不知转祸为福邪，今写台格如别书，自思之。（《宋书·臧质传》。）
　　◇密信说南郡王义宣
　　有大才，负大功，挟震主之威，自古甚有全者，宜在人前蚤有处分，且万物莫不系心於公，整众入朝，内外孰不欣戴。不尔，一旦受祸，悔无所及。（《宋书·南郡王义宣传》，又略见《南史》十三。）
　　震主之威，不可持久，主相势均，事不两立。今专据阃外，地胜兵强，持疑不决，则後机致祸。（《宋书·臧质传》。）
　　◎徐羡之
　　羡之字宗文，小字干木，东海郯人。晋太元中为王邪少傅主簿，後为刘牢之镇北功曹。元兴初为桓抚军中兵参军。武帝举义，版为镇军参军、尚书库部郎、领军司马，补琅邪王大司马参军、司徒左西属徐州别驾从事史、太尉谘议参军，除鹰扬将军琅邪内史，转太尉左司马寻为吏部尚书、建威将军、丹阳尹，转尚书仆射。宋受禅，进号镇军将军，加散骑常侍，封南昌县公，迁尚书令扬州刺史，进司空，录尚书事。少帝即位，与傅亮、谢晦等总朝政，寻行废立。文帝即位，进司徒，改封南平郡公，元嘉三年伏诛。
　　◇虎牢陷上表自劾
　　去年逆虏纵肆，陵暴河南，司州刺史臣德祖，竭诚尽力，抗对强寇，孤城独守，将涉期年，救师淹缓，举城沦没。圣怀垂悼，远近嗟伤。陛下殷忧谅暗，委政自下。臣等谋猷浅蔽，托付无成。遂令致节之臣，抱忠倾覆，将士歼辱，王略亏挫，上坠先规，下贻国耻，稽之朝典，无所辞责。虽有司挠笔，未加准绳，岂宜尸禄，昧安殊宠。乞蒙屏固，以申国法。（《宋书·索虏传》，景平元年，虏克虎牢，司空徐羡之尚书傅亮、领军将军谢晦表，少帝不许。）
　　◇与左光禄大夫传亮上表归政
　　臣闻元首司契，运枢成务，臣道代终，事尽宣翼。冕旒之道，理绝於上皇。拱己之事，不行於中古。故高宗不言，以三龄为断，冢宰听政，以再期为节。百王以降，罔或不然。陛下圣德绍兴，负荷洪业，亿兆，思陶盛化。而圣旨谦挹，委成群司。自大礼告终，钻燧三改，大明伫照，远迩倾属。臣等虽率诚屡闻，未能仰感，敢藉品物之情，谨因苍生之志。伏愿陛下远存周文日昃之道，近思皇室缔构之艰，时揽万机，躬亲朝政，广辟四聪，博询庶业，则雍熙可臻，有生幸甚。（《宋书·徐羡之传》。）
　　◇重奏
　　近陈写下情，言为心罄，奉被还诏，鉴许未回。岂惟愚臣，秉心有在，询之朝野，人无异议。何者？形风四方，实系王德，一国之事，本之一人。虽世代不同，时殊风异，至於主运臣赞，古今一揆。未有浑心委任，而休明可期，此之非宜，布自遐迩。臣等荷遇二世，休戚以均，情为国至，岂容顺默。重披丹心，冒昧以请。（同上。）
　　◇又固陈
　　比表批陈，辞诚俱尽，诏旨冲远，未垂听纳，三复屏营，伏增忧叹。臣闻克隆先构，干蛊之盛业，昧旦丕显，帝王之高义。自皇宋创运，英圣有造，殷忧未阙，艰患仍缠。赖天命有底，圣明承业，时屯国故，犹在民心。泰山之安，未易可保，昏明隆替，系在圣躬。斯诚周诗夙兴之辰，殷王待旦之日，岂得无为拱己，复玄古之风，逡巡虚挹，徇匹天之事。伏愿以宗庙为重，百姓为心，弘大业以嗣先轨，隆圣道以增前烈。愚瞽所献，情尽於此。（同上。）
　　◇奏论郊配
　　臣闻崇德明祀，百王之令典，宪章天人，自昔之所同。虽因革殊时，质文异世，所以本情笃教，其揆一也。伏惟高祖武皇帝，允协灵，有命自天，弘日静之勤，立民之极，帝迁明德，光宅八表，太和宣被，玄化遐通。陛下以圣哲嗣徽，道孚万国，祭礼久废，思光鸿烈，飨帝严亲，今实宜之。高祖武皇帝宜配天郊，至於地之配，虽礼无明文，先代旧章，每所因循。魏晋故典，足为前式，谓武敬皇后宜配北郊，盖述怀以追孝，跻圣敬於无穷。对越两仪，允洽幽显者也。明年孟春，有事於二郊，请宣摄内外，详依旧典。（《宋书·礼志》三，永初三年九月，司空羡之尚书令亮等奏，诏可。）
　　◇奏废庐陵王义真
　　臣闻二叔不咸，难结隆周，淮南悖纵，祸兴盛汉，莫不义以断恩，情为法屈。二代之事，殷鉴无远，仁厚之主，行之不疑。故共叔不断，几倾郑国，刘英容养，衅广难深，前事之不忘，後王之成鉴也。
　　案车骑将军义真，凶忍之性，爰自稚弱，咸阳之酷，丑声远播。先朝犹以年在纨绮，冀能改厉，天属之爱，想闻革心，自圣体不豫，以及大渐，臣庶忧惶，内外屏气。而纵博酣酒，日夜无辍，肆口纵言，多行无礼。先帝贻厥之谋，图虑经固，亲敕陛下，面诏臣等，若遂不悛，必加放黜，至言苦厉，犹在纸翰。而自兹迄今，日月增甚，至乃委弃藩屏，志还京邑，潜怀异图，希幸非冀，转聚甲卒，征召车马。陵坟未乾，情事犹昨，遂蔑弃遗旨，显违成规，整棹浮舟，以示归志，肆心专己，无复谘承。圣恩低徊，深垂隐忍，屡遣中使，苦相敦释。而亲对散骑侍郎邢安泰，广武将军茅仲思，纵其悖骂，讪主谤朝，此久播於远近，暴於人听。
　　臣闻原火不扑，蔓草杂除，青青不伐，终致寻斧，况忧深患著，社稷虑切。请一遵晋朝武陵旧典，使顾怀之旨，不坠於武庙，全宥之德，获申於昵亲。仰寻感恸，临启悲咽。（《宋书·庐陵王义真传》，少帝失务，羡之等密谋废立，则次弟应在义真，以义真轻讠少，不任主社稷，因其与少帝不协，乃奏废之。）
　　◇上言追上皇太后尊号
　　伏惟先婕妤柔明塞渊，光备六列，德昭坤范，训洽母仪。用能启祚圣明，奄宅四海，而天祚永违，严亲莫逮。臣等参详，远准春秋，近稽汉晋，谨追上尊号为皇太后，礼官撰谥，用崇寝庙。（《通典》七十二，元嘉元年。）
　　◇朱兴妻周事议
　　自然之爱，虎狼犹仁，周之凶忍，宜加显戮。臣以为法律之外，故尚弘物之理，母之即刑，由子明法，为子之道，焉有自容之地，虽伏法者当，而在育者靡容。（《通典》作「匪宜」。）愚谓可特申（《通典》作「屏之遐裔」。《宋书·徐羡之传》，《南史》十五，《通典》一百六十七。）
　　◎徐湛之
　　湛之字孝源，小字仙童，羡之兄孙。元嘉初除著作佐郎员外散骑侍郎，并不就。东宫建，补太子洗马，转国子博士，迁奋威将军南彭城沛二郡太守，加辅国将军。迁秘书监，领右军将军。转侍中，加骁骑将军，复为秘书监，加散骑常侍，迁中护军，未拜，又迁太子詹事，又迁冠军将军丹阳尹，进号征虏将军，转中书令，领太子詹事，出为前军将军南兖州刺史。复入为丹阳尹，转尚书仆射，领护军将军。元凶弑逆，并见害。孝武即位，追赠司空，谥曰忠烈公。
　　◇上范晔等反谋表
　　臣与范晔，本无素旧，中忝门下，门之邻省，屡来见就，故渐成周旋。比年以来，意态转见，倾动险忌，富贵情深，自谓任遇未高，遂生怨望。非唯攻伐朝士，讥谤圣时，乃上议朝廷，下及藩辅，驱扇同异，恣口肆心，如此之事，已具上简。近员外散骑侍郎孔熙先忽令大将军府吏仲承祖腾晔及谢综等，意欲收合不逞，规有所建。以臣昔蒙义康接盼，又去岁群小为臣妄生风尘，谓必嫌惧，深见劝诱。兼人情乐乱，机不可失，谶纬天文，并有征验。晔寻自来，复具陈此，并说臣论议转恶，全身为难。即以启闻，被敕使相酬引，究其情状。於是悉出檄书、选事。及同恶人名、手墨翰迹，谨封上呈，凶悖之甚，古今罕比，由臣暗於交士，闻此逆谋，临启震惶，荒情无措。（《宋书·范晔传》。）
　　◇还郡自陈表
　　贼臣范晔、孔熙先等，连结谋逆，法静尼宣分往还，与大将军臣义康共相唇齿，备於鞠对。伏寻仲承祖始达熙先等意，便极言奸状。而臣儿女近情，不识大体，上闻之初，不务指斥，纸翰所载，尤复漫略者，实以凶计既表，逆事归露，又仰缘圣慈，不欲穷尽，故言势依违，未敢缕陈。情旨无隐，已昭天鉴。及群凶收禽，各有所列，晔等口辞，多见诬谤，承祖丑言，纷纭特甚。乃云臣与义康宿有密契，在省之言，期以为定，潜通奸意，报示天文。末云熙先县指必同，以诳於晔，或以智勇见称，或以愚懦为目。既美其信怀可覆，复骇其动止必启。凡诸诡妄，还自违伐，多举事端，不究源统，赍传之信，无有主名，所征之人，又已死没，首尾乖互，自为矛。即臣诱引之辞，以为始谋之证，衔臣纠告，并见怨咎，纵肆狂言，必规祸陷。伏自探省，亦复有由。昔义康南出之始，敕臣入相伴慰，晨夕觐对，经逾旬日。逆图成谋，虽无显然，怼容异意，颇形言旨。遗臣利刃，期以际会，臣苦相谏譬，深加距塞。以为怨愤所至，不足为虑，便以关启，惧成虚妄，思量反覆，实经愚心，非为纳受，曲相蔽匿。又令申情范晔，释中间之憾，致怀萧思话，恨婚意未申，谓此侥幸，亦不宣达。陛下敦惜天伦，彰於四海，藩禁优简，亲理咸通，又昔蒙眷顾，不容自绝，音翰信命，时相往来。或言少意多，旨深文浅，辞色之间，往往难测。臣每惧异闻，皆略而不答，惟心无邪悖，故不稍以自嫌。忄娄忄娄丹实，具如此启。至於法静所传，及熙先等谋，知实不早，见关之日，便即以闻。虽晨光幽烛，曲昭穷款，裁以正义，无所逃刑。束骸北阙，请罪司寇，乾施含宥，未加治考，中旨频降，制使还往，仰荷恩私，哀惶失守。
　　臣殃积罪深，丁罹酷罚，久应屏弃，永谢人理。况奸谋所染，忠孝顿阙，智防愚浅，暗於祸萌，士类未明其心，群庶谓之同恶，朝野侧日，众议沸腾，专信雠隙之辞，不复稍相申体。臣虽驽下，情非木石。岂不知丑点难婴，伏剑为易。而然视息，忍此馀生，实非苟吝微命，假延漏刻。诚以负戾灰灭，贻恶方来，贪及视息，少自披诉。冀幽诚丹款，傥或昭然，虽复身膏草土，九泉无恨。显居官次，垢秽朝班，厚颜何地，可以自处。乞蒙隳放，伏待钅夫钅质。（《宋书·徐湛之传》。）
　　◇翠龟表
　　句容县人获龟一头，体披素毫，腾露飞集。（《初学记》三十。）

卷十七
◎裴松之
　　松之字世期，河东闻喜人，晋太元中拜殿中将军，除新野太守。不行，拜员外散骑侍郎。义熙初为故鄣令，入为尚书祠部郎，武帝领司州，以为州主簿，转治中从事史，召为世子洗马，除零陵内史，征国子博士。元嘉初为冗从仆射，转中书侍郎、司冀二州大中正，出为永嘉太守，入补通直常侍，复出为南琅邪太守，致仕，拜中散大夫，寻领国子博士，进太中大夫，封西乡侯，卒年八十。有《三国志》注六十五卷，集二十一卷。
　　◇请禁私碑表
　　碑铭之作，以明示後昆，自非殊功异德，无以允应兹典。大者道动光远，世所宗推，其次节行高妙，遗烈可纪。若乃亮采登庸，绩用显著，敷化所莅，惠训融远，述咏所寄，有赖镌勒，非斯族也，则几乎僭黩矣。俗敝伪兴，华烦已久。是以孔悝之铭，行是人非；蔡邕制文，每有愧色。而自时厥後，其流弥多，预有臣吏，必为建立，勒铭寡取信之实，刊石成虚伪之常，真假相蒙，殆使合美者不贵，但论其功费，又不可称。不加禁裁，其敝无已。以为诸欲立碑者，宜悉令言上，为朝议所许，然後听之，庶可以防遏无征，显彰茂实，使百世之下，知其不虚，则义信於仰止，道孚於来叶。（《宋书·裴松之传》，又《礼志》二，义熙中，尚书祠部郎裴松之又议禁断。）
　　◇上三国志注表
　　臣松之言，臣闻智周则万理自宾，鉴远则物无遗照。虽尽性穷微，深不可识，至於绪馀所寄，则必接乎粗迹。是以体备之量，犹曰好察迩言。畜德之厚，在於多识往行。伏惟陛下，道该渊极，神超妙物，晖光日新，郁哉弥盛。虽一贯坟典，怡心玄赜，犹复降怀近代，博观兴废。将以总括前踪，贻诲来世，臣前被诏，使采三国异同，以注陈寿《国志》。寿书铨叙可观，事多审正。诚游览之苑囿，近世之嘉史。然失在於略，时有所脱漏，臣奉诏寻详，务在周悉。上搜旧闻，旁摭遗逸，案三国虽历年不远，而事阔汉晋。首尾所涉，出入百载。注记分错，每多舛互。其寿所不载，事宜存录者，则罔不毕取以补其阙。或同说一事，而辞有乖杂，或出事本异，疑不能判，并皆钞内以备异闻。若乃纰缪显然，言不附理，则随违矫正，以惩其妄。其时事当否及寿之小失，颇以愚意有所论辩。自就撰集，已垂期月。写校始讫，谨对上呈。
　　窃惟缋事以众色成文，蜜蜂以兼采味，故能使绚素有章，甘逾本质。臣实顽乏，顾惭二物。虽自罄厉，分绝藻缋，既谢淮南食时之敏，又微狂简斐然之作。淹留无成，秽翰墨，不足以上酬圣旨，少塞愆责。愧惧之深，若坠渊谷。谨拜表以闻，随用流汗。臣松之诚惶诚恐，顿首顿首，死罪谨言，元嘉六年七月二十四日，中书侍郎西乡侯臣裴松之上。（明监本三国志。）
　　◇奉使巡行反奏事
　　臣闻天道以下济光明，君德以广运为极，古先哲后，因心溥被，是以文思在躬，则时雍自洽，礼行江汉，而美化斯远。故能垂大哉之休咏，廓造周之盛则。伏惟陛下，神睿玄通，道契旷代，冕旋华堂，垂心八表。咨敬敷之未绝，虑明扬之靡畅。清问下民，哀此鳏寡，涣焉大号，周爰四达。远猷形於《雅诰》，惠训播乎遐陬。是故率土仰咏，重译咸说，莫不讴吟踊跃，式铭皇风。或有扶老携幼，称欢路左，诚由亭毒既流，故忘其自至，千载一时，於是乎在。臣谬蒙铨任，忝厕显列，猥以短乏，思纯八表，无以宣畅圣旨，肃明风化，黜陟无序，搜扬寡闻，惭惧屏营，不知所措。奉二十四条，谨随事为牒。伏见癸卯诏书，礼俗得失，一依周典，每各为书，还具条奏。依事为书，以系之後。（《宋书·裴松之传》。）
  </div>
  <div class="pagination">
   <a href="全上古三代秦汉三国六朝文_page448.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page444.html">
    444
   </a>
   <a href="全上古三代秦汉三国六朝文_page445.html">
    445
   </a>
   <a href="全上古三代秦汉三国六朝文_page446.html">
    446
   </a>
   <a href="全上古三代秦汉三国六朝文_page447.html">
    447
   </a>
   <a href="全上古三代秦汉三国六朝文_page448.html">
    448
   </a>
   <span class="current-page">
    449
   </span>
   <a href="全上古三代秦汉三国六朝文_page450.html">
    450
   </a>
   <a href="全上古三代秦汉三国六朝文_page451.html">
    451
   </a>
   <a href="全上古三代秦汉三国六朝文_page452.html">
    452
   </a>
   <a href="全上古三代秦汉三国六朝文_page453.html">
    453
   </a>
   <a href="全上古三代秦汉三国六朝文_page454.html">
    454
   </a>
   <span>
    ...
   </span>
   <a href="全上古三代秦汉三国六朝文_page450.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
