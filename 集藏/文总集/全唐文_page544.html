<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 544 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 544 页/共 603 页
  </h1>
  <div class="content">
   驰骖故里，怀章旧馆，喧卢静夜，鸣鸡警旦。荣庆两归，簪绂双（阙八字）岸。（其七）
    来暮凄歌，去思缠想。勋铭鼐鼎，恩留苇杖。日新月故，风归□往。俾令范与嘉声，永镂於穷壤．（其八）
    ☆志静
    志静，永昌中定觉寺沙门。
    ○佛顶尊胜陀罗尼经序
    《佛顶尊胜陀罗尼经》者，婆罗门僧佛陀波利。仪凤元年，从西国来至此土，到五台山次，遂五体投地，向山顶礼曰：“如来灭後，众圣潜灵，唯有大士文殊师利，於此山中，汲引苍生，教诸菩萨。波利所恨，生逢八难，不睹圣容，远涉流沙，故来敬谒。伏乞大慈大悲普覆，令见尊仪。”言已，悲泣雨泪，向山顶礼。礼已举头，忽见一老人，从山中出来，遂作婆罗门语谓僧曰：“法师情存慕道，追访圣踪，不惮劬劳，远寻遗迹。然汉地众生，多造罪业，出家之辈，亦多犯戒律，唯有《佛顶尊胜陀罗尼经》，能灭除恶业。未知法师颇将此经来不？”僧曰：“贫道直来礼谒，不将经来。”老人曰：“既不将经，空来何益？纵见文殊，亦何必识？师可却向西国，取此经来，流传汉土，即是遍奉众圣，广利群生，拯济幽明，报诸佛恩也。师取经来至此，弟子当示师文殊师利菩萨所在。”
    僧闻此语，不胜喜跃，遂裁抑悲泪，至心敬礼。举头之顷，忽不见老人，其僧惊愕，倍更虔心，系念倾诚，回还西国，取《佛顶尊胜陀罗尼经》，至永淳二年，回至西京，具以上事闻奏大帝。大帝遂将其本入内，请日照三藏法师及敕司宾寺典客令杜行ダ等共译此经，敕施僧绢三十匹，其经本禁在内不出。其僧悲泣奏曰：“贫道捐躯委命，远取经来，情望普济群生，救拔苦难，不以财宝为念，不以名利关怀。请还经本流行，庶望含灵同益。”帝遂留翻得之经，还僧梵本。其僧得梵本，将向西明寺，访得解善梵语汉僧顺贞，奏共翻译，帝随其请。僧遂对诸大德，共顺贞翻译。译讫，僧将梵本向五台山入山，於今不出。今前後翻两本，并流行於世。小小语有不同者，幸勿怪焉。至垂拱三年，定觉寺主僧志静，因停在神都魏国东寺，亲见日照三藏法师，问其逗留，一如上说。志静遂就三藏法师谘受神咒。法师於是口宣梵旨，经二七日，句句委授具足，梵音一无差失。仍更取旧翻梵本勘校，所有脱错，悉皆改定。其咒初注云：最後别翻者是也。其咒句稍异於杜令所翻者。其新咒改定不错，并注其音讫，後有学者，幸详此焉。至永昌元年八月，於大敬爱寺见西明寺上座澄法法师，问其逗留，亦如前说。其翻经僧顺贞，见在西明寺。此经救拔幽显，最不可思议。恐学者不知，故具录委曲，以传未悟。
    ●卷九百十三
    ☆子仪
    子仪，号“水月大师”，天授中乐清白鹤寺沙门。
    ○白鹤寺记
    太虚不可量，太极不可算，而能载有为也，含无为之道也。无为之道者，在乎未形之前而难知；有为功也，被乎化形之後而易解。悟斯理者，行斯化也，惟我乾竺之大仙乎？懿降神知足，诞瑞迦维，去爱金门，栖真雪岭，继七圣而成道，圆十号以称尊，分百亿身，宅三千界。一音雷震，一雨霞飞，白毫柔狂象之心，清风扇火龙之室。鹿野先调於五子，鹫峰方废於三车，使轮王倾髻里之珠，穷子获衣中之宝。小根小智，防微而豫固是塘；大愿大心，利物而肯贪身命。情覃九有，恩普四生，辟烦恼之重关，涸无明之巨堑。优昙浮木，岂无缘而偶哉！繇是能事毕矣，大缘终矣。金河月落，玉树□愁，暨腾兰结辙於胡沙，像设来仪於汉室。自此中华仿制，列刹相望。
    今乐清县白鹤寺者，乃东晋张文君字子雁舍宅为之也。以仁山智水，足为幽居，傲禄藏名，卜兹深隐，始其拔俗，终乎遇仙。亭亭鹤影，西瞻而似舞如飞；迢迢鹿踪，东去而转高渐远。胜游一遇，尘迹几何？山号“丹霞”，寺名“白鹤”。松萝四合，泉石幽奇；楼殿一川，烟霞沃荡。县城东望，极於大江；岩瀑西来，落乎深涧。丛荆乱人目，香风袭人衣，猿啸急而山寒，水去忙而川。皇唐之代，此寺中兴，有惟谦、继南二上德者，外擅百家，内穷三学，拂衣西上。三十馀年，居京西明寺，被命内殿讲新译《仁王》等经。及武宗会昌之祀，彼二上德振锡南归。宣宗大中之载，化缘造大佛殿，并三龛功德弥陀殿深涉堂，相继成功。廊庑旋臻，丰厨亦备，缘归十信，门引四方。有僧伽殿、罗汉堂，星纪频移，香灯永续。槛前翠，曾迷子晋之踪；门外康衢，空锁绿杨之色。霁後而锦鳞跃浪，宜慧子之情；月明而丹顶翘松，伴高僧之出定。竹扶疏而有实，花照灼而无春，回廊而晓见孤灯，别院而夜闻幽磬。
    余髫年受业，壮岁游方，锡挂晴空，囊无长物，瓶汲寒溪之浪，衣穿古渡之风。自得印南宗，盖是从来之本事；承恩北阙，乃为望外之殊私。升堂而四十馀秋，继祀而五三嫡子。於戏！当年独去，则事住人稀；今日重来，而松枯桧老。粤有檀信，旌於所居。水月堂，宜（阙一字）宴息；观音殿敞，粗称经行。或三峰未掩，乃为祖榻之祥；傥六叶重芳，实为宗门之幸也。
    时邑大夫琅琊王公崇义，名家之後裔也，承九重之命，施百里之恩，每及禅关，访我心要。因叹此寺，独无碑铭，沈吟久之，命予叙述。子宗门之首，非辞人也，遂诺公之请，乃一夕翦烛染毫，直书於记。
    ☆波仑
    波仑，圣历时沙门。
    ○不空╆索陀罗尼经序
    若夫此经，该二谛而无遗，括因果而斯尽，可谓引万行之道首，进普提之神足，超生死之灵翼，涅之圣翮。信知法门幽密，教旨冲元，非世智之能议，匪聪辩之所测。有大菩萨，号观自在，大悲周於十方，愍法界之群迷，故说此经，示其正路。斯乃久成正觉，是能仁之本师，故能十方法界，莫不现身，普应群机，随缘化益。若其闻名灭罪，如日销於薄霜；礼念蒙恩，似月敷於莲蕊。巍巍荡荡，圣德高元，事超言说之端，理绝思量之表。余虽愚ウ劣，而慕法门，巡历两京，寻参善友。每念总持，如饥若渴。於大周圣历三年岁次庚子三月庚戌朔七日景辰，幸得此经，如死再生。是西京宝德寺僧慧月与常州正勤寺大德慧林、吒於、智藏等数人，共请北天竺岚波国婆罗门大首领李无谄，以同翻梵本《不空╆索经》一十六品，合为一卷。将就北天竺迦湿弥罗国婆罗门大德僧迦弥多以同勘梵本。久视元年八月景午朔十五日庚戌，勘会粗毕，则拟将进。此十六品，斯土未行。曾闻隋朝所翻别本六十三纸，未尝见也。所愿皇基永固，德覆十方，金枝琼萼，郁茂常荣。三大愿力，劫劫无穷；四宏誓心，生生无尽。苦海倾竭，三宝永存。恐时代迁远，闻者生疑，故述拙言，序之云尔。
    ○陀罗尼神咒经序
    惟夫圣力难逢，灵文罕究。六神通之妙业，八自在之元功，持芥实而纳崇山，析毫端而容大海。岂止分身百亿，现影三千而已乎？千眼菩萨者，即观世音之变现伏魔怨之神迹也。自唐武德之岁，中天竺婆罗门僧瞿多提婆，於细ふ上图画形质，及结坛手印经本，至京进上。太武见而不珍，其僧悒而旋辔。至贞观年中，复有北天竺僧斋《千眼千臂陀罗尼》梵本奉进上。帝文武圣帝敕令大总持寺法师智通，共梵本僧翻出咒经并结坛手印等。智通法师三复既了，即折心恳切，伫留徵应。於是感庆喜尊者之俯降形仪。通悲喜惊嗟，投身顶谒。蒙在慰喻，问欲何求？通曰：“昧庸心，辄此详译。不审情诣，稍符圣旨以否？”默而印许，窃表深衷，便录本进上。帝委问由绪，通具以事述，咸惬帝心。於是赍藁本出内，将显宏福。大德元谟法师一见此文，嗟称不已。有人云：“敕未流行，因何忽兹漏泄？”其本遂寝，不复宏扬。
    又有西来梵僧，持一经箧，以示智通。通翻出绪馀，不殊旧本，唯阙身咒一科。有常州正勤寺主慧琳法师，功德为务，定慧是崇，深入总持，周穷艺术，历游京邑，栖迟实际伽蓝，思广异闻，希诚脱简。爰有北天竺婆罗门僧名苏伽陀常，持此法结坛手印，朝夕虔祈。琳罄折咨询，每致艰阻；後同之洛下，渐示津途。即请一清信士李大一，其人博学梵书，元儒亦究，纡令笔削，润色成章，备尽梵音，身咒具足。至神功年中，有仁者自京都至，将通师所翻後本，有上下两卷，唯阙身咒。琳参入其中，事若一家，宛而备足。又佛授记寺有婆罗门僧达摩战陀，乌伏那国人也，善明悉陀罗尼咒句，尝每奉制翻译，於妙ふ上画千臂菩萨像，并本经咒进上。神皇或令宫女绣成，或使匠人画出，流布天下，不坠灵姿。波仑又於婆罗门真谛律师闻此像由来，云有大力鬼神毗那翼迦，能障一切善法，不使成就，一切恶业，必令增长。虽有妙力通心，无制伏者。观音菩萨现作千眼千臂之形，以伏彼神，及有咒印，用光不朽。将来好事者，伫无惑焉。
    ☆忽雷澄
    忽雷澄，神龙时人。北宗神秀弟子。
    ○晓了禅师塔碑
    师住匾担山，号“晓了”，六祖之嫡嗣也。师得无心之心，了无相之相。无相者森罗眩目，无心者分别炽然。绝一言一响，响莫可传，传之行矣；言莫可穷，穷之非矣。师得无无之无，不无於无也。吾今以有有之有，不有於有也。不有之有，去来非增，不无之无，涅非灭。呜呼！师住世兮曹明，师寂灭兮法舟倾，师谭无说兮寰宇盈，师示迷途兮了义乘。匾担山色垂兹色，空谷犹留晓了名。
    ☆承远
    承远，景龙中灵安寺沙门。
    ○大唐（阙二字）寺故比邱尼法琬法师碑文
    若夫瑶水之滨，歌白□而长往；玉台之上，乘彩霞而不还。敬姜布[
E55]门之规，班姬光中禁之（阙五字）参差异辙，犹且播芳徽於（阙四字）实於紫书。岂如开八正门，去尘离俗；入三乘藏，钩深致远。喻伐於爱河之水，传灯於昏衢之地，见之於法师矣。
    法师讳法琬，俗姓李，（下阙数字）道人也，应天神龙皇帝之三从姑焉。原夫马喙高邱，彰白云之茂祉；龙光函谷，表紫气之仙望。清风映乎中古，大命集乎（阙二字）高祖景皇帝，道出鳞皇，功高羽帝。牢笼天地，运日月而揆阴阳；弹压山川，驱黎而跻仁寿。曾祖故郑王亮，谥曰“孝”，咸池别派，（阙三字）枝。乾垂帝子之星，坤列天孙之岳。刻舟标智，岐嶷已称。毁鞍擅奇，仁心早茂。由是荣开朱邸，宠盛绿车。丰冠盖之游，列山河之郡。祖神（阙三字）空荆扬并三州大都督上柱国襄邑王，谥曰“恭”，潢汉天人，紫微帝系。大禹以能平水土，式叶帝俞；茂先以该博知名，允谐时望。惟扬奥壤，（阙二字）雄藩。地枕荆门，郊通汝汉。张皂盖而按举，褰彤而督察。去思来晚，德化长流，五两岐，谣式著。九江士女，既闻酌（阙一字）之咏；三晋人吏，还歌戢兵之曲。父德懋，故金紫光禄大夫少府监宗正卿兵部尚书上柱国临川公，谥曰“孝”，爵列公侯，地隆勋戚。天分斗极，（阙二字）喉舌之荣；地括河海，仍受股肱之寄。
    法师生积善之门，诞象贤之室，风神外朗，慧敏内融。幼怀削之因，固拒结衤离之义。临川公寝苫在疚，风树衔哀，莫申罔极之心，徒结充穷之痛。去永徽六年，襄邑王薨。其年奉为亡父舍所爱之女，请度出家。皇上以孝道所凭，谅资於冥福。诚心克著，（阙一字）展於香缘。奉敕出家，时年十有三也。并度家人三七，并以充师弟子。法师即随吴国公尉纲之外孙。其寺吴公之本置也。（阙二字）黄金布地，尚疑须达之园；白鹤成林，即是菩提之树。日宫月殿，无晦无明；莲座花台，长春长夏。法师别置一院，以修道焉。苦行精心，与冰霜而弥励；戒范禅结，将竹柏而逾贞。地护珠，人惟杖锡，故得禅枝日茂，觉蕊年芳。忍铠横霜，锋颖而无极；戒珠含月，射光芒而自远。至若贯花散花之典，满偈半偈之经，莫不吞若胸臆，如指诸掌。至论堂霞辟，曳衤戒成阴，法座□悬，飞锡连影，人同竹苇，众若稻麻。法师明镜伺鉴，洪钟伫扣，流言泉於玉吻，惊思风於牙扇，剖疑析滞，虚往实归。固以声华钅腹，德高巢额，檀林擢秀，鹿苑腾芳。盖元门之栋梁，缁徒之领袖矣！方冀濡足授手，长宏六度之津；覃思研精，永启四禅之键。岂谓隙驹易往，藤鼠难留，若东鲁之山颓，类西州之石折！教在运往，感息化穷，智炬由是沦辉，坚林以之变色。以垂拱四年岁次戊子九月己酉朔日，迁神於（阙二字）寺，春秋册有九。
    惟法师襟神雅正，操履坚明，道在则尊，德高为贵。法堂宴坐，心可降魔；梵宇经行，影能驯鸽。高行邻於初地，雅誉重於弥天，诚惟周拯，志尚高蹈。至於六时清梵，想鱼岭而腾音；五夜驯行，候鲸钟而肃虑。楷模梵众，雪凛冰清，导扬聋俗，□归海赴。清徒仰教，未极元风，迅景不留，奄随泡露。尼山悟迦毗，即法师之侄女也，义均犹子，思承上足。贞心雪皎，慧性霜凝，陶善诱而日深，沐慈风而岁远，悲法眼之沦照，痛禅宇之摧梁，粤以景龙三年岁次己酉正月己未朔十五日癸酉，奉敕起塔於雍州长安县之神禾原，礼也。崇构，前临黄峤之曲；层基固护，却枕青城之隅。草凌晨而薤露，树肃夜而松风起。以为天长地久，日月所以循环；露往霜来，陵谷以之迁贸。昔武成之室，勒徽范於贞碑；密陵之妃，昭媛德於丰石。矧夫道高龙象，德隆鹭，契无三之妙轸，入不二之元枢，岂可相质无闻，受辛莫纪？敢勒清风之颂，庶流终古之德。其铭曰：
    鹤林西变，象教东延，邈矣年祀，英灵罕传。挺生明慧，惟我师焉，白□凝祉，紫气浮天。皇宗赫奕，帝绪蝉联，诞乎令裔，克嗣先贤。聚沙之日，救蚁之年，仁心夙表，慧性俄坚。方释尘累，遂良缘，心清镜澈，戒洁珠圆，精诚苦行，雪凛冰鲜。三乘洞启，九部咸甄，时临讲肆，亟陟香筵。鸩鸾杂Ш，龙象骈阗，一扬辨囿，几沐言泉。法门栋宇，觉海舟船，四蛇讵息，二鼠俄迁。辅仁莫验，与善徒然，式建高塔，爰临古阡。南瞻豹，北瞰龙川，桑榆落日，松贾生烟。山风四起，陇月孤悬，一铭芬烈，三变桑田。
    ☆履空
    履空，景龙时沙门。
    ☆浮屠颂
    浮屠宝饰，灵所依兮。龙山扶护，俨瞻归兮。檐楹嶷，欲惊飞兮。金轮珠火，ピ赫辉兮。大唐景龙三年岁次己酉题记。
    ☆实义难陀
    实义难陀，于阗国人。武後证圣元年至长安，住大遍空寺。四年归于阗。景龙二年重入中国。景□元年卒於大荐福寺。年五十九。
    ○大乘入楞伽经序
    此经诸佛心量之元枢，群经理窟之妙键，广喻幽旨，洞明深义。跋陀之译未宏，流文之义多舛。今讨三本之要诠，成七卷之了教。传灯之句不穷，涌泉之义无尽。
    ☆元觉
    元觉，俗姓戴氏，永嘉人。先天元年卒。赐谥“无相大师”。著有《永嘉集》十卷。
    ○答朗禅师书
    自别己来，经今数载，遥心眷想，时复成劳，忽奉来书，然无虑。不委信後，道体如何？法味资神，故应清乐也。元觉粗得延时，钦咏德音，非言可述。承怀节操，独处幽栖，泯迹（阙一字）人，潜形山谷。亲朋绝往，鸟兽时游，竟夜绵绵，终朝寂寂。视听都息，心累阒然，独宿孤峰，端居树下，息繁餐道，诚合如之。然而正道寂寥，虽有修而难会；邪徒喧扰，乃无习而易亲。若非解契元宗，行符真趣者，则未可幽居抱拙，自谓一生欤！应当博问先知，服膺诚恳，执掌屈膝，整意端容。晓夜忘疲，始终虔仰，折挫身口，蠲矜怠慢。不顾形骸，专精至道者，可谓澄神方寸欤！
    夫欲采妙探元，实非容易。决择之次，如履轻冰，必须侧耳目而奉元音，肃情尘而赏幽致，忘言宴旨，濯累餐微，夕惕朝询，不滥丝。如是则乃可潜形山谷，寂虑绝群哉！其或心径未通，瞩物成壅，而欲避喧求静者，尽世未有其方，况乎郁郁长林，峨峨耸峭，鸟兽呜咽，松竹森梢，水石峥嵘，忘山则道性怡神，忘道则山形眩目。是以见道忘山者，人间亦寂也。见山忘道者，山中乃喧也。必能了阴无我，无我谁住人间？若知阴入如空，空聚何殊山谷？如其三毒未祛，六尘尚扰。身心自相矛盾，何关人山之喧寂耶？且夫道性冲虚，万物本非其累，真慈平等，声色何非道乎？特因见倒惑生，遂成轮转耳！若能了境非有，触目无非道场；知了本无，所以不缘而照。圆融法界，解惑何殊？以含灵而辨悲，即想念而明智。智生则法应，圆照离境。何以观悲？悲智理合，通收乖生。何以能度？度尽生而悲大，照穷境以智圆。智圆则喧寂同观，悲大则怨亲普救，如是则何假长居山谷，随处任缘哉？
    况乎法法虚融，心心寂灭。本自非有，谁强言无？何喧扰之可喧，何寂静之可寂。若知物我冥一，彼此无非道场，复何徇喧杂於人间，散寂寞於山谷？是以释动求静者，憎枷爱丑也；离怨求亲者，厌槛欣笼也。若能慕寂於喧，市廛无非宴坐，徵违纳顺，怨债由来善友矣！如是则劫夺毁辱，何曾非我本师？叫唤喧烦，无非寂灭。故知妙道无形，万象不乖其致；真如寂灭，众响靡异其源。迷之则见倒惑生，悟之则违顺无地。阒寂非有缘，会而能生；峨嶷非无缘，散而能灭。灭既非灭，以何灭灭？生既非生，以何生生？生灭既虚，实相常住矣！是以定水滔滔，何念尘而不洗？智灯了了，何惑雾而不祛？乖之则六趣循环，会之则三途迥出。如是则何不乘慧舟而游法海，而欲驾折轴於山谷者哉！故知物类纭纭，其性自一，灵源寂寂，不照而知。实相天真，灵智非造，人迷谓之失，人悟谓之得。得失在於人，何关动静者乎？譬夫未解乘舟，而欲怨其水曲者哉！若能妙识元宗，虚心冥契，动静常矩，语默恒规，寂尔有归，恬然无间。如是则乃可逍遥山谷，放旷郊ㄩ，游逸形仪，寂汨心腑。恬淡息於内，萧散扬於外，其身兮若拘，其心兮若泰，现形容於寰宇，潜幽灵於法界。如是则应机有感，然无准矣，因信略此，馀更何申？若非志朋，安敢轻触？晏寂之暇，时暂思量，予必诳言无当，看竟回充纸烬耳。不宣。同友元觉和南。
    ☆发愿文
    稽首圆满遍知觉，寂静平等本真源，相好严特非有无，慧明普照微尘刹。稽首湛然真妙觉，甚深十二修多罗，非文非字非言诠，一音随类皆明了。稽首清净诸贤圣，十方和合应真僧，执持警戒无有违，振锡携瓶利含识。卵生胎生及湿化，有色无色想非想，非有非无想杂类，六道轮回不暂停。我今稽首归三宝，普为众生发道心，群生沈沦苦海中，愿因诸佛法僧力，慈悲方便拔诸苦，不舍宏愿济含灵，化力自在度无穷，恒沙众生成正觉。
    说此偈已，我复稽首归依十方三世一切诸佛法僧前。承三宝力，志心发愿，修无上菩提，契从今生，至成正觉。中间决定，勤求不退，未得道前，身无横病，寿不中夭。正命尽时，不见恶相。无诸佛恐怖，不生颠倒，身无苦痛，心不散乱，正慧明了，不经中阴，不入地狱。众生饿鬼，水陆空行，大魔外道，幽冥鬼神，一切杂形，皆悉不受。长得人身，聪明正直，不生恶国，不值恶王，不生边地，不受贫苦。奴婢女形，黄门二根、黄黑齿、顽愚暗钝、鬼陋残缺、盲聋&lt;疒亚&gt;，凡是可恶，毕竟不生，出处中国，正信家生，常得男身，六根完具，端正香洁，无诸垢秽。志意和雅，身安心静，不贪痴，三毒永断。不造众恶，恒思诸善，不作王臣，不为使命。不愿荣饰，安贫度世，少欲知足，不长蓄积。衣食供身，不行偷盗，不杀众生，不啖鱼肉。敬爱含识，如我无异。性行柔软，不求人过，不称己善，不与物诤。怨亲平等，不起分别，不生憎爱，他物不希，自财不吝。不乐侵犯，恒怀质直，心不卒暴，常乐谦下。口无恶说，身无恶行，心不谄曲，三业清净，在处安稳，无诸障难。窃盗劫贼，王法牢狱，枷杖钩锁、刀枪箭槊、猛兽毒虫、堕峰溺水、火烧风飘、雷惊霹雳、树折岩颓、堂崩栋朽、挝打怖畏、趁逐围绕、执捉系缚、加诬毁谤、横注钩牵，凡诸难事，一切不受。恶鬼飞灾、天行毒厉、邪魔魍魉、若河若海、崇山穹岳、居止树神，凡是灵，闻我名者，见我形者，发菩提心，悉相覆护，不相侵恼。昼夜安稳，无诸警惧，四大康︹，六根清净，不染六尘，心无乱想。不有昏滞，不生断见，不著空有，远离诸相。信奉能仁，不执已见，悟解明了，生生修习，正慧坚固，不被魔摄。大命终时，安然快乐，舍身受身，无有怨对。一切众生，同为善友。所生之处，值佛闻法，童真出家，为僧和合。身身之服，不离袈裟；食食之器，不乖盂钵。道心坚固，不生╂慢，敬重三宝，常修梵行。亲近明师，随善知识，深信正法，勤行六度。读诵大乘，行道礼拜，妙味香华，音声赞呗，灯烛台观。山海林泉，空中平地，世间所有，微尘已上，悉持供养。合集功德，回助菩提，思惟了义，志乐静。清素寂默，不爱喧扰，不乐群居，常好独处。一切无求，专心定慧，六通具足，化度众生。随心所愿，自在无碍，万行成就，精妙无穷，正直圆明，志成佛道。愿以此善根，普及十方界。上穷有顶，下极风轮，天上人间，六道诸身，一切含识。我所有功德，悉与众生共。尽於微尘劫，不惟一众生，随我有善根，普皆充熏饰。地狱中苦恼，南无佛法僧，称佛法僧名，愿皆蒙解脱。饿鬼中苦恼，南无佛法僧，称佛法僧名，愿皆蒙解脱。畜生中苦恼，南无佛法僧，称佛法僧名，愿皆蒙解脱。天人阿修罗，恒沙诸含识。八苦相煎迫，南无佛法僧，因我此善根，普免诸缠缚。南无三世佛，南无修多罗，菩萨声闻僧，微尘诸圣众。不舍本慈悲。摄受群生类，尽空诸含识，归依佛法僧。离苦出三涂，疾得超三界，各发菩提心，昼夜行般若。生生勤精进，常如救头然，先得菩提时，誓愿相救脱。我行道礼拜，我诵经念佛，我修戒定慧，南无佛法僧。普愿诸众生，悉皆成佛道。我等诸含识，坚固求菩提。顶礼佛法僧，愿早成正觉。
    ●卷九百十四
    ☆慧能
    慧能，俗姓卢氏，其先范阳人。以父行舀官南海，遂为新州人。咸亨中至乐昌，就智远禅师出家。复至蕲春，就弘忍禅师受具。後至南海，就印宗法师剃染，住法性寺。上元中移具宝林寺。诏赴京邑，谢病不起。神龙三年敕住韶州能居寺，改额法泉。是为南宗六祖。先天二年卒。宪宗时追谥大鉴禅师。
    ○金刚般若波罗蜜经序
    夫《金刚经》者，无相为宗，无住为体，妙有为用。自从达摩西来，为传此经之意，令人悟理见性。为世人不见自性，是以立见性之法，世人若不见真如本体，即不假立法。此经读诵者无数，称赞者无边，造疏及注解者凡八百馀家，所说道理，各随所见。见虽不同，法即无二。宿植上根者，一闻便了。若无宿慧，读诵虽多，不悟佛意。是以解释圣义，断除学者疑心，若於此经，得旨无疑，不假解说。从上如来所说善法，为除凡夫不善之心。经是圣人之语，教人闻之，从凡悟圣，永息迷心。
    此一卷经，众人性中，本有不见。见者但读诵文字，若悟本心，始知此经不在文字。若能明了自性，方信一切诸佛，从此经出。今恐世人身外觅佛，向外求经，不发内心，不持内经，故造此诀，令诸学者持内心经，了然自见清净佛心，过於数量，不可思议。後之学者，读经有疑，见此解义，疑心释然，更不用诀。所冀学者同见矿中金性，以智慧火炼，矿去金存。
    我释迦本师说《金刚经》，在舍卫国。因须菩提起问，佛大悲为说。须菩提闻法得悟，请佛与法安名，令後人依而受持。故经云：“佛告须菩提，是经名为《金刚般若波罗蜜》。以是名字，汝当奉持。”如来所说“金刚般若波罗蜜”，与法为名，其意谓何？以金刚世界之宝，其性猛利，能坏诸物。金虽至坚，羚羊角能坏。金刚喻佛性，羚羊角喻烦恼。金虽坚刚，羚羊角能碎。佛性虽坚，烦恼能乱。烦恼虽坚，般若智能破。羚羊角虽坚，宾铁能坏。悟此理者，了然见性。《涅经》云：“见佛性者，不名众生。不见佛性，是名众生。”如来所说金刚喻者，为世人性无坚固，口虽诵经，光明不生。外诵内行，光明齐等，内无坚固，定慧即亡。口诵心行，定慧均等，是名究竟。金在山中，山不知是实，宝亦不知是山。何以故？为无性故。人则有性，取其宝用，得遇金师，錾凿山破，取矿烹炼，遂成精金。随意使用，得免贫苦。四大身中，佛性亦尔。身喻世界，人我喻山，烦恼喻矿，佛性喻金，智慧喻工匠，精进猛勇喻錾凿。身世界中，有人我山；人我山中，有烦恼矿；烦恼矿中，有佛性宝；佛性宝中，有智慧工匠。用智慧工匠，凿破人我山，见烦恼矿，以觉悟火烹炼，见自金刚佛性，了然明净。是故以“金刚”为喻，因为之名也。空解不行，有名无体，解义修行，名体俱备。不修即凡夫，修即同圣智，故名“金刚”也。何名“般若”？是梵语，唐言“智慧”。智者不起愚心，慧者有其方便。慧是智体，智是慧用，体若有慧，用智不愚，体若无慧，用愚无智。为愚痴未悟，故修智慧以除之也。何名“波罗蜜”？唐言“到彼岸”。到彼岸者，离生灭义。缘世人性无坚固，於一切法上，有生灭相，流浪诸趣。未到真如之地，并是此岸。要具大智慧，於一切法圆满，离生灭相，即是到彼岸。亦云心迷则此岸，心悟则彼岸；心邪则此岸，心正则彼岸。口说心行，即是法身有波罗蜜。口说心不行，即无波罗蜜也。何名为“经”？经者径也，是成佛之道路。凡人欲臻斯路，当内修般若行，以至究竟。如或但能诵说，心不依行，自心则无经。实见实行，自心则有经。故此经如来号为《金刚般若波罗蜜经》。
    ☆义净
    义净，字文明，俗姓张氏，范阳人。年十五出家。咸亨二年至番禺，附海舶经二十五年，游三十馀国。以武後证圣元年斋梵本经还河洛，敕住佛授寺。先天二年卒，年七十九。
    ○大唐西域求法高僧传序
    观夫自古神州之地，轻生循法之宾，显法师则创辟荒途，奘法师乃中开正路。其间或西域紫塞而孤征，或南渡沧溟以单逝，莫不咸思圣迹，罄五体而归礼，俱怀旋踵，报四恩以流望。然而胜途多难，宝处弥长，苗秀盈十而盖多，结实罕一而全少。实由茫茫象碛，长川吐赫日之光；浩浩鲸波，巨壑起滔天之浪。独步铁门之外，亘万岭而投身；孤漂铜柱之前，跨千江而遗命（跋南国有千江口）。或忘飧几日，辍饮数晨，可谓思虑销精神，忧劳排正色。致使去者数盈半百，留者仅有几人。设令得到西国者，以大唐无寺，飘寄凄然，为客遑遑，停无所。遂使流离萍转，罕居一处，身既不安，道宁隆矣？呜呼！实可嘉其美诚，冀传芳於来叶，粗据闻见，撰题行状云尔。其中次第，多以去时年代近远存亡而比先後。
    ○少林寺戒坛铭（并序）
    粤以长安四年岁次甲辰四月七日，此寺纲维寺主义奖大上座智宝都维那大举法济禅师及众徒等，议以少林山寺，重结戒坛，欲令受戒忏仪，共遵其处。遂乃远之都下，屈诸大德，殷勤致礼，延就山门。是时我老刍义净及护律师、[
YDT]禅师、恂律师、晖律师、恪律师、威律师等，既至寺所，解旧结新，佥议此边，名为小界，标相永定，冀无疑惑。於是护鹅珍之嘉士，无召自来；存草结之英贤，不期而会。数逾一百，行道三旬，共系颈珠，俱修趺足，诚五浊之希有，慕四依之住持，虚往实归，绍隆无替。庶乎桑田属改，长存立石之基，沙界时迁，无爽布金之地。恐田成碧海，岭变青川。迷此结诚，乃为铭曰：
    羯磨法在，圣教不沦。式得金口，是敬是遵。目睹西域，杖锡东巡。睹盛事而随喜，聊刊刻乎斯文。
    ○南海寄归内法传
    原夫三千肇建，爰彰兴立之端；百亿已成，尚无人物之序。既空洞於世界，则日月未流；实阒寂於惨舒，则阴阳莫辨。暨乎净天下降，身光自随，因餐地肥，遂生贪著。林藤香稻，转次食之，身光渐灭，日月方现。夫妇农作之事兴，君臣父子之道立。然而上观青象，则妙高色而浮光；下察黄舆，乃风荡水而成结。而云二仪分判，人在其中，感清浊气，自然而有。阴阳陶铸，譬之以洪炉，品物财成，方之於埏埴者，盖寡听曲谈之谓也。於是岳峙星分，含灵蔓延。遂使道殊九十六种，谛分二十五门。僧亻去乃从一（阙），而万物始生；蘖世则因六条，而五道方起，或露体拔，将为出要，或灰身推髻，执作升天，或生乃自然，或死当识灭，或云幽幽冥冥，莫识其精，眇眇忽忽，罔知所出，或云人常得人道，或云死便为鬼灵，或谈不知蝶为我己，不知我为蝶形。既群迷於蜾，复聚惑於螟蛉，比混沌於鸡子，方晦昧於孩婴。斯皆未了由爱，故生藉业，而有轮回苦海，往复迷津者乎？然则亲指平途，躬宣妙理，说十二缘起，获三六独法，号天人师，称一切智。引四生於火宅，拔三有於昏城，出烦恼流，登涅岸者。
    粤我大师释迦世尊矣！创成觉龙河，九有兴出城之望；後移光鹿苑，六道盛归依之心。初转法轮，则五人受化；次谈戒躅，则千生伏首。於是阐梵响於王舍，获果者无穷；酬恩惠於父城，发心者莫算。始自了教，会初愿以标诚；终乎妙贤，契後期於结念；住持八纪，宏济九居，教无幽而不陈，机无微而不纳。若泛为俗侣，但略言其五禁；局提法众，遂广彰乎七篇。以为宅有者大，非戒兴则非灭；存生者小，过律显则过亡。且如恚损轻枝，现生龙户，慈济微命，交升帝居，善恶之报，固其明矣！於是经论兼施，定慧俱设，摄生之纲，唯斯三藏乎？既而亲对大师，教唯一说，随机拯物，理亡他议。及乎蘖舍初辞魔王，或欢喜之志，熙连後唱无灭，显亡疑之理，可谓化缘斯尽，能事毕功。遂乃迹灭两河，人天掩望；影沦双树，龙鬼摧心。致使娑罗林侧，泪下成泥；哭者身边，血如华树。大师唱寂，世界空虚。次有宏法应人，结集有五七之异；持律大将，部分为十八之殊。随所见闻，三藏各别，著下裙则裾有偏正，披上服则叶存狭广。同宿乃异室绳围，两俱无过；受食以手执画地，二并亡愆。各有师承，事无和杂；诸部流派，生起不同。西国相承，大纲维四，其间离分出没，部别名字，事非一致。如馀所论，此不繁述。
    故五天之地，及南海诸洲，皆云四种尼迦耶，然其所钦，处有多少。摩揭陀则四部通习，有部最盛；罗茶信度则少兼三部，乃至正量尤多。北方皆全有部，时逢大众；南面则咸遵上座，馀部少存；东裔诸国，杂行四部，师子洲并皆上座，而大众斥焉。然南海诸洲，有十馀国，纯唯根本有部，正量时钦。近日已来，少兼馀二，斯乃咸遵佛法，多是小乘，唯末罗游少有大乘耳。诸国周围，或可百里，或数百里，或可百驿。大海虽难计里，商舶惯者准知。良为掘伦，初知交广，遂使总唤“昆仑国”焉。唯此昆仑，头扌卷体黑，自馀诸国，与神州不殊。赤脚敢曼，总是其式。广如《南海录》中，具述州正南，步行可馀半月，若乘船才五六潮即到。上景南至占波，即是临邑。此国多是正量，少兼有部。西南一月至跋南国，旧云“扶南”。先是国，人多事天，後乃佛法盛流，恶王今并除灭。迥无僧众，外道杂居，斯即赡部南隅，非海洲也。
    然东夏大纲，多行法护。关中诸处僧祗，旧兼江南岭表，有部先盛，而云十诵四分者多是处，其经夹以为题目。详观四部之差，律仪殊异，重轻悬隔，开制迢然。出家之侣，各依部执，无宜取他经事，替已重条。用自开文，见嫌馀制。若尔则部别之义不著，许遮之里莫分，岂得以其一身，遍行於四？裂裳金杖之喻，乃表证灭；不殊行法之徒，须依自部。其四部之中，大乘小乘，区分不定。北天南海之郡，纯是小乘；神州赤县之乡，意在大教。自馀诸处，大小杂行，考其致也，则律检不殊，齐致五篇，通修四谛，若礼菩萨。读《大乘经》，名之为大，不行斯事，号之为小。所云“大乘”，无过二种，一则中观，二乃瑜伽。中观则俗有真空，体虚如幻；瑜伽则外无内有，事皆唯识。斯并咸遵圣教，孰是孰非；同契涅，何真何伪。意在断烦惑，济众生，岂欲广致纷纭，重增沈结？依行则俱升彼岸，弃背则并溺生津。西国双行，理无乖竞。既无慧目，谁鉴是非？任久习而修之，幸无劳於自割。且神州持律，诸郡互牵，而讲说撰录之家，遂乃章钞繁杂。五篇七聚，易处更难，方便犯持，显而还隐。遂使覆一篑而情息，听一席而心退。上流之伍，苍髭乃成；中下之徒，白首宁就？律本自然，落漠读疏，遂至终身，师弟相承，用为成则。论章段则科而更科，述结罪则句而还句。考其功也，实致为山之劳；核其益焉，时有海珠之润。又凡是制作之家，意在令人易解，岂得故为密语，而更作解嘲！譬乎水溢平川，决入深井，有怀饮息，济命无由。准检律文，则不如此。论断轻重，但用数行；说罪方便，无烦半日。此则西方南海，法徒之大归矣！
    至如神州之地，礼教盛行，敬事君亲，尊让耆长。廉素谦顺，义而後取，孝子忠臣，谨身节用。皇上则恩育兆庶，纳隍轸虑於明发；群臣则莫不拱手，履薄呈志於通宵。或时大启三乘，广开百座。布制底於八泽，有识者咸悉归心；散伽蓝於九宇，迷途者并皆回向。皇皇焉农歌畎亩之中，济济焉商咏舟车之上，遂使鸡贵象尊之国，顿桑丹墀；金邻玉岭之乡，投诚碧砌。为无为，事无事，斯固无以加也。其出家法侣，讲说轨仪，徒众俨然，钦承极旨。自有屏居幽谷，脱屣樊笼，漱岩流以遐想，坐林薄而栖志。六时行道，能报净信之恩；两期入定，合受人天之重。此则善符经律，何有过焉？然由传受讹谬，轨则参差，积习生常，有乖纲致者。谨依圣教，及现行要法，总有四十章，分为四卷，名《南海寄归内法传》。又《大唐西域高僧传》二卷，并杂经论等十卷，并录附归。愿诸大德，兴宏法心，无怀彼我。善可量度，顺佛教行，勿以轻人，便非重法。重曰：然今古所传，经论理致，善通禅门。定潋之微，此难悬嘱，且复粗陈行法，符律相以先呈；备举条章，考师宗於实录。纵使命沦夕景，希成一赞之功；焰绝朝光，庶有百灯之续。阅此则不劳尺步，可践五天於短阶；未徙寸阴，实镜千龄之迷躅。幸愿检寻三藏，鼓法海而扬四波；皎镜五篇，慧舟而提六欲。虽复亲承匠旨，备检元宗，然非发於巧心，终恐受嗤於慧目云尔。
    ☆法藏
    法藏，字贤首，俗姓诸葛氏，苏州吴县人。一云姓康氏，康居人。自少出家。如意元年，武後制於东都大福先寺检校无尽藏。长安四年，又制於化度寺检校无尽藏。後延为荐福寺大德。开元二年卒，年七十八。
    ○大乘起信论疏序
    夫真心寥廓，绝言象於筌{弟}；冲漠希夷，忘境智於能所。非生非灭，四相之所不迁；无去无来，三际莫之能易。但以无住为性，随派分岐，逐迷悟而升沉，任因缘而起灭。虽复繁兴鼓跃，未始动於心源；静谧虚凝，未尝乖於业果。故使不变性而缘起，染净恒殊；不舍缘而即真，凡圣致一。其犹波无异湿之动，故即水以辨於波；水无异动之湿，故即波以明於水。是以动静交彻，真俗双融；生死涅，夷齐同贯。但以如来在世，根熟易调，一禀尊言，无不悬契。大师没後，异执纷纶，或趣邪途，或奔小径。遂使宅中宝藏，匿济乏於孤穷；衣内明珠，弗解贫於佣作。加以大乘深旨，沈贝叶而不寻；群有盲徒，驰异路而莫返。爰有大士，厥号马鸣，慨此颓纲，悼斯沦溺。将欲启深经之妙旨，再曜昏衢；斥邪见之颠眸，令归正趣。使还源者可即，反本非遥；造广论於当时，遐益群品。既文多义邈，非浅识所窥，悲末叶之迷沦，又造斯论。可谓义丰文约，解行俱兼，中下之流，因兹悟入者矣！
    ○修华严奥旨妄尽还源观序
    夫满教难思，窥一尘而顿现；圆宗叵测，睹纤毫以齐彰。然用就体分，非无差别之势；事依理显，自有一际之形。其犹病起药兴，妄生智立。病妄则药妄，举空拳以止啼；心通则法通，引虚空而示遍。既觉既悟，何滞何通。百非息其攀缘，四句绝其增减，故得药病双泯，静乱俱融，消能所以入元宗，泯性相而归法界。窃见元纲浩瀚，妙旨希微，览之者讵究其源，寻之者罕穷其际。是以真空滞於心首，恒为缘应之场；实际居於目前，翻为名相之境。今者统收元奥，囊括大宗，出经卷於尘中，转法轮於毛处，明者德隆於即日，昧者望绝於多生，会旨者山岳易移，乖宗者锱铢难入。辄以旋披往诰，纟丐睹旧章，备三藏之元文，凭五乘之妙旨，繁词必削，缺义复全。虽则创集无疑，况乃先规有据，穷兹性海，会彼行林，别举六门，通为一观，参而不杂，一际皎然。冀返迷方，情同晓日，佩道君子，俯而详焉。今略明此观，总分六门，先列名，後广辨。
    ○华严经指归序
    夫以主教圆通，尽虚空於尘刹；帝珠方广，揽法界於毫端。无碍熔融，卢舍那之妙境；有崖斯泯，普贤眼之玄鉴。浩瀚微言，实叵寻其旨趣；宏深法海，尤罕测於宗源。今略举大纲，开兹十义，撮其机要，称曰“指归”，庶探元之士，粗识其致焉。
    ○心经略疏序
    夫以真源素范，冲漠隔於筌{弟}；妙觉元猷，奥赜超於言象。虽真俗双泯，二谛恒存；空有两亡，一味常显。良以真空未尝不有，即有以辨於空；幻有未始不空，即空以明於有。有空有，故不有；空有空，故不空。不空之空，空而非断；不有之有，有而不常。四执既亡，百非斯遣。般若元旨，斯之谓欤！若历事备陈，言过二十万颂；若撮其枢要，理尽一十四行。是知诠真之教，乍广略而随缘；超言之宗，性圆能而俱现。般若心经者，实谓曜昏衢之高炬，济苦海之迅航。拯物导迷，莫斯为最。然则般若以神鉴为体，波罗蜜多以到彼岸为功。心显要妙所归，经乃贯穿言教。从法就喻，诠旨为目。故言《般若波罗蜜多心经》。
    ☆慧苑
    慧苑，京兆人。华严藏法师上首弟子。
    ○新译大方广佛华严经音义序
    原夫第一胜义，是离言之法性；等流真教，诚有海之方舟。故以名句字声，作别相之本质；色香味触，为住持之自体。嗟乎！超绝言虑之旨，洽悟见闻之境，莫不以法王宏造，权道之力欤？《大方广佛华严经》者，实可谓该通法界之典，尽穷佛境之说也。若乃文言舛误，正义难彰，真见不生，寻源失路；故涉近以迳远，从浅而暨深；去来今尊，何莫由斯道？且夫音义之为用也，鉴清浊之明镜，释言话之旨归，匡谬漏之楷模，辟疑管之钤键者也。至如低徊误为“迟回”，彷徨乃成“稽返”，俾倪代乎“辟”，轼环遂作“女墙”；挢书矫形，正斜翻覆，存体，树木参差；若斯之徒，紊乱声义，不知舂，何以指南？苑不涯菲薄，少玩兹经，索隐从师，十有九载。虽义旨悠邈，难以随迎，而音训梵言，聊为注述，庶使披文了义，弗俟筹咨，纽字知音，无劳负帙。且蝼岂之量，司已穴而疏冥；岂霆雷之资，开蛰户於遐迩？英达君子，希无诮焉。
    ☆道氤
    道氤，俗姓长孙氏，长安高陵人。父容，殿中侍御史。氤少擢进士第，後遇梵僧，心愿出家，事京师招福寺慎言律师为师。元宗幸洛，敕与良秀、法修随驾。开元二十八年卒。
    ○上元宗遗表
    某末品轻生，虚均雨露，得陪缁伍，许自精修。虽常袒右肩，无施举袂之役；而执锡舒步，得蠲负载之劳。属以时畅元功，德扬真化；不谓勤劬慕学，造次养生。今月十六日，苦肠忽加，汤药无救。泉门自掩，安沐尧风；夜台一归，宁逢舜日？有定瘗於苍陇，无再谒於丹墀。
    ☆一行
    一行，俗姓张氏，巨鹿人。本名遂，武後时佐命剡国公公谨支孙。幼依普寂禅师出家，後往天台山国清寺受算法，造大衍历。元宗召入集贤院，寻诏住兴唐寺。开元十五年卒於京师华严寺。谥大慧禅师。
    ○请与星官考校黄道游仪疏
    按《舜典》云：“在枢玉衡，以齐七政。”说者以为取其转运者为枢，持正者为衡，皆以玉为之。用齐七政之变，知其盈缩进退得失政之所在，即古太史浑天仪也。自周室衰微，畴人丧职，其制度遗像，莫有传者。汉兴，丞相张苍首创律历之学。至武帝诏司马迁等更造汉历，乃定东西，立晷仪，下漏刻，以追二十八宿。相距星度，与古不同。故唐都分天部，洛下闳运算转历，今赤道历星度，则其遗法也。後汉永元中，左中郎将贾逵奏言：“臣前上傅安等用黄道度日月，月弦望多。”近史官壹以赤道度之，不与天合，至差一日以上。愿请太史官日月星簿及星度课与待诏星官考校。
    ○答张燕公书
    度门寺大众僧撤昙振达摩一行等白令公檀越：世相遄迈，时节如驰。自先师因待不居，遂逾十载，塔树将列，禅庭坐芜，永怀正服，终天何及？惟师降命总依，授斯全德，普门纪述，有出常规。每恨杜氏多涉於说，通闾君屡伤於假，气内惟秘，惟觉才难，由是法寿几迁，名身莫择。自往岁佥议，令以斯意仰凭，而凤池务总，未果成愿。近承衔朝寄出镇岳阳，乘间论道，此会难失。所以思义禅师重往谘觐，幸蒙法生之义，莫逆於心，爰就斯文，流之後死。然夫发挥浮道，宛若现观，幽赞佛持，动符先轨。不图述作之盛，而至於斯乎？自非深起明门，亦无以臻於此耳。仰以今月月半，洁以清齐，凡我法流，嘉兹日陈之影塔，宣布至言，人怀感叹，有兼常节，是亦存没之大事毕矣！人天之荣观备矣！傥灵峰可作，本地常存，必当流鉴远缘，怡然动色，讵传声梵世，以庆法轮之裔哉！僧彻等久席圆闻，宁穷智叶，载怀遗偈，益恋初因。言荷末光，弥惭引曜。空思厚德，不知何以报之！唯应极力勉心，以存所务。傥一至之功可必，十方之助不行，当回此庶恩，以现祈花应耳。敬白。
    ☆智
    智，开元中崇福寺沙门。
    ○开元释教录序
  </div>
  <div class="pagination">
   <a href="全唐文_page543.html">
    上一页
   </a>
   <span>
    ...
   </span>
   <a href="全唐文_page539.html">
    539
   </a>
   <a href="全唐文_page540.html">
    540
   </a>
   <a href="全唐文_page541.html">
    541
   </a>
   <a href="全唐文_page542.html">
    542
   </a>
   <a href="全唐文_page543.html">
    543
   </a>
   <span class="current-page">
    544
   </span>
   <a href="全唐文_page545.html">
    545
   </a>
   <a href="全唐文_page546.html">
    546
   </a>
   <a href="全唐文_page547.html">
    547
   </a>
   <a href="全唐文_page548.html">
    548
   </a>
   <a href="全唐文_page549.html">
    549
   </a>
   <span>
    ...
   </span>
   <a href="全唐文_page545.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
