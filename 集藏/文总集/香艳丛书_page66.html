<!DOCTYPE html>
<html>
<head>
    <meta charset="UTF-8">
    <title>香艳丛书 - 第 66 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 66 页/共 467 页</h1>
    <div class="content">　　后生日，昭仪为贺，帝亦同往。洒半酣，后欲感动帝意，乃泣数行下。帝曰：“他人对酒而乐，子独悲，岂有所不足耶？”后曰：“妾昔在主宫时，帝幸其笫，妾立主后，帝视妾不移目甚久。主知帝意，遣妾侍帝，竟承更衣之幸，下体常污御服，童欲为帝浣去，帝曰‘留以为忆’。不数日备后宫，时帝齿痕犹在妾颈，今日思之，不觉感泣。”帝恻然怀旧，有爱后意，倾视嗟叹。帝欲留，昭仪先辞去，帝遇暮方离后。而后因帝幸，心为奸利。 
　　经三月，乃诈托有孕。上笺奏云：“臣妾久备掖庭，先承幸御，遣赐大号，积有岁时。既因始生之日，复加善祝之私。特屈乘舆，俯临东掖，重沐恩施，再承幸御。臣妾数月来，内宫盈实，月脉不流。爱食美甘，不异常日。知圣躬之在体，梦天日之入怀。虹初贯日，总是珍符。龙据妾胸，兹为嘉瑞。更约蕃育神嗣，抱日趋庭。瞻望圣明，踊跃临贺。谨此以闻。”帝时在西宫，得奏，喜动颜色，答云：“因阅来奏，喜庆交集。夫妻之私，义均一体。社稷之重，嗣续其先。任体方初，保绥宜厚。药有性者勿举，食无毒者可亲。有求上字，勿烦笺奏，口授宫使可矣。”两宫候问使交至，后虑帝幸见其诈，乃与宫使王盛谋自为之计。盛谓后曰：“莫若辞以有妊者，不可近人，近人则有所触焉，触则孕败。”后乃遣王盛奏帝，帝不复见后，第遣问“安否”而已。 
　　俯及诞月，帝具浴子之仪，后召王盛入宫中，谓曰：“汝自黄衣郎出入禁掖，吾引汝父子俱富贵无憾。吾为自利长久计托孕，乃吾之私意，实非也。已及期，子能为我谋焉，事成，子万世有后利。”盛曰：“臣为后取民间才生子，携入宫为后子，但事密不泄，亦无害。”后曰：“可。”盛访郭外有生子者，才数日，以百金取之，以物囊囊之，入宫见后。既发器，则子死，后惊曰：“子死安用也？”盛曰：“臣今知矣，载子之器气不泄，此所以死也。臣当穴其上，使气可出入，则子不死。”盛得子趋宫门，欲入内，子惊啼尤甚，盛不敢入。少选，复携之趋门，子复如是，盛终不敢携入宫。盛来见后，言子惊啼事。后泣曰：“为之奈何？”时已逾十二月矣。帝颇疑讶，或奏帝云：“尧之母十四月而生。尧后所妊，当是圣人。”后终无计，乃遣人奏帝云：“臣妾昨梦龙卧，不幸圣嗣不育。”帝但叹惋而已。 
　　昭仪知其诈，乃遣人谢后曰：“圣嗣不育，岂日月不满也。三尺童子，尚不可欺，况人主乎？一日手足俱见，妾不知姊之死所也。” 
　　时后庭掌茶宫女朱氏生子，昭仪曰：“从何而得也。”乃以身投地大恸。帝自持昭仪起坐，昭仪声呼宫吏蔡规曰：“急为吾取子来。”规取子上，昭仪语规曰：“为吾杀之。”规修虑未行，昭仪怒骂曰：“吾重禄养汝，将安用也。不然，吾并戮汝。”规以子击殿础死，投之井。后宫宫人孕子者皆杀之。 
　　后帝行步迟涩，气惫不能御女。有方士闻而献丹。其丹养于火者，百日乃成。先以大瓮贮水满，乃下丹水中，水即沸。又易去，复贮新水，如是十日不辍，丹乃成。帝日服一粒，颇能行幸。一夕在大庆殿，昭仪醉，连进十粒，初夜绛帐春浓，帝笑声吃吃不止，及中夜昏昏，不能起坐，声息阒然。昭仪急起，秉烛视帝，精出如泉溢。有顷，帝崩。太后遣人理昭仪，且急穷帝得疾之端，昭仪乃自绝。 
　　后在东宫，忽寐中惊啼甚久，侍者呼问方觉。乃言曰：“适吾梦中见帝，帝自云中赐吾坐，帝命进茶，左右奏帝云：‘向日侍帝不谨，不合啜此茶’。吾意既不足，吾又问帝‘昭仪安在？’帝曰：‘以数杀吾子，今罚为巨鼋，居北海之阴水穴间，受千岁水寒之苦。’”乃大恸。 
　　后梁时，北鄙大月支王猎如海上，见巨鼋出于穴。其首犹贯玉钗，颙望波间，惓惓有恋人之意。大月支王遣使问梁武帝，帝以昭仪事报之。 

　　金缕裙记　唐　佚名　撰 

　　韦氏子举进士，门阅甚盛。尝纳妓于洛，颜色明秀，尤善音律。韦曾令写杜工部诗，得本甚舛，妓随笔改正，文理晓然。年二十一而卒，韦悼痛之甚，为赢瘠，弃事而寐，意其梦见。 
　　一日，家僮有言嵩山任处士有返魂术，韦召而求之。任命择日斋戒，除一室，舒帏焚香，仍须一经身衣以导其来。韦搜衣笥尽施僧矣，惟余一金缕裙。任曰：“事济矣。”是夕绝人屏事，且以昵近悲泣为诫。燃蜡炬于香前，曰：“观烛燃寸，即复去矣。”韦洁服敛息，一禀其言。是夜食寝俱止，河汉澄明，任忽长叹持裙，面帏而招，如是者三。忽闻吁叹之声，俄顷映帏微出，斜睇而立。幽芳凝怨，若不自胜。韦惊起泣，任曰：“无庸恐迫，以致倏逝。”韦忍泪揖之，无异平生，或与之言，颔首而已。时夜将半，欻欲逼之，纷然而灭，韦乃捧帏长恸，既绝而苏。任生曰：“某非猎食者，哀君情切，故来奉救。徒思无益，嗣后不必置怀。”韦欲酬之，不顾而别。韦尝赋诗曰：“惆怅生前簇蝶裙，春来犹见伴行云。不是布施刚留得，安得相逢此夕君。”生以此郁郁不怿，逾年而殁。 
　　《续汉书》曰：汉明德皇后秃裙不缘。《五行志》曰：献帝时，女子竞为长裙，其上甚短。《西京杂记》曰：赵飞燕立为皇后，其弟上锦织成裙。《晋东宫旧事》曰：皇太子纳妃，有绛纱复裙、绛碧结绫复裙、丹碧纱纹双裙、紫碧纱文双裙、紫碧纱文绣缨双裙、紫碧纱縠双裙、丹碧杯文罗裙。《晋宋旧事》曰：崇进皇太后，为太皇太后备降碧纱双裙、缝绢■蜀裙、湘绛纱复裙、白绢裙。 

　　〖注：■，衤+属，同襡，shǔ，连腰衣也。〗 

　　冥音録　唐　朱庆余　撰 

　　庐江尉李侃者，陇西人，家于洛之河南。太和初，卒于官。有外妇崔氏，本广陵倡家。生二女，既孤且幼，孀母抚之。以道远，子未成人，因寓家庐江。侃既死，虽侃之宗亲居显要者，绝不相闻。庐江之人，咸哀其孤藐而能自强。 
　　崔氏性酷嗜音，虽贫苦求活，常以弦歌自娱。有女弟菃奴，风容不下，善鼓筝，为古今绝妙，知名于时。年十七，未嫁而卒，人多伤焉。二女幼传其艺，长女适邑人丁玄夫。性识不甚聪慧，幼时每教其艺，小有所未至，其母辄加鞭棰，终莫究其妙。每心念其姨曰：“我姨之甥也，今乃死生殊途，恩爱久绝。姨之生乃聪明，死何篾然。而不能以力佑助，使我心开目明，粗及流辈哉。”每至节朔，辄举觞酹地，哀咽流涕。如此者八岁，母亦哀而悯焉。 
　　开成五年四月三日，因夜梦寐，惊起号泣，谓其母曰：“向者梦姨，执手泣曰：‘我自辞人世，在阴司薄属教坊，授曲于博士李元凭。元凭屡荐我于宪宗皇帝。帝召，居宫一年，以我更直穆宗皇帝宫中，以笔导诸妃出入。一年，上帝诛郑注，天下大酺。唐氏诸帝宫中，互选妓乐，以进神尧、太宗二宫，我复得侍宪宗。每一月之中，五日一直长秋殿，余日得肆游观，但不得出宫禁耳。汝之情恳，我乃知也，但无由得来。近日襄阳公主以我为女，思念颇至，得出入主第，私许我归，成汝之愿，汝早图之。阴中法严，帝或闻之，当获大谴，亦上累于主。’”复与其母相持而泣。 
　　翌日乃洒扫一室，列虚筵，设酒果，仿佛如有所见。因执筝就坐，闭目弹之，随指有得。初授人间之曲，十日不得一曲，此一日获十曲。曲之名品，殆非生人之意。声调哀怨，幽幽然鸮啼鬼啸，闻之者莫不歔欷。曲有《迎君乐》〖正商调十八叠〗、《斛林叹》〖分丝调四十四叠〗、《秦王赏金歌》〖小石调二十八叠〗、《广陵散》〖正商调二十八叠〗、《行路难》〖正商调十八叠〗、《上江虹》〖正商调二十八叠〗、《晋城仙》〖小石调二十八叠〗、《丝竹赏金歌》〖小石调二十八叠〗、《红窗影》〖双柱调四十叠〗。 
　　十曲毕，惨然谓女曰：“此皆宫闱中新翻曲，帝尤所爱重。《斛林叹》、《红窗影》等，每宴饮，即飞球舞盏为佐酒，长夜之欢。穆宗敕修文舍人元稹，撰其词数十首，甚美。宴酣，令宫人递歌之，帝亲执玉如意，击节而和之。敕秘其词极切，恐为诸国所得，故不敢泄。岁摄提，地府当有大变，得以流传人世。幽明异路，人鬼道殊。今者人事相接，亦万代一时，非偶然也。会以吾之十曲献阳地天子，不可使无闻于明代。” 
　　于是县白州，州白府，刺史崔璹亲召而试之，则丝桐之音，抢摐可听。其差琴调，不类秦声。乃以众乐合之，则宫商调殊不同矣。母令小女再拜求传十曲，亦备得之。至暮决去，数日复来，曰：“吾闻扬州连帅取汝，恐有谬误，汝可一一弹之。”又留一曲曰《思归乐》。无何，州府果令送至扬州，一无差错。廉察使故相李德裕议表其事，小女寻卒。 

　　朱庆余 
　　唐书作朱庆、名可久、以字行、又字庆绪、生卒年不详，越州(今浙江绍兴)人，宝历二年(826)进士及第，官秘书省校书郎，诗学张籍，近体尤工，清丽浅切，而巧思动人。有《朱庆余诗集》。 
 
　　三梦记　唐　白行简　撰 

　　人之梦，异于常者有之。或彼梦有所往而此遇之者，或此有所为而彼梦之者，或两相通梦者。 
　　天后时，刘幽求为朝邑丞。尝奉使归，未及家十余里，适有佛堂寺，路出其侧，闻寺中歌笑欢洽。寺垣短缺，尽得睹其中。刘俯身窥之，见十数人，儿女杂坐，罗列盘馔，环绕之而共食，见其妻在坐中语笑。刘初愕然，不测其故。久思之，且思其不当至此。复不能舍之，又熟视容止言笑无异。将就察之，寺门闭，不得入。刘掷瓦击之，中其罍洗，破迸走散，因忽不见。刘逾垣直入，与从者同视殿庑，皆无人，寺扃如故。刘讶益甚，遂驰归。比至其家，妻方寝，闻刘至，乃叙寒暄讫。妻笑曰：“向梦中与数十人同游一寺，皆不相识，会食于殿庭。有人自外以瓦砾投之，杯盘狼藉，因而遂觉。”刘亦具陈其见，盖所谓彼梦有所往而此遇之者矣。 
　　元和四年，河南元微之为监察御史，奉使剑外逾旬。予与仲兄乐天、陇西李杓直同游曲江，诣慈恩佛舍，遍历僧院。淹留移时。日已晚，同诣杓直修行里第，命酒对酌，甚欢畅。兄停杯久之曰：“微之当达梁矣。”命题一篇于壁，其词曰： 
　　春来无计破春愁，醉折花枝作酒筹。 
　　忽忆故人天际去，计程今日到梁州。 
实二十一日也。十许日，会梁州使适至，获微之书一函，后寄《纪梦时》一篇，其词曰： 
　　梦君兄弟曲江头，也入慈恩院里游。 
　　属吏唤人排马去，觉来身在古梁州。 
日月与游寺题诗日月率同，盖所谓此有所为而彼梦之者矣。 
　　贞元中，扶风窦质与京兆韦旬，同自亳入秦，宿潼关逆旅。窦梦至华岳祠下，见一女巫，黑而长，青裙素襦，迎路拜揖，请为之祝神。窦不获已，遂听之。问其姓，自称“赵氏”。及觉，具言于韦。明日至祠下，有巫迎客，容质妆服，皆所梦也。顾韦谓曰：“梦有征也。”乃命从者视囊中得钱三环与之。巫抚掌大笑，谓同辈曰：“如所梦矣。”韦惊问之，对曰：“昨梦二人从东来，一髯而短者，祝醑陵钱三环焉。及旦，乃遍述于同辈，今则验矣。”窦因问巫之姓氏，同辈中曰“姓赵氏。‘自始及末，若合符契，盖所谓两相通梦者矣。 
　　行简曰：《春秋》及子史言梦者多，然未有载此三梦者也。世人之梦，亦众矣，亦未有此三梦，岂偶然也。抑亦必前定耶，予不能知。今备记其事，以存录焉。 
　　行简云：淮安西市帛肆，有贩粥求利而为之平者，姓张，不得名，家富于财，居光德里，其女，国色也。尝因昼寝，梦至一处，朱门大户，棨戟森然。由门而入，望其中堂，若设燕张乐之为，左右廊皆施帏幄。有紫衣吏引张氏于西廊帏，见少女如张等辈十许人，皆花容绰约，钗钿照耀。既至，促张妆饰，诸女迭助之，理泽傅纷。有顷，自外传呼”侍郎来“。自隙间窥之，见一紫绶大官。张氏之兄，尝为其小吏，识之。乃言曰：“吏部沈公也。”俄又呼曰”尚书来“，未有识者也。逡巡复连呼曰”某来，某来“，皆郎官以上。六七个坐厅前，紫衣吏曰：“可出矣。”群女旋进，金石丝竹，铿鍧震响庭署。酒酣，王并州见张氏而视之，尤属意，谓之曰：“汝习何艺能？”对曰：“未尝学声音。”使与之琴，辞不能。曰：“第操之。”乃抚之而成曲。与之筝亦然，琵琶亦然，皆平生所不习也。王公曰：“恐汝或遗。”乃令口受吟诗：“鬟梳嫽俏学宫妆，独立闲庭纳夜凉。手把玉簪敲砌竹，清歌一曲月如霜。”谓张曰：“且归辞父母，异日复来。”张忽啼寤，手扪衣带谓母曰：“尚书遗诗矣。”索笔录之。母问其故，泣对以所梦，且曰：“殆将死乎。”母怒曰：“汝作魇尔，何以为辞，乃出不祥言如是。”因卧病累日，外亲有持酒肴者，又有将食来者，女曰：“且须膏沐澡瀹。”母听良久，艳妆盛色而至。食毕乃遍拜父母及坐客，曰：“时不留，某今往矣。”因授衾而寝，父母环伺之，俄尔遂卒。会昌二年六月十五日也。 

　　名香谱　宋　叶廷圭　撰 

　　蝉蚕香 
　　交址所贡，唐宫中呼为瑞龙脑。 
　　茵犀香 
　　西域献，汉武帝用之，煮汤辟疠。 
　　石叶香 
　　魏文帝时，腹题国贡，状如云母，可以辟疫。 
　　百濯香 
　　孙亮为四姬合四炁香衣，香百濯不落，因名。 
　　凤髓香 
　　唐穆宗藏，真岛出，焚之崇礼。 
　　紫述香 
　　《述异记》云：又名麝香草。 
　　都夷香 
　　《洞冥记》云：香如棘核，食之不饥。 
　　荃芜香 
　　燕昭王时，出波弋国，浸地则土石皆香。 
　　辟邪香、瑞麟香、金凤香 
　　唐同昌公主带玉香囊，芬馥满路。 
　　月支香 
　　月支国进，如卵，烧之辟疫百里，九月不散。 
　　振灵香 
　　《十洲记》云：聚窟洲有树如枫叶，香闻数百里。 
　　返魂香、震檀香、惊精香、返生香、却死香 
　　月支国一香五名，尸埋地下者，闻之即活。 
　　千亩香 
　　《述异记》云：以林名香。 
　　■齐香 
　　出波斯国，入药，治百病。 
　　龟甲香 
　　《述异记》云：即桂香之善者。 
　　兜末香 
　　《本草》：汉武帝西王母降，焚是香也。 
　　沉光香 
　　《洞冥记》云：涂魂国，烧之有光。 
　　沉榆香 
　　《拾遗记》：黄帝封禅，焚之。 
　　蘅芜香 
　　汉武帝梦李夫人，授此香。 
　　百蕴香 
　　飞燕浴身用此。 
　　月麟香 
　　文帝宫中爱女，号“袖里春”。 
　　辟寒香 
　　焚之可以辟寒。 
　　龙文香 
　　汉武帝时，外国进。 
　　千步香 
　　南郡所贡，焚之，千步内，犹有香气。 
　　九和香 
　　《三洞珠囊》曰：玉女擎玉炉焚之。 
　　九真香、青木香、沉水香 
　　皆合德上飞燕襚中物。 
　　罽宾国香 
　　杨牧席间焚之，上有楼台之状。 
</div>
    <div class="pagination">
<a href="香艳丛书_page65.html">上一页</a><span>...</span><a href="香艳丛书_page61.html">61</a><a href="香艳丛书_page62.html">62</a><a href="香艳丛书_page63.html">63</a><a href="香艳丛书_page64.html">64</a><a href="香艳丛书_page65.html">65</a><span class="current-page">66</span><a href="香艳丛书_page67.html">67</a><a href="香艳丛书_page68.html">68</a><a href="香艳丛书_page69.html">69</a><a href="香艳丛书_page70.html">70</a><a href="香艳丛书_page71.html">71</a><span>...</span><a href="香艳丛书_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
