<!DOCTYPE html>
<html>
<head>
    <meta charset="UTF-8">
    <title>全唐文 - 第 127 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 127 页/共 603 页</h1>
    <div class="content">    二十年诏除游击将军右武候信义府右果毅都尉，长上如故，显庆二年以内忧解职。痛深吴隐，哀极颜丁。厚地以崩魂，诉高天而泣血。紫泥垂涣，频降玺书；墨临戎，遂从金革。
    三年诏除左卫清宫府左果毅都尉，寻圉谷府折冲都尉，并长上如故，又以应诏举对策甲科迁左骑卫郎将。於时长榆历历，烽火犹惊；高柳依依，边风尚急。关山夜月，遂为丹徼之秋；西北浮□，翻作穹庐之景。四年诏公为铁勒道行军总管。陈兵玉塞，按节金微。学常山之蛇，拟丽谯之鹤。钟鼓嘈赞，上闻於天；旌旗缤纷，下蟠於地。伏尸百万，因瀚海而藏舟；辟地数千，即燕山而筑观。武臣雄略，气慑西零；神将宏图，威加北狄。
    武德元年诏迁左骁骑中郎将，寻检校右监门左武卫将军，本官如故。昔者封禅陟□亭之後，七十二君；图书出河洛以还，三千馀岁。振兵释旅，方崇荐帝之仪；道洽功成，必致天之礼。粤以皇家辟统之五十年，今上开基之十七载，登封告禅，玉牒金绳。建显号而施尊名，扬英声而腾茂实。华夷辑睦，皆承万岁之恩；朝野欢娱，咸奉千年之庆。
    乾封元年诏加明威将军，本官如故。大风遗孽，叛涣青邱；小水残魂，凭陵碧海。率百官於文祖，尚兴彭蠡之师；会万国於涂山，犹有防风之戮。是岁也，诏公为辽东道行军总管。军营对日，兵气横天。开玉堂而按部，坐多城而勒阵。阙巩之甲，犀兕七重；ゴサ之船，舳舻千里。驾鼍梁於圣海，秦皇息鞭石之威；泛鳌钓於仙洲，愚叟罢移山之力。然後风行电卷，斩将屠城。塞丹浦之遥源，伐黑林之奥本。王孙公子，名г皂隶之臣；深谷大山，境入樵渔之囿。
    二年诏加上柱国，仍检校安东都护。导之以德，齐之以刑，威振六官，风扬五部。兵戈载戢，无劳尉候之虞；桴鼓希闻，宁有穿窬之盗？仰太阳而湛露，方预四朝；临逝水而急寒风，俄悲一去。齐孟尝之下泪，高榭曲池；鲁司寇之悲歌，颓山坏木。长安杳杳，还符日近之言；京兆悠悠，竟绝天高之问。玉关生入，自判无期。绣服晨还，竟知何日？总章二年三月十六日，遘疾薨於府第，春秋五十有四。呜乎哀哉！诏赠左监门将军，礼也。
    唯公被服忠孝，周旋礼乐。仁者见之谓之仁，智者见之谓之智。研几册府，金玉版之书；索隐兵钤，元女黄公之法。每建推毂，三令五申；躬擐甲胄，亲当矢石。军井未建，如临盗水之源。军灶未炊，似对嗟来之食。由是南驰北走，东讨西征，运之无旁，按之无下。戴筐宫里，遥登大将之坛；飞阁星边，独列中军之位。虽龙泉匿字，薰歇光沈；而鳞阁飞名，天长地久。
    夫人扶风马氏，隋濠州刺史圆之孙也。五松春艳，牵少女之祥风；八桂秋荣，降仙娥之宝魄。谢家之子，歌柳絮而知惭；刘氏之妻，颂椒花而自耻。三从按礼，无亏内则之风；四德扬蕤，载阐中闺之训。宿盘龙於月镜，早没鸾床；矫飞翼於霞楼，先沈凤穴。珠星璧月，终陪季子之阶；金鼎银樽，竟列齐侯之寝。以贞观十五年五月五日，终於某所，越咸亨元年某月日，於某原。
    长子瓜州司仓择木、次子右卫亲卫元封等，门传万石，庭列双珠。花萼争荣，芝兰蔼秀。天经地义，钦承避席之谈；日就月将，虔奉趋庭之教。变槐檀而沥胆，木石悲酸；代霜露以崩心，幽明感动。葬之以礼，祭之以时。生人之本尽矣，死生之义备矣，孝子之事亲终矣。於是门生故吏，共缉家声；才子文人，思传盛德。庶使蔺相如之生气，历千载而犹存；随武子之馀风，尽九原而可作。其词曰：
    文王受命，毕公馀庆。玉树连芳，金枝叠映。三分并列，七雄齐竞。建国承家，重熙累盛。功宣蹈舞，德流歌咏。河洛垂文，山川出□。骊珠育照，虹玉呈文。直立孤耸，天然不群。栖迟胶塾，悦怿邱坟。耻为儒者，自许将军。伊祁不怿，轩辕讨逆。阵拥辽河，兵屯碣石。班超投翰，扬雄执戟。弓合三材，刀长四尺。爰清尉候，载澄疆场。得人者昌，失人者亡。皇恩俾，帝曰明攵。幽桂含馥，滋兰吐芳。承天待诏，观国宾王。茂绩斯远，英声克彰。鹏池淼漫，鸡山祸乱。出阃辞家，夷凶静难。金微瓦解，玉亭冰泮。扈驾天门，陪祠日观。万邦胥悦，千龄启旦。斗骨危城，占蹄举兵。丸山雾塞，渤海波惊。帝赫斯怒，王师有征。虔刘北貊，戡翦东明。导以文轨，宣其德刑。太微上将，文昌贵相。非熊非罴，令闻令望。宠逾军幕，荣参武帐。本谓来朝，何期返葬？原野萧瑟，风烟凄怆。天道如何？吞恨者多。松风夜响，薤露晨歌。秋月如练，春□似罗。荣华灭後，寒暑经过。青乌邱垅，白马山河。
    ●卷一百九十五
    ☆杨炯（六）
    ○大周明威将军梁公神道碑
    盖闻君为元首，臣作股肱。或论道三槐，或折冲千里。至有道存俎豆，艺总干戈。高视翰墨之英，独布爪牙之旅。究青编於学府，业有多闻；受黄石之兵符，无遗策。故得九功咸叙，七德攸彰，文武不坠，公实兼美。
    公讳待宾，安定临泾人也。竦以英才远迈，知州县之徒劳；鸿以抗节遐征，览帝京而有作。由是五噫标兴，播金石而腾徽；七贵承荣，绾银黄而叠茂。贞规盛烈，映史凝图；粗纪咏歌，无俟详确。高祖御，後魏驸马都尉侍中少保金紫光禄大夫扬州总管，赠太尉，谥昭公，食邑三千户。银榜增辉，玉壶流渥。位隆三少，化洽五胥。既而幽垅埋魂，终降槐庭之赠；高门纳驷，式居茅社之封。曾祖睿，宇文周驸马都尉秦二州总管光禄大夫兵部尚书，隋益州总管蒋国公，赠司空，食邑三千户。白水时清，乳虎之谣行息；禄符垂翼，叩马之谏必申。加以主西序之群英，名高八座；导文翁之遗训，学富三巴。茂先荣级，忽光泉壤；汉祖宠章，永存带砺。祖演，隋沙州刺史上柱国公，践仲宁之馀躅，奸邪敛手；签孝仁之远踪，群胡革面。连州跨郡，迈陶氏之隆基；开国承家，掩张门之累叶。父赞，隋左千牛备身骊山府上骑柱国，皇朝丰王府谘议□州司马冀州长史蒋国公。袭良弓於簪笏，荣侍紫宫；翼雕戟於岩廊，肃趋丹地。西围坐宴，侣明月而飞文；北土行康，望浮□而展足。
    公渐润膏腴，发灵川岳。七年可识，抱杞梓而呈才；千里见知，负骐骥而骋骏。灵台远鉴，与霜月而齐明。智府宏深，共烟波而等旷。践仁义於区域，白璧已轻；许然诺於枢机，黄金岂重？因心孝友，宜於自然；率志谦冲，得乎所性。不脂韦而求达，不诡计而自媒。被玉轴之文章，三冬遽足；穷金坛之秘诀，百战不孤。誉满寰，声盖天下。而学优将仕，允属名家。欲鸿渐之姿，终伫鹤鸣之闻。以皇朝麟德二年补左亲卫，从资例也。
    属金甲出战，玉帐论兵，从命文昌，问罪辽碣。公提戈赴海，投笔从燕，智者有谋，仁者必勇。孤锋直进，九种於是克清；匹马横行，三韩由其殄灭。畴庸赏最，我有力焉。俯洽恩波，泛承勋级，即授上柱国。
    公深惭位薄，命舛数奇，虽г勒石之勋，未展披坚之效。嗟乎！扬子□之才藻，空疲执戟；马相如之文词，犹劳武骑。今古同贯，夫复何言？既而从牒隋班，牵丝祗务。起家拜朝议郎，永淳元年正月三十日，授伊州伊吾县丞，非所好也。路指金河，途连玉塞，尘沙共起，烽火相惊，秋草将腓，胡笳动吹，寒胶欲折，虏骑腾□。公佐佑多方，掌司攸寄，服叛怀远，擒奸レ伏。於是寇骑不敢窥边，歌颂因滋溢境。曾未期月，政令大行，特简帝心，超居不次。永淳二年二月四日，制授昭节校尉，守右卫蒲州府佐果毅，仍令长上兼上阳洛城等门供奉。
    公洞晓戎章，妙详兵律，军国是赖，戎幕允归。由是徼道长巡，严扃每奉。朝求夕警，不怠於风霜。善牧能防，更申於闲皂，其年十月七日，奉敕命於在内祥麟厩检校马。公识高东野，职参西极。励衔策则追风逐日，加剪拂则绝电奔星。是将驸齐衡，骥骝共余伏枥。於是龙媒间出，麟友挺生。伯乐多谢於精微，日有惭於秣养。恩制褒奖，又加崇秩。文明元年二月二十日，迁游击将军，仍依旧长上。大周革命，两仪开辟，爰覃作解之恩，式畅惟新之典。勤劳夙著，休望允归，拜职迁荣，实符佥议。天授元年九月十六日，加威武将军守左玉钤卫翊善府折冲都尉，依旧长上，封安定县开国男，食邑三百户。
    公奉王庭，职司兵卫。八屯由其增峻，五校於是克宣。翼翼兢心，积劬劳於岁月；勤勤忠志，怀於序时。忧能伤人，竟成沈疾，以长寿二年正月六日，终於神都旌善里私第，春秋五十。
    惟公弱不好弄，卓尔不群。九岁明《诗》，七龄通《易》，月初能对，即谢黄童；日下相酬，还惭夫子。经耳不忘，历口不遗。性沈深有器度，能倜傥无拓落，尤重交友，雅爱林泉。月幌风襟，每吟谣於笺彩；花新叶早，必赏会於琴樽。加以啼猿落雁之奇，鸾惊凤翥之妙。演水悬河之辨，背碑覆局之精。标映前哲，公实多敏；至孝过人，雍和绝俗；事父母则造次不违，友兄弟则温柔必尽。既风树兴感，霜露躔悲。聿修之德惟新，欲报之恩罔极。虔诚大象，宏誓小乘，广树慈仁，庶凭因果。月抽官俸，日减私财。并入薰修，咸资檀施。故得雕檀之妙，俯对禅龛；贝叶之文，式盈梵宇。粤以大周长寿二年岁次癸巳二月辛本朔二十四日甲申，迁窆於雍州蓝田县骊山原旧茔，礼也。葬事之属，一皆官给。鼓吹仪仗，送至墓所。坟开白日，终留恨於滕城；礼被皇家，忽г荣於霍隧。呜乎哀哉！
    嗣子左千牛去疑，哀缠泣柏，思结餮荼。仰庭礼而不追，睹楹书而增慕。恐元穹倚杵，碧海成桑，敬勒坚贞，乃为铭曰：
    大哉嬴国，远矣少梁！与秦同祖，今则夏阳。爰暨伯翳，胙土惟良；自兹厥後，人物克昌。逮乎汉朝，令望不已。三世连辉，七侯承祉。或显或晦，有文有史。舄奕圭璋，芬芳兰芷。少保名扬，司空道泰。惟祖惟祢，蝉联轩盖。挺生令则，在邦之最。岁腾芳，髫年超霭。君号神童，晚称英杰。佩仁服义，既明且哲。七步立成，五行不辍。家惟万卷，韦实三绝。词高许下，学富淹中。志惟谨洁，心亦冲融。温淳植性，朗润在躬。闺门礼洽，朋友财通。思若□飞，辩同河泻。兼该小说，邕容大雅。武檀孙吴，文标董贾。树下啼猿，封中试马。且文且武，执戟登位。海隅不实，命我偏帅。既陪勒石，还从饮至。辅翊百里，褒佐贰。既总兵权，入司宫掖。徼道宵警，禁门晓辟。式重其骏，载怀斯癖。我马既良，我军既雄。折冲千里，趋奉九重。行承芝诰，坐启茅封。恨深负米，荣暨击钟。爰持戒律，思答慈容。将福有徵，谓仁必寿。如何淑德，遭此凶咎？孺慕崩心，嫠缩首。夜泉扃闭，天长地久。
    ○从弟去盈墓志铭
    古者皇帝轩辕氏没，帝喾高辛氏作。幼而徇齐，长而敦敏，则天下之人用其教者百年；忠肃恭懿，宣慈惠和，则天下之人谓之才者八子。赤鸟流而白鱼跃，有周武之兴王；彤弓一而卢矢千，有晋文之启霸。虽隐公逊位，哀侯失国，而文之昭也，武之穆也，司徒为五教之官；有社稷焉，有黎人焉，丞相临万几之职。崤函鼎盛，赫奕於朱轮；河洛台阶，昭彰於白玉。积善馀庆，信而有徵。
    国子进士杨去盈，字流谦，宏农华阴人也。曾祖讳初，周大将军，隋宗正卿常州刺史顺阳公，皇朝左光禄大夫华山郡开国公，食邑本乡二千五百户。唐虞之稷契，魏晋之裴王。晏婴可以事百君，皋陶为之九德。麾盖兵马，人知牧伯之尊；名山大川，地积公侯之气。王考讳安，伪郑王充遥授二十八将，封曾阝国公。寻谋归顺，为充所害，皇朝赠大将军，旌忠烈也。陶谦雅尚，祖逖雄心。会天子之蒙尘，见诸侯之释位。虽陈平去就，潜怀仗剑之谋；而石勒凶残，遂及推墙之祸。父某，润州句容遂州长江二县令朝散大夫行邓州司马，文武兼备，清明在躬。人无间言，位不充量。四方取则，孔宣父之践中都；百里非才，庞士元之登别驾。
    若夫庭生玉树，身带金，有卫之风神，有张良之容貌。蒋琬之讥盛允，责在司空；陈蕃之对薛勤，志清天下。观其昏定晨省，立身扬名，怪草蔚其休徵，神鱼会其冥感。庄公独叹，闻颍叔之纯深。有道相推，见茅容之尽礼。则闺门雍穆，以孝闻也。辅仁会友，合志同方。晏平仲之善交，鲍叔牙之知我。张堪死日，妻子唯托於朱晖；刘忄炎生平，风月每思於元度。则朋友之德，若兰芬也。朱穆好学，终日忘餐；谯周研精，欣然独笑。张华四海之内，若指诸掌；班固百家之言，无不穷究。钩深致远，悦邱坟也。八音繁会，五色章明。动天地而感鬼神，序人伦而成孝敬。阳台并作，楚襄王赐□梦之田；上林同时，汉武帝给尚书之笔。则琼敷玉藻，未足多也。
    自摄齐东序，撰杖西胶，唯宰我之能言，贵颜回之有德。成如麟角，道尊於璧水之前；翼若鸿毛，俯拾於金门之下。方将咫尺宣室，扈从明庭，申贾谊之忠谠，尽扬雄之规谏。豫章七载，擢修干而耸长条；有鸟三年，搏积风而运沧海。岂期数有否，天无皂白？苗而不秀，秀而不实，盖有是夫？古人有言：没而不朽者，此之谓也。春秋二十有六，以上元三年五月二十二日，殁於京师胜业里。呜乎哀哉！至仪凤四年十二月二日，归葬於华阴之某原，不忘本也。
    山河郁郁，松柏苍苍。骨肉闭兮归后土，魂魄游兮思故乡。三荆摇落，五都悲凉。痛门户之无主，悼人琴之两忘。呜乎哀哉！铭曰：
    高掌远，浊泾清渭。天子诸侯，司空太尉。星辰鼓舞，山泽通气。道在者尊，德成为贵。贾家三虎，伟节最怒。荀氏八龙，慈明无双。剑光冲斗，璧气浮江。据於道德，闻於家邦。子之承亲，温席扇枕。子之友悌，同舆共寝。朝歌不入，盗泉不饮。垂露崩□，繁缛锦。明经太学，射策鸿都。扬名天子，高揖司徒。鳞翮将运，波涛不虞。子之丧也，良可悲夫！瞻望不及，伫立以泣。唯见黄埃，心伤心摧。踯躅兮徘徊，呜乎兮哀哉！长夜漫漫何时旦？魂兮魂兮归去来。
    ○从弟去溢墓志铭
    处士宏农杨去溢，年二十，即华山公之曾孙，大将军之孙，朝散大夫邓州司马之第四子也。维岳有五，有华山之金石焉，山阜相属，含怀谷，所以镇其南也。维渎有四，有河宗之玉璧焉，波澜汨起，洄γ万里，所以经其北也。言其土地，则巨灵之高掌远，作西汉之城池；叙共衣冠，则太尉之四代五公，为东京之柱国。然後积勋累德，枝分叶散。
    大君有命，临夏日之坛场；天子动容，听秋风之金鼓。是以熊罴入兆，羔雁成群。黄宪之名，闻於海内；陈蕃之志，扫於天下。群童忽聚，逢苦李而悬知；宾客相过，问杨梅而即对。善父母为孝，善兄弟为友，居家可移之道也；利者义之和，贞者事之干，元亨日新之德也。若夫羽陵遗策，汲冢残书，倚相之八索九邱，张华之千门万户，莫不山藏海纳，学无所遗。至如白雪回光，清风度曲，崔亭伯真龙之气，扬子□吐凤之才，莫不玉振金声，笔有馀力。远心天授，高兴生知。尽江海之良图，得烟霞之秘。贞不绝俗，从容於名教之场；道由人宏，坐卧於羲皇之代。於时朝廷之上，山林之下，英儒赡闻之士。洪笔丽藻之客，希末光而影集，听馀声而响和者，犹藩篱之望天地，鳞介之宗龟龙也。
    嗟乎！阴阳为道，大道无亭毒之心；祸福唯人，圣人有抑扬之教。智焉而毙，仁焉而终。今也则亡，叹颜回之短命；死而可作，冀随会之同归。文不在兹乎？天之将丧也。以某年某月某日，终於某所。越仪凤四年十月二日，归葬於华阴之某原。林野弥望，关山寥廓。樵童牧竖，孟尝君之池台；一去千年，丁令威之城郭。悲缠於鲁卫，痛深於花萼。姜肱没齿，无因共被之欢；锺毓生年，无复同车之乐。呜乎哀哉！铭曰：
    叔虞建国，天锡之唐。伯侨受氏，食采於杨。五侯簪黻，四代轩裳。有德有行，如圭如璋。乃生男子，初寝之床。从公小大，辨日炎凉。天下之宝，邦家之光。神锋太峻，旗鼓相当。事亲以礼，左右无方。交朋以信，芝兰有芳。文犀健笔，白凤雕章。鹏齐致，江湖两忘。谓天辅德，则惟其常。歼我吉士，於保不伤？关山摇落，洲渚苍茫。黄尘匝地，白露成霜。左右刮骨，亲宾断肠。摧残玉树，埋没金乡。交交黄鸟，爰集於桑。命不可续，人之云亡。
    ○从甥梁墓志铭
    故右卫率府翊卫安定梁，年二十有八，以上元三年秋八月某日，终於某所。图其景宿，天有大梁之星；辨其物土，地有大梁之物；考其衣冠，人有大梁之姓。综乾坤而列位，兼水木而成文。业耕织而乐琴书，有梁鸿之雅尚；生封侯而死庙食，有梁辣之雄图。西山求白鹿之仙，东海受黄蛇之宝。曾祖某，光禄大夫开府仪同三司骠骑将军清河太守右卫大将军同州刺史上柱国。郡守旁通於月建，仪同上法於太阶。光禄大夫下大夫之职，骠骑将军大将军之比。祖其，河南渑池令郑州司功参军事冀州蒲州二府司马朝散大夫纪王府司马襄州同州二长史。仲由宰邑，萧何主吏。桓温之徵谢奕，暂为司马之官；周景之礼陈蕃，仍降题舆之命。考某，国子学生霍王府参军并州大都督府兵曹扬州大都督府录事参军。仲尼闲居，曰参不敏；天子命我，参卿车事。张常山之福应，直保金钩；谢太傅之闺门，唯生玉树。所以圆光折水，真气冲天。
    孩笑之时，见之者知其孝友；能言之际，听之者许其聪明。审清河管辂之天文，对江夏黄童之日蚀。挥其劲翮，则凤凰飞鸣於赤山；整其兰筋，则骏马腾骧於绿地。若夫龙神负卦，瑞雀衔书。安王汲冢之文。穆天子羽陵之籍，莫不因条报叶，望表知里。郑元殚见，览万卷之八千；班固洽闻，涉五经之四部。至如雕弧夜月，筋角三材，铁剑秋霜，烟□五色，莫不推之以智勇，成之以揖让。历诸侯而说剑，直之无前，引司马而操弓，观者如堵。可谓多才天纵，盛德日新。曼倩不让於诗书，翁归兼强於文武。由是交道遂广，声名益振。朱家大侠，滕公有然诺之言；剧孟过人，袁盎有逢迎之礼。
    及其从微至著，资父事君。藉丹书之勋业，参黑衣之行伍。神宫海外，瞻镂榜於明山；太室□端，听仙簧於洛水。翊驾驰道，周庐甲观。方当奉词出使，万里行封，受命忘身，三军拜将，岂期年岁朝露，浮生过隙？汉逸人之雅操，命也如何？鲁司寇之知言，苗而不秀。呜乎哀哉！望吾子者，空怀倚闾之叹；嗟予弟者，独有亡琴之悲。从日月於龟谋，考图书於马鬣。越以仪凤三年春二月某日甲子，葬於某所。悲夫！吾见其进，由来孔李之家，吾谓之甥，实曰何、刘之族，阳元既殁，瞻旧宅而无成；康伯不存，对元言而谁与？铭曰：
    山河带砺，金木精灵。磊磊千丈，森森五兵。骖西掖，出入东明。人寿无几，皇天不平。碑留郭泰，挽送田横。终寂寥於相宅，空嗟叹於於佳城。
    ○隰州县令李公墓志铭
    公讳嘉，字大善，陇西成纪人也。赵郡太守雍州大中正上开府永康公之孙。幽州都督镇军大将军上柱国丹阳公之子。重华以文明允塞，谟九德於皋陶；仲尼以恭俭温良，纟番六经於柱史。将军李牧，人主愿其同时；河尹李膺，天下思其执御。况乎衣冠代美，祖考家声。占於日月，为宗周之姬姓；誓以山河，则炎汉之刘氏。
    公门承将相，地积英灵。望之俨然，横断山而郁起；听其言也，注悬河而不竭。玉则秦王所见，天照白虹；剑则殷帝所传，星浮紫气。假使蔡中郎之博学，郭有道之人伦，何尝不迎王粲而倒屣，为茅容而下拜？起家为太子左千卫，以调升也。按河图於玉版，震一索而为长男；考天象於铜浑，心前星而为太子。直城霞绕，曲障□平。出入青榜之门，周旋黑衣之列。稍迁越王府户曹参军。越之建国也，地居南斗之躔；王之受封也。礼极东门之拜。成阝霍所以隆懿亲，共和所以资明德。一言而干楚后，即从□梦之畋；三见而说赵王，仍袭上卿之印。又迁隰州令。川原爽垲，风俗和平。晋献公之嗣，夷吾是邑；代恭王之子，郢容为侯。阳泉依六壁之城，孟津合三溪之水。公以辎车就列，墨绶当官。有蚕绩於成阝人，用牛刀於鲁邑。市ㄩ无竞，不假鞭丝；学校方兴，唯闻击石。诸侯取其轨则，四海瞻其仪表。
    为杜陵之男子，谁继後曹？蔑乡里之小人，愿辞彭泽。於是退归初服，就养私门。戏婴儿於阶下，扶老生於井上。寻丁外艰，哀毁逾制，加人一等，俯就三年。服阕，袭封丹阳公，勋上骑都尉。公以安车礼盛，赐杖年高，被服先王之道，优游太平之化。左琴右书，谋孙翼子。居常饱德，不言何氏之万钱；直置当仁，岂特于公之驷马。
    清风可赏，必有鸾凤相期；白雪时游，多以神仙见属。义形於金石，节贯於松筠。西山五日之朝，将化羽而生翼；北海明年之验，便展辰而至已。以永淳元年八月二十一日，终於京师道政里之私第，享年七十二。呜乎哀哉！
    长子随州光化县令守节等，哀缠吊鹤，痛结邻人。孝之始也，则身体肤，所以全其性；孝之终也，则衣裳棺椁，所以成其礼。天高八万想京兆而何从？地阔三阡，对佳城而有恨。越宏道二年岁次甲申正月甲申朔二十六日己酉，陪葬於昭陵东南之平原。
    炯樗栎庸材，瓶筲小器。仰惟先友，叨雅契於金环；俯逮嘉姻，荷深知於玉润。南容有道，仅闻将圣之言；东武建茔，俄述安仁之赋。呜乎哀哉！乃作铭曰：
    爰初帝子，尧之大理。降及真人，国之柱史。衣冠百代，庆灵千祀。吉兆占熊，嘉名赠鲤。聿修厥德，必复其始。大孝因心，至仁由已。肃成门内，章华宫里。父任为郎，学优则仕。阳山之曲，蜀江之。月旦乘凫，田间狎雉。其心若镜，其直如矢。亟改炎凉，罢归桑梓。象坚旧国，安车暮齿。忽怆池台，俄悲生死。郭门一望，郊烟四起。夫复何言？平生已矣。
    ○常州刺史伯父东平杨公墓志铭
    杨氏之先，其来尚矣。在皇为皇轩，在帝为帝喾，在王为周武，在霸为晋文，此之谓不朽。西京为丞相，东汉为司徒，魏室为九卿，晋朝为八座，此之谓世禄。
    公讳德裔，宏农华阴人也。即常州刺史华山公之元孙，左卫将军武安公之长子。生而岐嶷，代不乏贤，事亲以孝闻，在乡党恂恂如也。始以父任为太子左千牛备身，转秀容华亭福昌雒四县令，诏封东平公，策勋上柱国。是时也，天子仄度求贤，励精为化，以公屈临小县，焉用牛刀？处治中别驾之任，方展其骥足耳，擢拜颍州幽州二司马。宽以济猛，严而不残。每行县录囚徒，其所平反者十八九。诏徵尚书郎御史中丞，謇謇谅直，有王臣之节。寻以公事去官，复拜饶州括州越州都督府三州长史。在会稽引陂水溉田数千顷，人获其利，於今称之焉。迁棣曹恒常四州刺史。历政清白，为当时所重。於是览先贤之言，知止足之分，罢归初服，告老私庭，乃率群从子弟，营别业於宜神乡之望仙里。其制宅也，宗庙为先，厩库为次，居室为後。喟然而言曰：“古人所谓歌於斯哭於斯聚国族於斯者，吾知之矣。”维文明元年夏四月某日，薨於正寝，春秋八十有五。呜乎哀哉！
    公简贵不交流俗，非礼不动，非礼不行。望之俨然，听其言也厉。博观史籍，不学书生寻章摘句而已。至於台阁旧事，法令科条，莫不成诵在心，若指诸掌。几为尚书郎二年，御史中丞满岁，宰人者四县，上佐及专城者九州。盛德形容，被於歌咏；门生故吏，遍於天下。永淳二年，舆驾幸东都，召见公於金城，顿访以得失。公采摭群言，悉心以对。高宗嗟叹者良久，赐几杖粟帛，乡里荣之。
    一子令珍，早亡。朝夕温清者四女。公慨然有丧明之痛，因不豫，弥留遗命，以弟之子神毅。为後。超垂拱元年春二月某日，与夫人陇西李氏合葬於某原，礼也。远近会葬千馀人，操笔而为诔者以百数。呜乎哀哉！其铭曰：
    岩岩华山，峻及於天。上侵神气，下固穷泉。夫惟积德，生我大贤。（其一）
    滔滔河水，中国之纪。派别九都，经营万里。夫惟积润，生我君子。（其二）
    惟忻之城，惟华之亭。宜阳之地，益部之星。公为其宰，不殒其名。（其三）
    汝阴之国，蓟门之北。陂水朝黄，燕□夜黑。公为其佐，日宣其德。（其四）
    入践郎官，含香握兰。来居白室，直绳明笔。潘子一除，士师三黜。（其五）
    邑号鄱阳，山名括苍。东南之美，吴会之乡，展其骥足，实赖王祥。（其六）
    四州之大，是称都会。千里之荣，即分麾盖。言旋旧国，保兹耆艾。（其七）
    生为贵臣，列为贵神。阴堂是夜，古木非春。邓攸无子，天道何亲？（其八）
    ○杜袁州墓志铭
    公讳某，字某，京兆杜陵人也。高辛之抚教万方，尧帝之平章百姓。传称圣人之後，易曰积善之家。在夏为御龙，在周为唐杜，三王以降，百代可知。车服出於南阳，衣冠袭於京兆。曾祖荣业，後魏秦州别驾。祖良，宇文朝复州长史。父举，唐易州司兵参军事，事端履道，操矢安贞，厚於天爵，薄於人位。阙里之庭，学夫诗礼；太邱之门，执其羔雁。
    公孝慈而敬，威庄而安。狎贯义方，周览典籍。服其服，则文之以君子之容；遂其辞，则实之以君子之德。起家左翊卫，选授贝州司仓参军事。出自中禁，在於外台，谨其盖藏，实其仓庾。寻迁蓬州咸安许州长社洛州洛阳三县令。地方百里，官历三城。言非法度，不出於口；行非公道，不萌於心。令不肃而威宣，教不舒而德洽。转虢州司马，制授朝散大夫婺州司马，又迁苏州长史，加中散大夫。鸾凤不栖於枳棘，燕雀不集於梧桐，宜得其材，非公莫可。我大周诞受万国，宠绥四方，建官惟贤，垂拱而理。乃命公为朝议大夫使持节袁州诸军事守袁州刺史。天王之使，列国之君，发其德音，而劝不用赏；正其颜色，而禁不用刑。德成而位尊，名遂而身退。乞骸告老，谢病言归。以某年月日，终於淮海之馆，春秋七十有七。呜乎哀哉！
    夫人太原王氏，魏骠骑大将军新昌公平之曾孙，唐蜀王府典军上柱国志隆之女也。纂承洪烈，嗣续徽音，中外柔嘉，小大怀睦。夫人之化，国风美於鹊巢。宝剑之沈，夜气冲於牛斗。享年四十八，呜乎！咸亨二年某月日，终於长社之官第。维天授三年春二月，合杜陵之平原，礼也。王人吊祭，仪仗官给。
    长子某官等，毁形於骨，痛贯於心。父母哀哀，昊天莫报；佳城郁郁，白日何年？愿述馀风，式铭幽壤，其铭曰：
    凤凰鸣矣，于彼高冈。显允君子，邦家之光。猗欤令德，秀於闺房。岁云暮矣。池树荒凉。死则同穴，如何彼苍？
    ●卷一百九十六
    ☆杨炯（七）
    ○李怀州墓志铭
    公讳冲寂，字广德，陇西狄道人也。左卫大将军西平王之孙，荆州大都督汉阳王之子，今上之族兄也。原夫帝尧之绪，运期授於天汉；颛顼之胄，大命集於皇家。光耀则若木十枝，波澜则长河九派。或中军桉部，金鼓所以节其声；或刺史班条，冕旒所以彰其德。信可谓玉林多宝，天族多奇，以御家邦，以藩王室者也。
    公山河诞庆，辰昴发祥。金多木少，孔文举之天骨；玉洁冰清，华子鱼之神彩。南阳季恭伟，悬识宰臣；沛国赵元儒，窃知公望。编汉皇之兄弟，列周室之邢茅。天下称其八才，吾家号为千里。初任尚舍直长，稍迁城门郎，仍奉敕於宏文馆读书，掌舍诸宫城门列校。诏诣东观，有黄香之博闻；赐其制书，有班游之广学。寻授驾部员外郎，转金部郎中，又敕公为戎州道支度军粮使。天府充刃，军储委积。振南宫之绂冕，誉表三台；历西蜀之江山，荣高驷马。迁太府鸿胪二少卿，丁艰去职。杨播之登太府，初闻累迁之命；郑默之拜鸿胪，遽见终丧之礼。卜子夏既祥五日，弹不成声；孟献子加人一等，县而不乐。服阕，历青、德、齐、徐四州刺史。东临巨海，西至长原。或全齐历下之军，或大禹徐方之地。任隆荆部，陶侃八州；寄重浔阳，桓伊十部。迁宣州刺史，吴王旧邑，楚国先封。江回鹊尾之城，山枕梅根之冶。蜀郡无此，计吏则惟荐张堪。颍川尤多，玺书则但称黄霸。巡察使以尤异闻，迁陕州刺史。观其井邑，虢仲上阳之故墟，废其川原，周公分陕之遗迹。唇齿通其列国，咽喉壮其天险。善人为政，无待於百年；童子行谣，先符於两日。
    于斯时也，天以顺动，帝以会昌。修封禅於岱岳，作明堂於汶上。望山川而遍群神，执玉帛而朝万国。制公检校司理常伯，文昌之省，遥接太阶，建礼之门，旁连复道，万几匡赞，八座谋猷。既陪轩帝之巡，乃觌汉家之事。属阿孙南走，凭斗骨而为城居；卫满东亡，界朝鲜而为役属。乘舆乃诛後至，讨不庭，申命六事之人，以问三韩之罪。制曰：师出辽左，卿可为北道主人，检校营州都督。石门山险，铜鼎河流。天文则营室辨方，地象则神台镇野。供其行李，郑国有东道之名；为我主人，常山当北州之寄。辽东平，以功迁蒲州刺史。尧都蒲坂，舜耕历山。昭襄王始作河桥，穆天子至於雷首。汝南朕之心腹，遂拜韩崇；河东吾之股肱，时徵季布。迁少府监。忠信为主，杨阜齐衡；清白在官，常林比德。又除蒲州刺史。诸童之逢迎郭，再牧并州；百姓之愿得耿纯，复临东郡。
    孝敬皇帝国之储嗣，乾之长男，四极奏於重光，二年宾於上帝。崇其谥号，用黄屋於羽仪；卜其园茔，象元宫之制度。山陵之建也。以公检校将作大匠，游衣汉寝之外，抱剑桥山之下。百工毕力，陈琳於是乎躬亲；诸吏怀恩，魏霸於是乎无谪。迁银青光禄大夫，行少府监。若夫协时月，乘天正。秦人往事，游别馆而祈年；汉宫旧仪，下明庭而避暑。上幸九成宫，以公检校右领军将军，本官如故。董司戎政，以戒不虞。七校陈其甲兵，五营桉其车服。领军之职，用文武於纪瞻；右军之官，叙勤劳於常惠。寻以公事免，左授归州司马。楚之旧也，始得子男之田；夔之先也，裁为附庸之国；人同贾傅，路似长岑。伯骞有声於乡里，仲任见知於笔札。制迁中大夫，行兖州都督府长史。大庭之库，少昊之墟，上直降娄，金精吐宿；旁瞻日观，木德题山。别乘初迎，将宣万邦之化；佩刀终爽，徒见三公之服。以永淳元年某月日，行次唐州方城县，遇疾薨。朝廷闻而伤之，赠怀州刺史。
    公严而有礼，直而能和，行孝立身，移忠事主。生知者上，重之以八索九邱；道在斯尊，加之以文昭武穆。故能入登常伯，出践方州。为六卿之仪表，发三军之号令。列长戟於门前，罗曲旃於堂下。子孙朝夕，玉树相辉；宾客送迎，玳簪交映。悲夫！展禽三黜，安仁再免；奚辞棘署？俯集桐华。惨舒则不系阴阳，喜愠则不形颜色。何嗟及矣？竟游东岱之山；无所不知，旋闭南阳之墓。二年夏五月日，葬於万年县龟川乡之平原。
    长子某官某，次子某官某，箕裘必复，花萼生光。邻人泣其悲恸，明主忧其毁瘠。观其吊客，不无双鹤之徵；察其成坟，自有百乌之感。森森陇树，漠漠郊烟。右元灞而浩荡，左骊山而起伏。杜陵万家之邑，非复城池；滕公驷马之铭，不知年代。其铭曰：
    高阳积德，武昭馀庆。宅镐开基，封唐启圣。协和万国，平章百姓。天叙诸侯，礼乐宗正。（其一）
    周之曲阜，汉之平陆。地则葭莩，祥惟岳渎。乡党称善，闺庭雍穆。始拜城门，即游天禄。（其二）
    太微之位，益部之星。卿则有六，四至丹青。州则有九，八牧专城。既践台阁，仍司甲兵。（其三）
    倚伏无兆，遭随有运。贾谊从王，桓谭佐郡。自忘宠辱，曾无喜愠。人去何归？天高不问，（其四）
    东都门外，长乐宫边，白马旒，青乌墓田。楸梓夹路，碑石书年。百代之後，南阳之阡。（其五）
    ○阝国公墓志铭
    永昌元年春二月甲申朔，阝国公薨。公讳柔，字怀顺，宏农人也。县犯太原王庙讳，改为仙掌焉。公即隋炀帝之元孙，元德太子之曾孙，恭帝之孙，阝国公行基之子。粤若稽古，崇德象贤。统承先王，修其礼物。惟丞相保宁西汉，惟太尉亮弼东朝。功书王家，泽流後嗣。亦犹司徒之敬敷五教，殷德日新；后稷之播时百谷，周有大赉。隋高祖昧旦丕显，齐圣广渊，皇天眷佑，诞受顾命。恭皇帝逊位明攵，能让天下，作宾皇室，与国咸休。系承百代之宗，国称二王之後。
    公山河积气，清白馀基。孝友著於闺门，信义行於邦国。纵心妙用，不出户庭；覃思典坟，不窥园圃。及其上公传位，命服居前，有怵惕之心，无骄矜之色。汉之平帝，犹敬刘歆，鲁之戴公，尚闻商颂。大唐贵为辰极，富有寰瀛。用三王之礼，以同天地；奏八代之乐，以答神祗。郊上元，定泰。金绳玉匣，日观登封。左个西偏，明堂布政。未尝不虞宾在列，周客来庭。礼秩尊於百寮，赞拜绝於群后。犹能小心畏惧，恪慎肃恭。上帝时歆，下人协，以为藩屏，以训子孙。
    禀命不融，享年五十有五。呜乎哀哉！越某月，葬於某原。嗣子某官，生尽其孝，死尽其哀。学不替於为丧，礼有逾於钻燧。卜其宅兆，俾无後艰；述其家风，谓之不朽，其铭曰：
    有客有客，乘殷之马。建於上公，尹兹东夏。有客有客，乘殷之辂。作宾王家，率由典故，天之苍苍，人之云亡。柏贾成行，魂归故乡。
    ○彭城公夫人尔朱氏墓志铭
    夫人尔朱氏，河南洛阳人也。若夫阴山表里，冲北斗之玑衡；瀚海弥纶，直西街之毕昴。四时衔火，烛龙开照地之光；六月抟风，大鹏运垂天之翼。由是奄有京县，遂荒中土。车书礼乐，三王之损。益可知，将相公侯，百代之山河不殒祖敞，隋仪，同三司金紫光禄大夫岐同金申信临徐七州总管兵部尚书金城郡开国公。天列尚书之星，地标光禄之塞。出身万里，知吕岱之元勋；专命一方，识刘宏之重寄。父休最，隋左千牛备身朝散大夫齐王府司马，袭封爵金城公。大夫称伐，诸侯胙土。淮仙致雨，仍攀桂树之山；楚客临风，更入美蓉之水。
    夫人玉台贞气，金河仙液。蔡中郎之女子，早听色丝；谢太傅之闺门，先扬丽则。彭城公发源殷伯，承家汉相。山川气候，彰白虎於皋陶；象纬休徵，下苍龙於曼倩。三星照夜，伫稽鸣雁之期；七日秉秋，坐荐飞皇之兆。
    夫人年甫十八，遂归於我。巫山南眺，逢暮雨於瑶姬；华岳西临，降明星於玉女。动合诗礼，言成轨则。晨昏展敬，事极於移天；藻挈诚，义申於中馈。女郎砧石，响明月而思秋风；织妇机床，听寒蛩而催络纬。用曹大家之明训，执宋伯姬之贞节。加以心依八觉，理会三空。游智刃於檀林，泛仙舟於法海。几神独照，默言象而无施；空有兼忘，束筌蹄而不用。
    人生天地，寿非金石。银台窃药，想奔月而何年？金殿煎香，思反魂而无日。以某年月，终於平原里之私第。越上元三年十月二十日，合葬於城南之毕原，礼也。齐侯寝侧，杜氏阶前，对文王之毕原，用周公之合葬。偃松千古，长无寡鹤之悲；文梓百寻，还见双鸳之集。铭曰：
    合葬非古，周公所存。死生千载，棺椁双魂。野旷风急，天寒日昏。烟霾杳嶂，雾失遥村。纪黄绢之碑表，对青松之墓门。
    ○伯母东平郡夫人李氏墓志铭
    夫人姓李氏，陇西狄道人也。自凉武昭王以後，一门三公，为四海著族，国史家牒详之矣。祖充颖，後周大将军滑州刺史流江郡公。考元明，皇朝上仪同（阙）济三州刺史成纪县男，出入三朝，剖符分竹。秦陇河济之地，人到於今称之。天下士大夫，知与不知，莫不想望其风采。
    夫人生而纯深，幼而恭敬，长而敦睦，成而和惠。年初及笄，甫归於我。执箕帚，奉舅姑，人不间於其娣姒妾媵之言，闺门之内，穆如也。故宗党推其令问，乡闾以为美谈。东平公守清白之基，逢太平之日，辟命交至，声闻於天。诏徵尚书郎，迁御史中丞，出为棣曹恒常四州刺史。夫人辅佐君子，聿修内政。平旦纟丽笄，则有君臣之严；沃盥馈食，则有父子之敬；报反而行，则有兄弟之道；受期必诫，则有朋友之信，其妇德也如此。历职中外，声名藉甚，和其琴瑟，正其邦家者，夫人与有力焉。盖常喟然而言曰：“古者卿之内子，为大带命妇，成祭服社而献功，可不勖哉！可不勖哉！”由是服氵濯之衣，躬纺织之事。筐釜之器，所以执其劳；蘩藻之菜，所以明其德。非夫博文达礼，贞婉听从者，孰能与於此乎？
    及公乞骸告老，退归初服。夫人年逾耳顺，视听不衰。每献岁发春，日南长至。群从子弟称觞上寿者，动至数十百，未尝不欢言善诱，借以温颜，侃侃焉，りり焉，有孟母之风焉，有敬姜之诲焉。维永淳元年秋八月旁死魄，寝疾弥留，终於华阴之望仙里，享年八十有一。冬十一月一日丙辰，迁窆於永丰乡之平原，从先兆也。
    东平公抚存怀旧，用痛悼於厥心。远近咸集，宗亲华会，生荣死哀，其此之谓矣。是日也。皇太子监守长安，炯忝为詹事司直，不获展哀丧次，陪奉灵而，敢荐李禺之文，庶同潘岳之诔，呜乎哀哉！铭曰：
    高岳之上，浮□翔兮。函谷之外，真气扬兮。建功北狄，讨西羌兮。受封南郑，家素昌兮。於赫祖考，为龙光兮。牧州典郡，佩银璜兮。降生淑质，秉祯祥兮。苕华菊茂，兰若芳兮。我有懿德，如璋兮。求之卜筮，鸣凤凰兮。君子至止，玉环锵兮。室家好合，琴瑟张兮。执其麻，供衣裳兮。羞其馈食，澄酒浆兮。诸姑伯娣，穆温良兮。姨姒叔妹，欢未央兮。公之出牧，守四方兮。夫人之化，德洋洋兮。公之告老，返维桑兮。闺门之内，道弥彰兮。正月上日，南至长兮。子孙欢庆，各称觞兮。宋云孟母，鲁季姜兮。匪怒伊教，由旧章兮。方期高举，登紫房兮。谁谓冥默，掩元堂兮。肃肃松贾，郁成行兮。沈沈厚穸，终不兮。
    ○中书令汾阴公薛振行状
    高祖德，魏给事中黄门侍郎御史中尉散骑常侍直ト辅国二将军齐州刺史，赠车骑将军仪同三司华州剌史，谥曰简懿。曾祖孝通，魏中书黄门二侍郎银青光禄大夫散骑常侍关西道大行台右丞常山太守汾阴侯，赠车骑将军仪同三司齐郑二州刺史。祖道衡，齐中书黄门二侍郎，隋吏部内史二侍郎上开府仪同三司陵邛潘襄四州刺史襄州总管司隶大夫，皇朝赠上开府临河县开国公。父收，皇朝上开府兼陕东道大行台金部郎中天策上将军府记室参军文学馆学士上柱国汾阴县开国男。赠定州刺史太常寺卿，谥曰献。河东郡汾阴县薛振年六十二字元超状。
    昔者唐尧之协和万邦也，有若四岳之敬顺昊天，历象日月；虞舜之慎徽五典也，有若八元之忠肃恭懿，宣慈惠和；夏禹之分别九州也，有若咎繇之谟明弼谐，允迪厥德；殷汤之南征北怨也，有若伊尹之格於皇天，姬文之受命作周也。有若虢叔之闻於上帝，自唐虞而列考，及秦汉而无讥。元首必藉於股肱，方隆太平之化；贤者必待於明主，克致崇高之业。若夫骖驾六龙，驱驰七圣，斟酌元气，财成天道者，其惟圣人乎？宏阐大猷，发挥神化，匡正八极，阜成兆人，其惟良宰乎？我大唐之建国也。粤若神尧，明扬侧陋。文王叶於朕卜，迎太公於渭水；高宗求於朕梦，得良弼於傅岩。若岁大旱以为霖雨，若济巨川以为舟楫者也。
</div>
    <div class="pagination">
<a href="全唐文_page126.html">上一页</a><span>...</span><a href="全唐文_page122.html">122</a><a href="全唐文_page123.html">123</a><a href="全唐文_page124.html">124</a><a href="全唐文_page125.html">125</a><a href="全唐文_page126.html">126</a><span class="current-page">127</span><a href="全唐文_page128.html">128</a><a href="全唐文_page129.html">129</a><a href="全唐文_page130.html">130</a><a href="全唐文_page131.html">131</a><a href="全唐文_page132.html">132</a><span>...</span><a href="全唐文_page128.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
