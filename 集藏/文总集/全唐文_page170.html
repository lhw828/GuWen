<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 170 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 170 页/共 603 页
  </h1>
  <div class="content">
   ○驳奏安乐公主请为武崇训造陵疏
    伏寻陵之称谓，本属皇王及储君等，自皇家以来，诸王及公主墓，无称陵者。唯永泰公主承恩特葬，事越常涂，不合引以为名。《春秋左氏传》云：“卫孙桓子与齐战，卫新筑大夫仲叔于奚救孙桓子，桓子以免。卫人赏之以邑，于奚辞，请曲县繁缨以朝，许之。仲尼闻之曰：‘惜也！不如多与之邑。唯名与器，不可以假人。’”若以假人，与之政也，政亡则国家从之，圣人知微知章，不可不慎。鲁王哀荣之典，诚别承恩，然国之名器，岂可妄假？又茔兆之称，不应假永泰公主为名，请比贞观以来诸王旧例，足得丰厚。
    ○复奏驸马墓无称陵之典疏
    臣闻陵之称谓，施於尊极，不属王公已下。且鲁王若欲论亲等第，则不亲於雍王，雍王之墓尚不称陵，鲁王则不可因尚公主而加号。且君之举事。则载於方册，或稽之往典，或考自前朝。臣历检贞观以来，驸马墓无得称陵者，且君人之礼，服绝於傍期，荩为不独亲其亲，不独子其子。陛下以膝下之恩爱，施及其夫，赠之仪，哀荣足备，岂得使上下无辨，君臣一贯者哉？又安乐公主承两仪之泽，履福禄之基，指南山以锡年，仰北辰而永庇。鲁王之葬，车服有章，加等之仪，备有常数，茔兆之称，不应假永泰公主为名，非所谓垂法将来，作则泉觅者也。
    ○驳奏皇太子服用疏
    皇太子处继明之重，当主鬯之尊，岁时服用，自可百司供拟。又据《周官》：“诸应用财器，岁终则会，唯王及太子应用物并不会。”此则储君之费，咸与王同。今与列国诸侯，齐衡入封，岂所谓宪章在昔，垂法将来者也！必谓青宫初启，服用所资，自当广支库物，不可长存藩封。
    ☆李景伯
    景伯，邢州柏仁人。景龙中为谏议大夫，景□中进太子右庶子，迁右散骑常侍，以病致仕。开元中卒。
    ○上东宫启
    臣闻《书曰》：“惟上帝不常，作善降之百祥，作不善降之百殃。”祸福之来。惟人所召，应符影响，可不惧哉！伏惟殿下禀粹重离，ゼ英若木，道光储贰，誉表元良，扫凶而邦家以宁，赞宝历而皇祚方永。凡在群品，莫不仰赖，语成功则已大矣，论盛业则已崇矣。惟当养德青宫，问安紫极，去恶除本，为善务滋，纳忠谠於正人，杜浮媚於邪迳，游心经史，引接文儒，览古今之得失，为行事之黾镜，日新其美，岂不盛欤！近承谄曲之徒，私进女色，莫非倡荡，秽迹可知，将入宫闱，以为娱乐，伤教败礼，岂复是过？及其出入，矜夸恩幸，坊曲之，能无漏泄？至如荣忝簪笏，迹预朝廷，稍涉奸私，尚为深累。况一国之储副，万方所瞻奉，焉可不自戒？且政之兴衰，皆由化下，自上所及，若草随风，理在必然，不可不慎。窃惟後宫命妇，员品稍多，兼选良人，固为淑丽，止足之赏，（疑）讵假旁求？此非殿下之本心，直被小人之所误。臣实庸鄙，智识无闻，滥齿荣班，谬参宫相，职在规谏，冀申裨补。若其嘿而自守，何以上答圣恩？非直尸素之罪人，亦当神之所谴。敢罄愚直，以效涓尘。伏愿悔已往之失，知昨非之弊，念色荒之诫，惩纵败之言，勿近小人，无听邪说，常恐有失，兢惧为心，则睿德被於群方，颂声振於俗，天垂福，永保无疆。傥蒙采纳，幸甚幸甚。谨昧死奉启以闻，轻触威严，伏待斧钺。谨启。
    ☆韩思复
    思复字绍出，京兆长安人，少袭祖伦爵长山县男。举秀才高第，景龙中累转中书舍人，开元中迁太子宾客，进爵伯。卒年七十四，谥曰文。
    ○谏捕蝗疏
    臣伏闻近日河南河北蝗虫，顷日为害，更益繁炽，经历之处，苗稼都损。今渐飞向西，荐食至洛，使命来往，不敢昌言。山东数州，甚为惶惧，且天灾流行，埋瘗难尽。臣望陛下悔过责躬，发使宣慰，损不急之务，召至公之人，上下同心，君臣一德，持此诚实，以答休咎，前後驱蝗使等，伏望总停。《书》云：“皇天无亲，惟德是辅；人心无常，惟惠是怀。”不可不收揽人心也。
    ○严善思绞刑奏议
    议狱缓死，列圣明规，刑疑从轻，有国常典。严善思往在先朝，属韦氏擅内，恃宠宫掖，谋危宗社。善思此时，遂能先觉，因诣相府，有所发明。进论圣躬，必登宸极，虽交游重福，荩谋陷韦氏。及其谒见，犹不奏闻，将此行藏，即从极法。且敕追善思，书至便发，向怀逆节，宁即奔命？一面疏纲，诚合顺生，三驱取禽，来而可宥。惟刑是恤，事合昭详，请付刑部，集群官议定奏裁，以符慎狱。
    ○又严善思绞刑奏议
    臣闻刑人於市，爵人於朝，必佥谋攸同，始行之无惑。谨按诸司所议严善思，十才一入，抵罪惟轻。夫帝阍九重，途远千里，故借天下之耳以听，听无不聪；借天下之目以视，视无不浃。今群言上奏，采择宜审，若弃多就少，臣实惧焉。舆诵一乖，下情不达，虽欲从众，其可及乎？凡百京司，逢时之泰，列官分职，有贤有亲。亲则列藩诸王，陛下爱子；贤则胙茅开国，陛下名臣。见无礼於君，宁肯雷同不异？今措词多出，法合从轻。
    ☆彭景直
    景直，瀛州河人。中宗朝为太常博士，历礼部郎中。
    ○请停诸陵每日奠祭疏
    谨按三《礼》正文，无诸陵日奠之事，惟著宗庙月祭之礼。故《祭法》云：“天下有王，分地建国，置都立邑，设庙祧坛л而祭之，为亲疏多少之数。是故王立七庙，一坛一单。曰考庙，曰王考庙，曰皇考庙，曰显考庙，曰祖考庙，皆月祭之。远庙为祧，有二祧，享尝止。去祧为坛，去坛为单，有祷焉祭之，无祷止。”则此礼典明文，义可求矣。又按礼论，谯周《祭志》云：“天子之庙，始祖及高祖、曾祖、祖考，皆每月朔加荐，以象平生朔食也，谓之月祭。二祧之庙无月祭。”此谯周所著，与古礼义相附，近亦无日祭之文。今诸陵月祭，有朔望并诸节日科，则古礼殷事之义矣，诸节日犹古荐新之义矣。故郑元注《礼记》云：“殷事月朔月半，荐新之奠也。”又注《仪礼》云：“月朔月半，犹平常之朝夕也。大祥之後，即四时焉。”此则古者祭皆在庙，近代以来，始分月朔月半及诸节日，祭於陵寝，在庙惟四时正享，及腊为五享。前所奏定，并依古礼正文，不旁求外传。故《祭义》云：“祭不欲数，数则烦，烦则不敬。”
    考据经史无日祭，惟汉七庙议，京师自高祖下至宣帝，与太上皇悼皇考各自於陵旁立庙，又园中各有寝便殿，日祭於寝，月祭於庙，时祭於便殿。至元帝时，贡禹以为太烦，奏请罢郡国庙。丞相韦元成等议，七庙之外，寝园皆无复修，奏可。议者亦以不欲祭数，数则黩，宜复古礼，四时祭於庙。丞相匡衡亦奏七庙迭毁之义，帝从之，又数改。刘歆以为礼去事有杀，引《春秋外传》云：“日祭月祀，时享岁贡。祖祢则日祭，高曾则月祀，二祧则时享，坛单则岁贡。”至後汉陵寝致祭，无明文以言。魏氏三祖及晋，皆不祭於墓，故《晋书》云：“魏文帝黄初元年，自作终制，立寿陵，无封树，无寝殿。夫葬者藏也，欲人之不明见，礼不墓祭，欲存亡不黩也，明帝尊奉之。晋宣帝预於首阳山为土藏，不坟不树，敛以时服，不设明器。景、文皆奉成命，无所加焉。景帝後依宣帝故事。”自魏三祖以下，不於陵寝致祭，并附於古礼。至於江左，亦不崇园寝，及宋、齐、梁、陈，其祭并无闻。今参详，以为三《礼》者，不刊之书，悬诸日月。外传所记，不与经合，不合依凭。国家率由旧章，讨论典礼，谟事作范，垂裕将来。择善而行，依经为允，其诸陵日祭，请准礼停。
    ☆袁从之
    从之，景龙中官左台侍御史。
    ○请收长宁公主奴仆奏
    陛下今若曲受主言，而纵奴掠良人，何以理天下？臣知放则免罪於私门，劾则得罪於公主，终不忍全身远害，屈法偷生，惟陛下垂照察。
    ☆寇Г
    Г，中宗朝官长安尉，张仁愿在朔方奏判军事。开元十三年，由兵部侍郎出守宋州。
    ○对不以驺虞为节判
    大射之礼，有司不以驺虞为节。
    礼经之设，实和天地，凡在有司，理资虔恪。况大射斯御，大侯既张，诵首以成章，歌驺虞而应节。匪文匪武，载光於礼容；爰豫爰谋，式备於彝典。崇折俎之仪，助发生之气，岂得召弓之言，致阙公宫；彼茁之规，犹兮相圃？位已乖於司射，法须加於秩宗，请爽鸠之科，以惩树皮之失。
    ○对开渠判
    岐州刺史马回奏开渠与人相假贷，岁课不时入。执事以为劳无成，将议裁贬。
    蒲密之化，郑白之饶，沟洫可以立人，秦汉斯焉定霸。《豳风》载陈於王业，瓠口深著於谣。故典农中郎明济河於兴废，搜粟都尉定邦国於锱铢，眷彼循良，义存俯企。马回中和践化，右翊班条，以为邺下登流，功成於舄卤；南阳疏亩，富埒於京坻，虽开凿方勤，而清每就，假多惭於邵父，终有协於倪公。傥秋蟀春，人乐疲於力役；杏花菖叶，农靡阙於耕桑。输税若或先时，菽粟何妨殷积？详刑议狱，讵曰攸宜？
    ●卷二百七十二
    ☆元行冲
    行冲名澹，以字显，河南人。举进士，累官太常少卿开元中为国子祭酒，拜太子宾客宏文馆学士，封常山郡公，致仕。十七年卒，年七十七。赠礼部尚书，谥曰献。
    ○父在为母及舅姨嫂叔服议
    夫天地之性，惟人最灵者，荩以智周万物，惟睿作圣，明贵贱，辨尊卑，远嫌疑分情礼也。是以古之圣人，徵性识本，缘情制服，则有申有厌。天父天夫，故斩衰三年，情礼俱尽者，因心立极也。生则齐体，死则同穴，比阴阳而配合，同两仪之化成。而妻丧杖周，情礼俱杀者，荩远嫌疑，尊乾道也。父为嫡子，三年斩衰而不去职者，荩尊祖重嫡，崇礼杀情也。资於事父以事君，孝莫大於严父。故父在为母，罢职齐周，而心丧三年，谓之尊厌者，则情申而礼杀也。斯制也，异於飞走，别於华夷。羲、农、尧、舜，莫之异也；文、武、周、孔，所同遵也。今若舍尊厌之重，兮严父之义，略纯素之嫌，贻非圣之责，则事不师古，有伤名教矣。姨兼从母之名，又即母之女党，加於舅服，有理存焉。嫂叔不服，远嫌疑也。若引同爨之缌以忘推远之亦，既乖前圣，亦谓难从。谨详三者之疑，并请依古为当。谨议。
    ○先师宰予字子我赞
    临淄辩（阙一字），学以致禄。惩彼不勤，见嗤朽木。激之忠才，贻毁新。政事登科，而不庇族。
    ☆释疑
    客问主人曰：“小戴之学，行之已久，康成铨注，见列学官。传闻魏公。有刊易，又承制旨，造疏将颁。未悉二经，孰为优劣？”主人答曰：“小戴之《礼》，行於汉末，马融注之，时所未睹。卢植分合，二十九篇，而为说解，代不传习。郑子，师於季长，属党锢狱起，师门道丧，康成於窜伏之中，理纷之典，志存探究，靡所咨谋，而犹缉述忘疲，闻义能徙，具於郑志，向有百科。章句之徒，曾不窥览，犹遵覆辙，颇类刻舟。王肃因之，重兹开释，或多改，仍按本篇。又郑学之徒，有孙炎者，虽扶元义，易前编。自後条例支分，箴石起；马增革，向窬百篇；叶遵删修，仅全十二。魏公病群言之错杂，纟由众说之精深，经文不同，未敢刊正；注理睽误，宁不芟砻？成毕上闻，太宗嘉赏，赍缣千匹，录赐储藩，将期颁宣，未有疏义。圣皇纂业，古崇儒，高曾规矩，宜所修袭，制昏愚，甄分旧义。其有注遗往说，理变新文，务加搜穷，积稔方毕，具录呈进，敕付群儒，庶能斟详，以课疏密。岂悟章句之士，坚持昔言，特嫌知新，欲仍旧贯，沉疑多月，摈压不申，优劣短长，定於通识，手成口答，安敢铨量？
    客曰：“当局称迷，傍观见审，累朝铨定，故是周详。何所为疑，不为申列？”答曰：“是何言欤？谈岂容易！昔孔安国注壁中书，会巫蛊事，经籍道息，族兄臧与之书曰：‘相如常忿俗儒，淫词冒义，欲拨乱反正，而未能果。然雅达通博，不代而生，浮学守株。比肩皆是，众非难正，自古而然。诚恐此道未申，而以独智为议也。’则知变易章句，其难一矣。汉有孔季产者，专於古学；有孔扶者，随俗浮沈。扶谓产云：‘今朝廷皆为章句内学，而君独修古义。修古义，则非章句内学；非章句内学，则危身之道也。独善不容於代，必将贻患祸乎！’则知变易章句，其难二矣。刘歆以通书属文，待诏官署，见《左氏传》而大好之。後蒙亲近，欲建斯业，哀帝欣纳，令其讨论，各迁延推辞，不肯置对。刘歆移书责让，其言甚切，诸博士等，皆忿恨之。名儒龚胜，时为光禄，见歆此议，乞骸骨；司空师丹，因大发怒，奏歆改乱前志，非毁先朝所立。帝曰：‘此广道术，何为毁耶？’由是犯忤大臣，惧诛求出，为河南太守，宗室不典三河，又徙五原太守。以君实之著名好学，公仲之深博守道，犹迫同门朋党之议，卒令子骏负谤於时，则知变易章句，其难三矣。子雍规元数十百件，守郑学者，时有中郎马昭，上书以为肃缪，诏王学之辈，占答以闻；又遣博士张融，案经论诘。融登召集，分别推处，理之是非，具呈证论，王肃酬对，疲於岁时。则知变易章句，其难四矣。
    卜商疑圣，纳诮於曾舆；木赐近贤，贻嗤於武叔。自此之後，唯推郑公，王粲称伊洛已东，淮汉之北，一人而已，莫不宗焉。咸云先儒多阙，郑氏道备，粲窃嗟怪，因求其学。得《尚书注》，退而思之，以尽其意。意皆尽矣，所疑之者，犹未喻焉，凡有两卷，列於其集。又王肃改郑六十八条，张融核之，将定臧否。融称元注泉深广博，两汉四百馀年，未有伟於元者。然二郊之祭，殊天之祀，此元误也；其如皇天祖所自出之帝，亦元虑之失也。及服虔释传，未免差违，後代言之，思宏圣意，非谓扬已之善，掩人之名也。何者？君子用心，愿闻其过。故仲尼曰‘过也人皆见之，更也人皆仰之’是也。而专门之徒，恕已及物，或攻先师之误，如闻父母之名。将谓亡恨者之德言，而见压於重壤也。故王邵史论曰：‘魏晋浮华，古道夷替。洎王肃、杜预，更开门户，历载三百，士大夫耻为章句。唯草野生以专经自许，不能究览异义，择从其善，徒欲父康成，兄子慎，宁道孔圣误，讳闻郑服非。然於郑服甚愦愦，郑服之外皆雠也。’则知变易章句，其难五也。
    伏以安国《尚书》，刘歆《左传》，悉遭摈於曩叶，见重於来今。故知二人之鉴，高於汉廷远矣。孔季产云：‘物极则变。比及百年外，当有明直君子，恨不与吾同代者’於戏！道之行废，必有其时者欤？仆非专经，习章句，高名不著，易受轻诬。顷者修撰，殆淹年月，赖诸贤辈能左右之，免致愆尤，仍叨赏赍。内省昏朽，其荣已多，何遽持一已之区区，魁虾情之尊沓？舍忽矜之美，成自我之私，触近名之诫，兴犯众之祸：一举四失，中材不为，是用韬声，甘此沈默也。”
    ☆辛替否
    替否字协时，京兆万年人。景龙中为左拾遗，睿宗朝迁右台殿中侍御史，开元中累转颍王府长史。天宝初卒，年八十馀。
    ○陈时政疏
    臣闻圣人广视听於四方，纳讴谣於九有者，荩欲以上通下达，远闻迩信，元首惟圣，股肱惟明，若此则国可长久，时无灾害者也。臣闻君上牧养黎庶，莫不慎器与名，畏怨重祸，不激诡以求进，不货贿以要荣。公、侯、伯、子、男五等，各以功为先後；卿、大夫、士九品，各以德为次等。刘毅无卖官之诮，仲经无免爵之谣，则格於皇天，光於后土，何风雨不顺、阴阳不和之有哉？臣闻古之建官，员不必备，九卿已下，皆有其位，而阙其选。赏一人谋乎三事，职一人访乎群司，负宠者畏权势之在躬，求荣者避权门而不入。故称赏不僭，官不滥，士皆完行，家有廉节，朝廷有馀俸，百姓有馀食。下忠於上，上礼於下，委裘而无仓卒之危，垂拱而无颠沛之患。夫事有惕耳，动心虑，作不师古，以行於今者，荩有之矣。伏惟陛下百倍行赏，十倍增官，金银不供其印，束帛无充於锡，何愧於无用之臣？何惭於无力之士？至於公府补授，存推择，遂使富商豪贾，尽居缨冕之流；鬻伎行巫，咸陟膏腴之地。一旦羊头入兴，狗尾生谣，将恐巍巍盛唐，取议於後。
    臣闻於古人曰：“福生有基，祸生有胎。”伏惟公主陛下之爱女，选贤良以嫁之，设官职以辅之，倾俯库以赐之。壮第观以居之，广池御以嬉之，可谓之至重也，可谓之至怜也！然而用不合於古义，行不根於人心，将恐变爱成憎，转福为祸。何者？竭人之力，人怨也；费人之财，人怨也；夺人之家，人怨也。爱一女子而取三怨於天下，使边疆之士不尽力，朝廷之士不尽忠，人之散矣，独恃所爱，何所恃乎！向者鲁王赏同诸胥，礼等朝臣则亦有今日之福，无曩时之祸。人徒见其祸，不知其祸之所来，所以祸者，宠爱过於臣子也。去年七月五日已见其徵矣，今犹事无改更，理尚因循，弃一宅而造一宅，忘前祸而忽後祸。臣窃谓陛下憎之矣，非爱之也，何利於公主？
    臣闻君以人为本，本固则邦宁，邦宁则陛下之夫妇母子，长相保也。伏惟外谋宰臣，为久安久宁以存之，不使奸臣贼子以伺之。臣闻微不可不防，远不可不虑，当今疆场惊骇，仓廪空虚，揭竿守御之士赏不及，肝脑涂地之卒输不充。野多食草，人不识，而方大起寺舍，广营第宅，伐木空山，不足充梁楝；运土塞路，不足充墙壁。夸古耀今，窬章越制，百寮钳口，四海伤心。臣闻释教者，以清净为基，慈悲为主，故常体道以济物，不为利欲以损人。故常去已以全真，不为荣身以害教；三时之月，掘山穿地，损命也；殚府虚帑，损人也；广殿长廊，荣身也。损命则不慈悲损人则不济物，荣身则不清净，岂大圣大神之心乎？臣以为非真教，非佛意，违时行，违人欲。自像王西下，佛教东传，青螺不入於周前，白马方行於汉末。风流雨散，千帝百王，饰弥盛而国弥空，役弥重而祸弥大。覆车继轨，曾不改途，晋臣以佞佛取讥，梁主以舍身构隙。若以造寺必为其理体，养人不足以经邦，则殷、周已往皆暗乱，汉、魏已降皆圣明；殷、周已往为不长，汉、魏已降为不短。臣闻夏为天子二十馀代，而殷受之；殷为天子二十馀代，而周受之；周为天子三十馀代，而秦汉受之；自汉已后，历代可知也。何者？有道之长，无道之短，岂因其穷金玉，修塔庙，方建长久之祚乎？臣闻於经曰：“若菩萨心住於法，而行布施，如人入暗？则无所见。”又曰：“一切有为法，如梦幻泡影，如露亦如电。”臣以为减周琢之费，以赈贫人，是有如来之德；息穿掘之苦，以全昆虫，是有如来之仁；罢营构之直，以给边陲，是有汤武之功；回不急之禄，以购廉清，是有唐虞之理。陛下缓其所急。急其所缓，亲未来而疏见在，失真实而冀虚无，徇俗人之所为，而轻天子之功业，臣窃痛之矣！
    当今出财依势者，尽度为沙门；避役奸讹者，尽度为沙门；其所未度，惟贫穷与善人耳，将何以作范乎？将何以租赋乎？将何以力役乎？臣以为出家者，舍尘俗，离朋党，无私爱。今殖货营生，非舍尘俗；援亲树知，非离朋党；畜妻养孥，非无私爱：是致人以毁道，非广道以救人。伏见今日之宫观台榭，唯京师之与洛阳，不曾修饰，犹恐奢丽。陛下尚欲填池堑，捐苑囿，以赈贫人无产业者。今之天下之寺，荩无其数，一寺当陛下一宫，壮丽甚之矣，用度过之矣。是十分天下之财，而佛有其七八，陛下何有之矣？百姓何食之矣？虽以阴阳为炭，万物为铜，役不食之人，使不衣之士，犹尚不给，竞资於天生地养，风动雨润，而後得之乎？臣闻国无九年之储，国非其国。伏惟计会仓廪，量度府库，百寮供给，百事用度，臣恐卒岁不充，况於九年之积乎！一旦风尘再扰，霜雹荐臻，沙门不可执戈，寺塔不足攘饥馑，臣窃惜之矣。
    ○谏造金仙玉真雨观疏
    臣尝以为古之用度不时，爵赏不当，破家亡国者，口说不如身逢，耳闻不如眼见。臣请以有唐以来，理国之得失，陛下之所眼见者以言之，惟陛下审之听之，择善而从之，则万岁之业，自可致矣，何忧乎黎庶之不康？福祚之不永？伏以太宗文武圣皇帝，陛下之祖，拨乱反正，开阶立极，得至理之体，设简要之方：省其官，清其吏，举天下职司，无一虚授；用天下财帛，无一枉费。赏必俟功，官必得隽，所为无不成，所征无不克。不多造寺观，而福德自至；不多度僧尼，而殃咎自灭。道合乎天地，德通乎神明，故天地怜之，神明之，阴阳不愆，风雨合度，四人乐其业，五遂其成。腐粟烂帛，填街委巷千里万里，贡赋於郊，九夷百蛮，归款於阙：自有帝王已来，未有若斯之神圣者也。故得享国久长，多历年所，陛下何不取而则之？中宗孝和皇帝，陛下之兄，居先人之业，忽先人之化，不取贤良之言。徒恣子女之意，官爵非择，虚食禄者数千人；封建无功，妄食土者百馀户。造寺不止，枉费财者数百亿；度人不休，免租庸者数十万。是使国家所出加数倍，所入减数倍，仓不停卒岁之储，库不贮一时之帛。所恶者逐，逐多忠良；所爱者赏，赏多谗慝。朋佞喋喋，交相倾动，容身不为於朝廷，保位皆由於党附，夺百姓之食以养残凶，剥万人之衣以涂土木。於是人怨神怒，众叛亲离，水旱不调，疾疫屡起，远近殊论，公私罄然，五六年，至於祸变，享国不永，受终於凶妇人。寺舍不能保其身，僧尼不能护妻子，取讥万代，见笑四等比例，此陛下之所眼见也，何不除而改之？依太宗之理国，则百官以理，百姓无忧，故泰山之安，立可致矣。依中宗之理国，则万人以怨，百事不宁，故累卵之危，立可待矣。
    顷自夏已来，霪雨不解，荒於陇，麦烂於场；入秋已来，亢旱成灾，苗而不实，霜损虫暴，草菜枯黄。下人咨嗟，未知赈，而营寺造观，日继於时，检校试官，充台溢署。伏惟陛下爱两女，为造两观，烧瓦运木，载土填坑，道路流言，皆云计用钱百馀万贯。惟陛下圣人也，无所不知；陛下明君也，无所不见。既知且见，知仓有几年之储？库有几年之帛？知百姓之，可存活乎？三边之上，可转输乎？当今发一卒以御边陲，追一兵以卫社稷，多无衣食，皆带饥寒，赏赐之，迥无所出，军旅骤败，莫不由斯。而以百万贯钱，造无用之观，以贾六合之怨乎？以违万人之心乎？伏惟陛下族阿韦之家，而不改阿韦之乱政；忍弃太宗之理本，不忍弃中宗之乱阶；忍弃太宗久长之谋，不忍弃中宗短促之计。陛下又何以继祖宗、亲万国？昔陛下与皇太子，在阿韦之时，危亡是惧，常切齿於群凶，今贵为天子，富有四海，而不改群凶之事，臣恐复有切齿於陛下者也，陛下又何以非群凶而诛之？臣往见明敕，自今以後，一依贞观故事。且贞观之时，岂有今日之造寺营观，加僧尼道士，益无用之官，行不急之务，而乱政者也？臣以为弃其言而不行其信，慕其善而不迁其恶，陛下又何以刑于四海？
    往者和帝之怜悖逆也，为奸人之所误，宗晋卿劝为第宅，赵履温劝为园亭，损数百家之居，侵数百家之地，工徒斩而未息，义兵纷以交驰，卒使亭不得游，宅不得坐，信邪佞之说，成骨肉之刑，此陛下之所眼见也。今兹造观，臣必知非陛下公主之本意，得无有赵履温之徒，将劝为之？冀误其骨肉，不可不明察也。臣闻出家修道者，不预於人事，专清其身心，以虚泊为高，以无为为妙；依两卷《老子》，视一躯天尊，无欲无营，不损不害，何必璇台玉榭，宝像珍龛，数纤困穷，然後为道哉？且旧观足可归依，无造无营，以取穷竭，若此行之三年，国不富，人不安，朝廷不清，陛下不乐，则臣请杀身於朝，以令天下言事者。伏惟陛下行非常之惠，权停两观，以俟丰年；以两观之财，为公主施贫穷，填府库，则公主之福德无穷矣。不然，臣恐下人怨望，不减於前朝矣。前朝之时，贤愚知其必败，人虽有口而不敢言，言未发声，祸将及矣。韦月将受诛於丹徼，燕钦融见杀於紫庭，此人皆不惜其身，而纳忠於主，身既死矣，主亦危矣。故先朝诛之，陛下赏之，是陛下知直言之士，有裨於国。臣今直言，亦先朝直言之人也，惟陛下察之。
    ☆徐坚
    坚字元固，湖州长城人。神龙初累迁给事中，封慈源县子，以礼部侍郎为修文馆学士。睿宗朝进东海郡公，迁秘书监左散骑常侍。元宗改丽正书院为集贤院，以坚充学士，副张说知院事，加光禄大夫。十七年卒，年七十馀，赠太子少保，谥曰文。
    ○论刑狱表
    臣闻上天之道，先春而後秋；圣人制法，外刑而内礼：故知三辟之设，王者不得已而用之。今帝命惟新，六合光宅，远无异望，迩无异言，亦宜安彼反侧，示以宽典。臣窃见神都诸部勘当所，寻有敕停勘，迄至於今，犹尚追摄，岂非勘当使等志希侥幸，执斯刻薄，以为已能哉？长奸滥之源，伤醇和之化，伏愿即停之。臣又闻书有五听，虑失情实也；令著三覆，恐致虚枉也。比见有敕勘当反逆，令使者得实便决，然人命至重，死不可生，傥万分之中，有一不实，欲诉无路，怀枉谁明？饮恨吞声，赤族从戮，岂不痛哉！此不足以肃奸逆而明典刑，适所以长威福而生疑惧，臣望绝此处分，依法覆奏，则死者甘伏，知泣辜之恩；生人欢悦，见详刑之意。又法官之任，人命所悬，若不简择，恐招枉滥。诸官僚之内，有用法宽平，为众所称者，愿亲而进之；处事深酷不允人望者，愿疏而退之。囹圄无冤，亿兆幸甚。
    臣又闻罚不及嗣，虞帝之明规；罪不至孥，汉君之茂德。故芮作乱，而缺登朝；嵇康被刑，而嵇绍入用：终能立功白狄，效死汤阴，千载美谈，斯为称首。父子犹其若此，馀亲尚何疑哉？窃见逆人之亲，选曹广责，至於无亲无服，亦数十条，士子之中，十将三四。今圣人在上，宝命惟新，有道贱贫，实为深耻，遂令此等，长从遐弃，怀才抱器，将何望哉？是以圣意哀矜，频降恩制，令同常例，各使坦怀，姚之徒，皆逢委任。而在下僚列，不识天心，苟求微疵，不宏大体。又准敕，逆人同堂亲，不得任京官及两畿三辅官；准法，刑戮缌麻亲，不得充近侍宿卫。臣望申敕有司，敕令逆人外，不得辄为勘责，收其贤能，示之旷荡。斯巍巍之德，作范百王；穆穆之风，垂裕千祀。
    ○请中宗表
    臣谨按《礼稽命徵》，虞夏五庙，殷六庙，周七庙，诸侯五庙，而鲁用天子之礼，并后稷、姜原为七庙。故知五帝殊时，不相沿乐；三王异世，不相袭礼。伏以中宗孝和皇帝受命中兴，化民以德，虽别庙荐享，而圣心未安，将革前规，移入太庙。臣参详自古庙制，夏、殷、周、汉，各自立庙，不同一处。汉光武以中兴崇俭，故七室共堂，而历代遵行，以为折衷。今太庙七室，皆有神主，孝和皇帝既须入庙，先有夹室见空，望奉移向此室内，既同太庙八室，祭享是同，在於情理，实为允惬。
    ○请停募关西户口疏
    伏惟皇帝陛下二仪合德，百姓为心，一物不安，纳隍兴想。窃见关西户口，负募赴都，圣旨含宏，不言差送，是以乐住之色，数万馀家。受使之人，苟徼劳效，务选高户，抑此陪郭，然高户之位，田业已成，安土重迁，人之恒性。使者强送，亻黾亻免进途，一人怨嗟，或伤和气，数千馀户，深宜察之。臣望令检勘先投牒乐住者，并令赴都，其差定陪郭者，各任还贯。若神都须人，雍、同等州先有工商户在洛者甚众，令检括兼简；乐住之人，微有资才，情愿在洛城者，并酬其宅铺之地，令渐修立。则洛城不少於邑户，黎庶得安於本业，此《管子》所谓顺於人心施宏均养之人。则臣希冀痊平，有朝觐之望，容居散秩，免负乘之愆。无任悃迫之至。
    ○先祭後燔议
    臣等谨按是庆年修礼官长孙无忌等奏改燔柴在祭前状称：“祭祀之礼，必先降神，周人尚臭，祭天则燔柴”者。臣等按礼迎神之义，乐六变则天神降。八变则地出，九变则鬼神可得而礼矣。则降神以乐，《周礼》正文，非谓燔柴以降神也。按尚臭之义，不为燔之先後，假如周人尚臭，祭天则燔柴，容或燔臭先以迎神，然则殷人尚声，祭天亦燔柴，何声可燔先迎神乎？又按显庆中无忌等奏称：“晋氏之前，独遵古礼，周魏以降，妄为损益”者。今按郭璞《晋南郊赋》及注《尔雅》：“祭後方燔。”又按宋忠所论，亦祭後方燔。又检南齐、北齐及梁郊祀，亦饮福酒後方燔。又检後周及隋郊祀，亦先祭後燔。据此即周遵後燔，晋不先燎，无忌之事，义相乖。又按《周礼大宗伯职》：“以玉作六器，以礼天地四方。”注云：“礼为始告神时荐於神座也。”下文云：“以苍璧礼天，以黄琮礼地，皆有牲币，各如其器之色。”又《礼器》云：“有以少为贵者，祭天特牲。是知苍璧之与苍牲，俱各奠之神座，理节不惑。”又云：“四圭有邸，以祀天旅上帝。”即明祀昊天上帝之时，以旅五方天帝明矣。其青圭、赤璋、白琥、元璜，自是立春、立夏、立秋、立冬之日，各於其方迎气所用，自分别矣。今按显庆所改新礼，以苍璧与苍牲、苍币，俱用先燔。苍璧既已燔矣，所以遂加四圭有邸，奠之神座。苍牲既已燔矣，所以更加も牲，充其实俎。混昊天於五帝，同用四圭；失特牲之明文，加为二犊：深乖礼意，事无凭。
    ○答王方庆问服制书
    《仪礼丧服经》：“继父同居齐”，周谓“子无大功之亲，与之适人，所适亦无大功之亲，而所适者以货财为之筑宫庙，岁时使之祀焉”者也。郑元曰：“大功之亲，同财者也；筑宫庙於家门之外者，神不歆非族也；以恩服耳，未尝同居，则不服也。”《小戴礼记继父服》并有明文。斯《礼经》之正说也。至於马融、王肃、贺循等，并称大儒达礼，更无异文，唯傅元著书，以为父无可继之理，不当制服，此《礼》焚书之后，俗儒妄造也。袁准作论，亦以为此则自制父也，乱名之大者，窃以父犹天也，爱敬斯极，岂宜貌继以他人哉？然而藐尔穷孤，不能自立，既随其母托命他宗，本族无鞠养之人，因托得存其继嗣。在其生也，实赖其长育，及其死也，顿同之行路。重其生而轻其死，笃其始而薄其终，称情立文，岂应如是？故袁、傅之，不可为同居者施焉。昔朋友之死，同爨之丧，并制缌麻，详诸经典，比之於此，荩亦何嫌？继父之服，宜依正礼。今女子母携重适人，寄养他门，所适慈流，情均膝下，长而出嫁，始不同居。此则笄总之仪，无不毕备，与筑宫立庙，实无异焉，荩有继父之道也。戴德《丧服记》曰：“女子子适人者，为继父服齐三月，不分别同居异居。”梁氏《集说》亦云：“女子子适人者，服继父与不同居者服同。”今为服齐三月，窃为折衷。
    ○唐故右骁卫大将军上柱国金河郡开国公裴公墓志铭
    公讳索，字逻，天山莎勒人也。昔周宣择南仲，晋武选吴彦，其斯二将赫怒，戈启阵，云旗晕天，金钺眩日，静当时之患，治纷纷之乱者，孰能预於此而为鳞次者乎？公受乾灵之英姿，禀坤之正气，峻兮若太岳之壮势，淡兮若大江之澄静。雄材杰出，俊德挺生，诚千仞不足议其高，实万顷不足畴其量，风神颍悟，器识宏深。其少也，计深虑远，急国家之难，而乐尽人臣之力。率宾边土，辞弃乡闾，图东南而归圣朝。明君亲与话言，懿其忠信，授冠军大将军行左豹韬卫中郎将。爰从自尔，参委诸军，建非常之功，怀赤心而冒白刃，深践戎马之地，远托烛龙之乡。俄叙七擒，辟乎四镇，浩荡天地之，心无怵惕之惊者，其惟公乎！夫人生於代，贵能立功，若斯忠勤，能崇（阙一字）。上嘉其功，授右骁卫大将军上柱国金河郡开国公，食邑五千户。其长也，敦信明义，元览知微，位列於九有，恩г於四人，浩浩焉，汪汪焉，奥乎不可测也。
    其衰也。志惟慈愍。恤下爱贤，声名远彰，朝野籍甚，群公侧席者多矣。既渐垂颜鹤发，耳顺从心。尚夜寐夙兴，情不懈怠。圣主明鉴，知久勤劳，未及悬车之请，遂许致仕。辞朝廷，退归私里，想百行之善，叙三乐之欢，猎秘教於情田，访真流於智海，专精念道，舍弃俗营，执德居尊，恬淡清雅。主上怀贵耆之道，追想旧臣，念曩昔之功，锡今者之庆，制曰：“颜年虽晚，壮志不渝，宜复旧资，更承新命。”再禁卫，重握权衡，凡厥公卿，孰不遵仰？善政之谋斯著，治化之道无亏。行年九十有八，以开元中薨於私第。闻之遐迩，无不怀崩心之感，朝廷惨怛，听政不怡，群寮痛惜，食不甘味。识与不识，并怀惋嗟，地中丧三品之贤，天上减七星之曜。嗟乎赤将！积效无徵，陈兵按屯之法，自此长沦；斩将搴旗之谋，於兹永绝。人谁不没？贵有馀声，敬写誉传芳，沈础幽室，历想高德，为铭曰：
    圣代高士，明时将军。英姿雄勇，夙著功勋。声名远振，独秀迈群。天崖地角，无处不闻。千秋万岁，名列典坟。再荣级，德契明君。敬叙烦文，显扬雅调。小道徒陈，大夜何晓？
    ☆韦见素
    见素字会微，彭城郡公赠幽州都督凑子。第进士，袭父爵，擢累谏议大夫。天宝十三载拜武部尚书同中书门下平章事集贤院学士，从元宗入蜀，兼左相，封豳国公。肃宗立，除石仆射，罢知政事，授太子太师，加开府仪同三司。宝应元年卒，年七十六，赠司空，谥曰忠贞。
    ○王去荣不宜赦罪议
    法者天地大典，帝王犹不敢擅杀，而小人得擅杀，是臣下之权过於人主也。去荣既杀人不死，则军中凡有伎能者，亦自谓无忧，所在暴横，为郡县者，不亦难乎？陛下为天下主，爱无亲疏，得一去荣而失万姓，何利之有？於律：杀本县令，列於十恶。而陛下宽之，王法不行，人伦道屈，臣等奉诏，不知所从。夫国以法理，军以法胜，有恩无威，慈母不能使其子。陛下厚养战士，而每岁少利，岂非无法邪？今陕郡虽要，不急於法也，有法则海内无忧不克，况陕郡乎？无法则陕郡亦不可治，得之何益？而去荣末技，陕郡不以之存亡；王法有无，家国为之轻重。此臣等所以区区，愿陛下守贞观之法。
    ●卷二百七十三
    ☆崔沔
    沔，京兆长安人。应制举，对策为天下第一，累迁祠部员外郎。睿宗朝转著作郎，开元中历秘书监太子宾客。二十七年卒，年六十七，赠礼部尚书，谥曰孝。
    ○落星石赋
    元气初变，有形既辟：禀清明之表者，腾为星辰；受重浊之资者，降为土石。肇经纶於邃古，荩常久而不易。诡哉灵物！爰始混成，参夫元象，丽於太清。彼在天也何谴？奄沦落於边城；其在地也何幸？复推迁於上京。尔其兰台广庑，芸阁修除，飞轩廓落，邃宇崇虚，芳草旖旎，珍木扶疏，迩九重之宫阙，藏万古之图书。地禁务简，政和礼舒，贞而不黩，其清有馀，意栖闲之得所，形变化其焉如？徒观其隐瀹昭，（疑）蓄缩光芒，体兀以难动，气埋冥而不扬。拟於规矩，既不合於圆方；徵其彩饰，又无复於元黄。匪处匪出，不识於行藏；匪荣匪悴，不达於炎凉。夫其静也，何必徐生百祥？夫其重也，何必能镇百殃？庶永终而知弊，荩抱璞而袭常。彼无用也，亦至人之所谓允臧。
    ○为安国相王让东宫第三表
    臣某言：前累表自陈，披历肝胆，恳诚所守，期在不移，而天听邈然，未垂矜纳，屏营，罔措心颜。臣窃观帝王支庶，进以宠私，虽假恩灵，必诒（一作招）祸咎。亲如梁孝，尚非正议所容；才同季札，犹为长乱之本。况臣朽懦，将何忝窃？且承先建极，当可推恩，作范惟亲，宜崇以正。伏愿陛下雄略潜明，皇威诞发，熏逐狐鼠，枭翦鲸鲵，上慰祖宗之心，下保元元之命。大位既定，丕业重光，再造四海之基，方流万代之福。至於守器，允属元良，非圣贤无以厌天下之心，非典礼无以为後嗣之法。臣地非冢嫡，才实昏庸，一旦冒大伦，乱越皇统，近为身患，远成国耻，将何以措身阙庭？将何以归骨山陵？是用专固不回，继之以死，特希慈造，俯垂圣谅。臣某中谢。
    臣迹非饰让，言实由衷，区区之心，敢不披罄？素所蓄积，尘黩上闻。嗟臣不天，夙遭险衅，哀茕孤藐，百罹是攻。嗣圣之後，天步艰难，逼迫崎岖，措身无地。既冒储贰，又尘尊极，正名罚罪，合当万死，忝曰臣子，岂所宴安？殒首灭身，无以塞责。臣某中谢。臣当此际之心，岂贪生而忧死？诚以身居不容之地，命尽危疑辰，上适可以增国羞，下未足以明臣节。是用冒罪假息，忍死苟全，尚祈宗庙之灵，庶睹反正之运，使臣得退保先朝所命，归死藩邸之下，则虽灰灭，良无遗恨，所守，神明知之。既而天启圣期，兴运伊始，明两出震，九二在田。臣克遂诚祈，获返旧国，私愿虽果，而皇猷未泰。每以衅萌城社，将倾宗稷，常虑奄忽，祸出非常，夙夜忧惶，罔知攸济。幸属陛下光启休烈，克复中兴，长信高居，供养有地，明堂正位，忻戴知安，舞讴歌，称庆未已。不意陛下复将置之非据，迫以夺宗，前忧未忘，後惧仍及，臣之肤剥，胡宁斯甚！今天地交泰，朝野欢娱，独在微臣，殷忧昭代，念及同气，愿垂怜察。
    ○为崔日知谢洛州长史表
    臣某言：伏奉某月日制书，除臣洛州长史。勋封如故，伏荷殊私，承重任，屏营夕惕，无以自宁，臣某中谢。臣实凡材，素无远量，书生问道，未探经术之精；俗吏随班，仅见章程之末。官资命达，荣与时来，谬齿周行，误外官秩。挈瓶之智，守职何功？盈缶之诚，蹈常斯在。冀免罪戾，以纾微生，仍赐宠章，胡宁始望？服忝三命，阶窬九列，子孙蒙泽，宗党被恩，荣遇既深，陨越何答？岂雨露之润，沐浴无涯；而日月之明，昭晰不已！更承中旨，作尹下都，王城严门，洛师殷杂，四海之朝市，据三河之枢要。镇俗移风，方资旧德，繁理剧，必藉良能。臣亦何人，滥膺斯授？如观渤，未测浅深，若负蓬莱，无任施重云云。
    ○代河南裴尹谢墨敕赐衣物表
    臣某言：今月日，进瓷器官某郎行河南尹巩县主簿蒋清还，优奉墨敕，仍赐臣衣一副，瑞锦一端。恩垂北阙，荣照东园，捧戴殊私，载兢载惕，臣某中谢。伏惟开元天宝圣文神武应道皇帝陛下兼上圣之姿，运大明之照，雨露万国，陶甄百灵。履无为而抚域中，躬自然而化天下，犹复勤劳睿念，奉宗祧，以亿兆为心，慈俭为宝。臣曲延休盼，叨据天官，上报无阶，致身惟。任土修贡，臣子率由之礼；自天降，君父非常之恩。宸翰昭回，圣慈稠叠，宁期水土之浅，上简乾坤之心，天下幸甚！复淳风於大古，小俭德於前王。特垂悬象之明，俯赐名臣之服，恩铭骨髓，泽被宗门，不胜庆幸。且重锦之赐，取贵春秋；解衣之赏，见高汉代。服以宫中之制，耀其机上之文，潢潦献微，邱山报重。又臣所进新米，特奉手诏，更闻丰岁，知万国之至和；式洁秋尝，明一人之孝理。无任手足蹈舞之至。
    ○加笾豆增服纪议
    伏准今月十八日恩赦节文，宗庙致享，务在丰洁，礼经沿革，必本人情：笾豆之荐，或未能备物；服制之纪，或有所未通者。谨案太常奏状，陆海所产，鲜美之味，随所有者，绵皆充祭用，今既须丰，理应加数，宗庙之奠，每座笾豆各加十二者。臣窃闻识礼乐之情者能作，达礼乐之文者能述，述作之义，圣贤所重，礼乐之本，古今所崇，变而通之，所以久也。所谓变者，变其文也；所谓通者，通其情也。祭祀之兴，肇於太古，人所饮食，必先严献。未有火化，茹毛饮血，则有毛血之荐；未有曲蘖，樽А饮，则有元酒之奠。施及後王，礼物渐备，作为酒醴，伏其牺牲，以致馨香，以极丰洁，故有三牲八簋之盛，五齐九献之殷。然以神道至元，可存而不可测也；祭礼主敬，可备而不敢废也。是以血腥阎熟，元樽牺象，靡不毕登於明荐矣。然而荐贵於新；味不尚亵，虽则备物，犹存节制。故《礼》云：“天之所生，地之所长，苟可荐者，莫不咸在，备物之情也。”又曰：“三牲之俎，八簋之实，美物备矣。昆虫之异，草木之实，阴阳之物备矣。”此节制之文也。俎笾豆，簋簋樽之实，皆周人之时馔也，其用通於燕飨宾客，而周公制礼，咸与毛血元酒，同荐於先。晋中郎卢谌，近古之知礼者也，著《家祭礼》，观其所荐，皆晋时常食，不复纯用礼之旧文。然则当时饮食，不可阙於祠祭明矣，是变礼文而通其情也。
    我国家由礼立训，因时制范，考图史於前典，稽周汉之旧仪。清庙时享，礼馔毕陈，用周制也，而古式存焉。园寝上食，时膳具设，遵汉法也，而珍味极焉。职贡来祭，致远物也；有新必荐，顺时令也；苑囿之内，躬稼所收，狩之时，亲发所中，莫不割鲜择美，荐而後食，尽诚敬也。若此至矣，复何加焉？但当申敕有司，祭如神在，无或简怠，勖增虔诚。其进贡珍羞。或时物鲜美，考诸祀典，有所漏略，皆详择名目，编诸甲令，因宜而荐，以类相从，则新鲜肥浓，尽在是矣，不必加於笾豆之数也。至於祭器，随物所宜。故大羹古食也，盛於，古器也；和羹时馔也，盛於，时器也。亦有古馔而盛於时器，故毛血盛於盘，元酒盛於樽；未有荐时馔而追用古器者，由古质而今文，便於事也。虽加笾豆十二，未足以尽天下美物，而措诸清庙，有兼倍之名，近於侈矣。昔鲁人丹桓公之楹，又刻其桷，《春秋》书以非礼。御孙谏曰：“俭，德之恭也；侈，恶之大也。先君有恭德，而君纳诸恶，无不可乎！”是不以越礼而崇侈於宗庙也。又据《汉书艺文志》：“墨家之流，出於清庙，是以贵俭。”由此观之，清庙之不尚於奢旧矣！太常所请，恐未可行。
    又按太常奏状，今酌献酒爵，制度全小，仅未一合，执持甚难，不可全依古制，犹望稍须广大者。窃据《礼》文，有以小为贵者，献以爵，贵其小也。小不及制，敬而非礼，是有司之失其传也，固可随失正，无待其议而後革。然礼失於敬，犹奢而宁俭，非大过也，未知今制何所依准？请兼详令式，据文而行。又案太常奏状，外祖父母服请加至大功九月，姨舅加至小功五月，堂姨舅舅母服请加至袒免者。窃闻大道既隐，天下为家，圣人因之，然後制礼。礼教之设，本为正家，家道正而天下定矣。正家之道，不可以贰，总一定义，理归本宗。父以尊崇，母以厌降，岂忘爱敬？宜存伦序。是以内有齐斩，外服皆缌，尊名所加，不过一等。此先王不易之道也，前圣所志，後贤所传，其来久矣。昔辛有适伊川，见被而祭於野者，曰：“不及百年，此其戎乎？其礼先亡矣！”贞观修礼，时改旧章，渐广渭阳之恩，不遵洙泗之典。及宏道之後，唐隆之，国命再移於外族矣。礼亡徵兆，傥或斯见，天人之际，可不诫哉！开元初，补阙卢履冰尝进状论丧服轻重，敕令佥议，於时群议纷，各安积习，太常礼部，奏依旧定。陛下运稽古之思，发独断之明，至开元八年，特降别敕，一依古礼事符故实，人知向方，式固宗盟，社稷之福。更图异议，窃所未详，愿守八年明旨，以为万代成法。
    ○禁私铸议
    夫国之有钱，时所通用，若许私铸，人必竞为，各徇所求，小如有利，渐忘本业，大计斯贫。是以贾生之陈七福，规于更汉令；太公之创九府，将以殷贫人。况依法则不成，违法则有利。谨按《汉书》，文帝虽除盗铸钱令，而不得杂以铅铁为他巧者。然则虽许私铸，不容奸钱；钱不容奸，则铸者无利；铸者无利，则私铸自息。斯则除之与不除，为法正等。能谨於法而节其用，则令行而诈不起，事变而奸不生，斯所以称贤君也。今若听其私铸，严断恶钱，官必得人，人皆知禁诫，则汉政可侔，犹恐未若皇唐之旧也。今若税铜折役，则官冶可成，计估度庸，则私钱无利。易而可久，简而难诬，谨守旧章，无越制度。且钱之为物，贵以通货，利不在多，何待私铸，然後足用也？
    ○请勿废仙州议
    仙州四面去馀州界虽近，若据州而言则元远。土地饶沃，户口稀疏，逃亡所归，颇成渊薮，旧多劫盗，兼有宿寇，所以往年患之，置州镇压。今兴役几年，主司粗定，累年成规，一朝废省，前功尽弃，後弊方深。今废州则生患，置州则称烦，所以武德已来，迭为废置，足明利害，不专一途。至於田畴劳损，即与许、蔡何殊？宁为卑位，独当废省？若以州管皆新户，驿长难供，唐许州路僻户少，均出旁州，非无成例。州以镇俗，官以利人，所在皆然，尝惮其废，然自创置，未盈十年，州将员寮，屡卒於位。天道性命，圣人言，而共理分忧，朝寄尤切，视死亡而不恤，何以得其欢心？计不自安，政必苟且，下承斯弊，为伤必多，变而通之，则可永久。州东新置舞阳县，则汉樊哙之旧国。哙丰沛故人，又高祖之娅，惟勋惟旧，且亲且贤，亦既受封，亦称吉土，保全良史，庶在兹邦。又南接白羊川口，村聚幽僻，妖讹宿肖，此为根柢，自置县来，十减七八，今若移州镇之，亦可杜绝。其仙州望且未废，至今年十月，移向舞阳置，仍为紧州。刺史司马铨，颇闻守法公勤，望稍加慰劳，使其说以成务，庶其益於公家。
    ○应封神岳举对贤良方正策第一道
  </div>
  <div class="pagination">
   <a href="全唐文_page169.html">
    上一页
   </a>
   <span>
    ...
   </span>
   <a href="全唐文_page165.html">
    165
   </a>
   <a href="全唐文_page166.html">
    166
   </a>
   <a href="全唐文_page167.html">
    167
   </a>
   <a href="全唐文_page168.html">
    168
   </a>
   <a href="全唐文_page169.html">
    169
   </a>
   <span class="current-page">
    170
   </span>
   <a href="全唐文_page171.html">
    171
   </a>
   <a href="全唐文_page172.html">
    172
   </a>
   <a href="全唐文_page173.html">
    173
   </a>
   <a href="全唐文_page174.html">
    174
   </a>
   <a href="全唐文_page175.html">
    175
   </a>
   <span>
    ...
   </span>
   <a href="全唐文_page171.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
