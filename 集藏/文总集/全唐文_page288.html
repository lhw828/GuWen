<!DOCTYPE html>
<html>
<head>
    <meta charset="UTF-8">
    <title>全唐文 - 第 288 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 288 页/共 603 页</h1>
    <div class="content">    苟怀愚管，不敢缄默，上烦宸，事或非宜，忄娄忄娄血诚，所贵无隐。不任惶灼陨越之至！谨藁手疏以闻。臣某诚恐诚惧顿首顿首。谨言。
    ○昭义军事宜状
    右。山岽节将，有沃壤利兵，三十年间，浸以强大。或父殁子继，起复临戎，名器虽出於中朝，爵地实专於外阃。泽潞素为雄镇，磁邢与数道犬牙，故欲变山东之俗，先在择昭义之帅，可以练兵赋，循法制，镇以威重，扼其咽喉，化彼祷张，纳诸轨度，此为枢键，不可不慎。卢从史拔自军校，列於藩垣，以先朝含煦之恩，积臣以宠禄之重。且自建中贞元以来，每命一方镇，遂绵历岁时，就加爵秩，以至於没身吊赠。自陛下圣泽亭育，天威震曜，吴蜀底定，人神洽和。三四年间，易置节将，出入中外者，凡数十辈，执介圭不俟驾者，相望於道涂，而从史宴安自居，未著勋绩。顷来群情，犹望除代，今则因其忧服，可以慎选守臣。况卢虔以文学至大官，殁於阙下。以从史之贤，自可全儒家丧纪之仪，宏圣朝孝理之道；以从史非贤，则连衡非人，煽结为患，贻朝廷忧，恐自此始。且成德事体，与昭义不同，众情以为许成德之请则可。许昭义之请则不可，以恒冀习俗颇久，倘类相因，含垢推恩，制之以渐。故上党内地，未当因循，失之毫厘，利害相万或者虑苟未受命，则劳王师，诱劫武人，阻拒旬朔。臣愚以为凡朝廷计之甚远大者，以来至当，倘成命既下，不时率道，邻道戒严，备於境上，人各有心，必思自效。前秘书省校书郎薛贻谋，比充从史掌书记，去岁恳求罢免，归里京师。臣比任礼部侍郎日，贻谋进士及第，数与相见，访其人情泽潞山东事体，贻谋一二详悉。言其恩信不及於下，若命将以伐，万无所虞，或召贻谋陈奏，亦冀少广聪听，事更淹缓，转失机宜。臣备位班行，禀性愚鲁，苟有所见，辄披肺肝，得於众多，事甚明白，不敢缄默，上疏上陈。无任惶惧恳迫陨越之至！谨录奏闻。谨奏。
    ○恒州招讨事宜状
    右。臣伏见诏旨，以王承宗未禀朝命，薛昌朝未赴德州，大兴师徒，以务攻讨，中外臣庶，不任愤激。臣伏计数日巳来，朝官论用兵害者巳多，臣不敢更引烦词，徒惑圣听，臣今直举管见二事，冒昧上陈。
    一则神策等兵在城中，多是市井屠沽，庇身军籍，示经战阵，难以成功，经途既远，所虞非细，或中路溃扰，结为萑蒲，未至交锋，别有此虑。况恒冀马军素劲，兵数颇多，倘淹时月，则损威重。又西戎淮右，（阙）凶狡多端，或乘间犯边，或干纪出境，禁卫武备，不可顿虚。山东犹疥癣也，京师犹心腹也，不可不深以此为念。
    一则恐须便除成德及德棣两道节度使，则六州之人，知有所奉，兵交之际，各图自拔。不然，则以壤界所接，而尽分其地，如乐寿博野，可以却还瀛州之类，使其四邻，各务攻取，则人人自战，而恩归於朝，不劳师费，则坐翦妖孽，此亦必然之理也。
    伏惟陛下忧劳之际，臣忝备班行，苟有所知，不敢缄默。无任惶惧恳悃之至！谨录奏闻。谨奏。元和四年十月十七日，太常卿权某上奏。
    ○山东行管事宜状
    一、自去年十月兴师讨罪，今巳半岁，未见成功。时渐入夏，水潦疾病，众心不一，主客相悬，若更因循，必虑溃挠。窃闻自出师以来，已费用五百馀万贯，物力既屈，人心则摇，不可不深以此为念。
    一、山东诸侯未朝觐者，各有息，男为副大使，其心不相远，孰肯为陛下尽力者耶？以陛下神武睿图，埽定吴蜀，凡劝陛下讨王承宗者，虽迹似忠荩，其意在於必不成功，朝廷惩创，遂不问山东之事，此其计也。
    一、凡举众行师，须因众心喜怒，王武俊实有破朱滔之劳，而地广兵劲，若更淹延，挫损转甚。今日朝公卿大夫之论，莫若爱人息众，含垢忍耻，沛然下哀痛之诏，宥其罪辜，若更败伤，则无所及也。
    一、若以直赦承宗，诚人心所便，而师出半岁，无功而旋，则不若因有制置，使众情有所观听。如卢众史者，诱设陈璀，每事逗遛，贵出草粟，贱收缣帛，倚寇为援，以邀宠利，其间情伪，非止一途，比於承宗，其过实甚。今若於在近命行营节度，令其倍道兼程，度其行至半途，授以泽潞，然後别命从史京西巳来一镇，既离本处巢穴，即奸计不行，新授朝命宠荣，必不虑不至。况闻其贪虐，人心厌苦，有所改更，必求悦随。若从史除官及除替，并恩宥承宗，三道制书，同时涣发，则众情感浃成命，伏惟试以此为念。
    一、军储国计，仰给江淮，江淮旱歉，人心日急，若连兵不解，则忧患非细。顷者众情以淮西三州之地，四面劳师费财，谓必命帅於朝，以正王度。昨者巳除吴少阳充留後使，伏计圣慈，必以爱人为心，含宏覆育，淮西既犹如是，即承宗理固不疑，但在速耳。
    以前臣自去年四月十五日上奏，以欲变山东之俗，先在择昭义帅，恐从史煽结为患，贻朝廷忧。又去年十月十七日上奏，以禁军多市井屠沽，未经战阵，倘淹时月，则损威重，令物情忧骇，思竭肺肝。以陛下圣德圣姿，虚受宏纳，敢以疏贱，上干聪明。无任惶惧恳悃迫切之至！谨录奏闻。元和五年三月二十七日，通议大夫守太常卿臣权德舆奏状。
    ○迁庙议
    〈今年夏四月享於太庙太祖景皇帝东向之位并迁庙之位。〉
    古。伏准今月十六日敕：“之祭，礼之大者，先有众议，犹
    未精详，宜更令百僚议，限至二十六日内闻奏者。”臣闻礼有五经，莫重於祭。祭称百顺，实受其福。故曰：“万物本乎天，人本乎祖。”以太祖始封之重，当殷祭东向之尊，百代不迁，下统昭穆，此孝享严之极制也。周自后稷，十六代至武王，毁庙迁主，皆太祖之後，故序列昭穆，合食无嫌。汉之太上皇，主瘗於园寝，寻置别庙，是为属尊，故周汉皆太祖之位正。自魏至隋，则虚其位，魏明帝初以太皇别庙未成，故权设对，後有司定七庙之制，太祖以下为昭穆二祧，旋至三少帝，运移於晋。晋不以兄弟为代数，故元帝上继武帝，简文上继元帝。至安帝时，然後征西至京兆四府君迁尽，未及殷祭，运移於宋。初永和中，疑四府君主所藏之礼，诏公卿博议。范宣请筑一室，韦泓请屋朽乃止，蔡谟亦请改筑别室，若未展者，当入就太庙，以征西府君东响，议竟不行。宋齐梁陈北齐周隋，悉虚其位，以待太祖，皆以短祚，其礼不申。则自魏以降，太祖列昭穆之位，非通例也。武德中亲庙四，自宣简公而下，贞观中立七庙六室，自宏农府君而下，开元中始制九庙，追尊献祖懿祖。故自武德至於开元，太祖在四庙七庙九庙之数，则东向之虚，又非例也。广德二年将及殷祭，有司以二祖亲尽当迁，太祖九室既备，其年冬，於是正太祖於东向，藏二主於夹室，凡十八年矣。建中二年冬，有司误引葵谟征西之议，以献祖居东向，懿祖为昭，太祖为穆，此诚乖疑倒置之大者也。议者或引《春秋》禹不先鲧、汤不先契、文武不先不以为证，且汤与文武，皆太祖之後，理无所疑。至於禹不先鲧，安知说者非启於太康之代，而左邱明因而记之耶？向者有司以二主藏夹室非宜则可，阙殷祭非敬则可，处东向之位则不可。是以贞元七年冬太常上奏，请下百僚佥议，诏可其奏。八年春有于颀等一十六状，至十一年又诏尚书省集议，有陆淳、宇文炫二状，前後异同，有七家之说。至於藏夹室，虚东向，远迁园寝，分飨，加币玉虞（一作虚）主，而枚卜瘗埋，援上滋多，皆失礼意。臣等细审讨论，惟置别庙及于德明兴圣二说，最为可据。德明兴圣之庙，犹别庙也，等於创立，此又易行。伏以德明皇帝方位舜禹之际，与稷契同功。契後为殷，向五百年；稷後为周，逾八百年。德明流光无穷，启皇运於後，景福灵长，与天地准。又献懿二祖，於兴圣皇帝为曾为元，犹周人於先公之祧也，此亦亡於礼之礼者也。明尊祖之道，正大祭之仪，礼文祀典，莫重於是。凡议同者七状，百有馀人，其中名儒礼官，讲贯详熟。臣於贞元八年，蒙圣恩以博士徵至京师，属当会议时，与崔儆、刘执经同状。十一年臣官备近侍，不在议中，乃今累叨睿奖，获贰宗伯，职业所守，典礼是司，研考古今，整竭愚管，岂敢以疑文虚说，黩陛下严敬重难之心？其夹室等五家不安之说，谨具条上，伏惟圣虑裁择。谨议。
    ○藏夹室
    右。太祖已下毁庙主之所藏也，今若以二祖之主，同在夹室，当之祭，代祖元皇帝以迁主合食，而二主留在夹室，神灵何所依耶？或主有祷则祭，无祷则止，如殷祭何？如或云每时，就飨於夹室，如合食何？此其不可也。
    ○虚东向
    右。自魏晋方有太祖巳上府君以备亲庙，自太祖以下，昭穆既列，太祖之上，亲尽皆迁。然後正东向之位，明不迁之重，自魏至隋，皆以短历，或遭离多故，其礼未行，故虚东向。自武德後，贞观开元加庙数，太祖尊位，厌而未申，故虚东向。今九庙巳备，代祖巳迁，而议虚东向，则无其例，此其不可也。
    ○园寝
    右。汉魏太上皇处士君园寝之制，近在京师，故於迁主，无有异议。今二祖园寝，皆在赵州，法驾撰仪，经途遐远，此其不可也。
    ○分飨
    右。尊祖敬宗，至当无二，审合飨，王者所先。议者请常以献祖受，太祖受，五年之间，迭居东向。就如其说，则当之时，太祖固序昭穆矣，当之礼，献祖何所依也？从古巳来，无此义例，此其不可也。
    ○埋瘗
    右。议者引古者贵祖命敛币玉，藏诸两阶之间，又埋虞主於庙门外之道左，以为比类，彼主命币玉者，既反告，无所用矣。彼虞主用桑者，既练祭，则无所用矣。不忍亵渎，故敛而藏之，彻而埋之，岂如栗主依神，虽庙毁而常存之制哉？此其不可也。况两阶之间，与门外道左，皆祖庙也。今则下瘗於子孙之庙，於理安乎？此其又不可也。以前谨具周汉太祖居东向，魏晋以下虚东向，并贞元八年十一月两度会议一十八状内，夹室等五家不安之说如前，谨录奏闻。
    ○昭陵寝宫议
    〈右。奉进止：寝宫在山上，置来多年，曾野火烧，摧毁略尽，其宫寻移在瑶台寺左侧。今属通年，欲议修置。缘旧宫本在山上，元无井泉，每缘供水稍远，百姓非常劳弊。今欲於见住行宫处修造，所冀久远便人。又为改移旧制，恐所见未周，宜令中书门下及百寮同商量可否？闻奏。〉
    朝议郎守尚书司勋郎中知制诰云骑尉赐绯鱼袋臣权德舆议曰：臣闻古宗庙之制，前有庙，庙列昭穆；後有寝，寝陈衣冠。自秦汉巳来，始因陵立庙，有寝宫便殿，虽庙居陵旁，而无必在山上不在山下之定制。且礼文所贵，宜也称也；祀事所资，敬也洁也。伏以昭陵因山，太宗所建，宫在山上，以便当时，自野火延烧行宫山下，亦巳久矣。今若伐木缩板，程功就险，神道贵静，或非所宜，则与置陵之初，事体为异。况旧制既毁，新宫是修，考於便地，可以经久，所谓宜称也。又井泉在下，汲引为易，享献之记，是资严恭，本於明德惟馨，亦在吉蠲为饣喜。故《礼》之言祭也：“水曰清涤”，言其洁清涤濯也。又曰：“不敢用常亵味，所以交於神明也。”因兹列井，以备荐羞，所谓洁而敬也。凡举事必以制度当否为大，而以人力劳逸为细，若於事为当，又无所劳，不亦顺昭陵爱人之心乎？不亦叶陛下从宜之礼乎？今列圣寝宫，有在山下者矣，然则致敬来格之义，岂以山上山下为远近耶？臣愚以为但在柏城之内，则不云远。陛下精诚慎重，询及庶僚，徒献所闻，伏增战越。谨议。
    ○酷吏传议
    《诗》美仲山甫曰：“刚亦不吐，柔亦不茹。”故体备健顺，是为全德。不然，则直巳循性，能秉一方，事举於中，皆理道也。得柔之道者为循吏，失刚之理者为酷吏，司马氏修《史记》，始作二传，以诫世尔。而後以郅都为酷吏传首，愚有惑焉。都之为中郎将，上欲抟野彘活贾姬，从容奏议，引宗庙太后之重。其为济南守，诛豪猾首恶，道不拾遗。其为中尉，宗室贵臣，敛手仄目。其为雁门守，匈奴不敢近边，至为偶人像之，骑射莫能中。然其勇敢气节，根於公廉，不发私书，不受请寄，具此数者，为汉名臣。入居命卿，出总列郡，坚刚忠纯，终始若一。坐临江之嫌，当太后之怒，身死汉庭，首足异处，有以见汉氏之不纲，王泽之弛绝也。盖在史氏发而明之，以旌事君，以励使臣，俾百代之下，有所惩劝。子长既首冠《酷吏》，班氏又因而从之，善善恶恶之义，於此缺矣。夫椎埋沉命舞文巧诋之徒，自为等夷，杂列篇次，至於述赞，虽云引是非争大体，又何补焉？噫б！《洪范》之沉潜，大《易》之直方，皆臣道也，都虽未蹈之，斯近之矣。不隐忠以避死，不枉道以莅官，无处父之华，异申枨之欲，所至之邦，必以称职闻，其古之刚而无害，怒而中节者欤？刚似酷，弱似仁，在辩之不惑而巳，天下似是之为失多矣，岂独是哉？开卷之际，然有感，且以司马氏、班氏，皆良史也，犹不能辩，故为论之。
    ○世祖封不义侯议
    予读东汉史，至彭宠举兵拔蓟城，自为燕王，苍头子密等因宠独在便室卧寝，遂共杀之，以其首诣阙，封为不义侯，愚以为非先哲王封赏之本旨也，遂作议云。先师曰：“惟器与名，不可以假人。”又曰：“必也正名乎！”又曰：“惟则定国。”於戏！有国者可不务乎。当东汉世祖之初，天命再集，宜於此时贞百度，正三纲，纂修德教，允答天意。时彭宠以南阳旧恩，位列上将，有举渔阳之功，馈邯郸之忠，意以谗谤获罪，反侧怨望，遂攻朱浮於蓟，自称燕王。其时师旅孔炽，元元苦甚，时君宜以息人纾难为心，则当录念功用，昭洗瑕秽。次则布之威怀，革其非心。必不得巳，则仗大顺以讨之，出王师以征之，以明君君臣臣之义。此三者皆不能用，或用之而不能尽，及夫苍头子密有便室之逆，运其狙忍，同其卧寝，遂使命悬仆隶，仓卒授首，及诣阙也，封为不义候。愚以为伯通之叛命，子密之戕君，同归於乱，罪不相蔽，各宜致於法，昭示王度。反乃爵於五等，又以不义为名，且举以不义，则莫可侯也；此而可侯，汉爵为不足劝矣。《春秋》书齐豹盗，三叛人名之义，无乃异於是乎？且如栾布之哭彭越，孔车之葬主父，使於东汉议罪，罪孰甚焉？况四方甫定，伤痍未复，不稽古训，以喜怒为刑赏，使天下陪台厮养，各幸其君之乱，而徼侯印，授诸侯危疑之势，鼓臣下叛涣之源，弃名器而汨彝伦，且以宪令为戏。时风浩浩，荡而不复，至使桓灵不君，山阳胁夺，本其所自，庸讵知非封不义侯之效欤？
    ○祭岳镇海渎等奏议
    〈《仪礼》、《觐礼》：天子出拜日於东门之外，“礼日於南门之外，礼月与四渎於北门之外，礼山川邱陵於西门之外。“注云：“变拜言礼容祀也。”疏云：“拜无祀言礼则兼拜也。”
    右明祭四渎山川邱陵皆有拜。
    《礼记》、《王制》曰：“五岳视三公，四渎视诸侯。”注：“大视其牲器之数。”疏云：“牲币粢盛笾豆爵献之数，非谓尊卑也。”
    右明五岳四渎下与公侯同尊卑。
    《礼记》、《礼器》曰：“一献质，三献文，五献察，七献神。”注云：“质群小祀也，文社稷五祀也，察四望山川也，神先公也。”
    右明山川之献，重於社稷，今太社先农皆拜。
    《礼记》、《乐记》云：“礼主於减，乐主於盈。礼减而进，以进为文；乐盈而反，以反为文。礼减而不进则销，乐盈而不及则放。”注云：“减人所倦也进谓勉强文也。”
    右明勉进於礼以防减倦，自证圣巳前，御署祝版讫，北再拜，自後不拜。今若祭官又不拜，恐减至於销失进之义。〉
    以前奉进止：令常官商量合拜不拜，直书其事者。臣谨按《仪礼》、《礼记》等议条例如前。伏惟《开元礼》，岳镇海渎，每年以五郊迎气日祭之，时旱则祈於北郊，及有所祈之礼，献官皆再拜。祭以接神，拜以成礼，稽改今古，并无不拜之文。风伯雨师，本皆小祠，天宝中始为中祠。贞元初，陛下又以事切苍生，屈巳再拜，况岳镇海渎，能出□为雨，故祝文有赞养万品阜成百谷之言。国朝旧章，诸儒损益，伏请以《开元礼》祭官再拜为定。其诸神龙毗沙门神等，在礼无文，今则咸秩，遣使致祭，推类相从。诸神龙准五龙坛例，毗沙门神准四镇山例，并主祭官再拜，请依太常寺状为定。谨议。
    ○故朝散大夫使持节常州诸军事守常州刺史充本州团练守捉使赐紫金鱼袋独孤公谥议
    议曰：独孤及刚方直清，根於性术。其修身莅官，确然处中。立言遣辞，有古风格。辨论裁正，昭德塞违。波澜而去流荡，得菁华而芟枝叶。其抠衣入室之徒，皆足以掌赞书而秉方册，则及之为文，可以徵矣。其为博士时，有上议景皇帝不宜为太祖者。诏下庶官，及举夏殷周汉之故事，尊祖配天之大旨，以为景皇始封於唐，天所命也，於是定议，为一代典法。新平长公主之子裴亻放尚永清公主，欲以他族主婚，及时相礼，上陈不可，竟得以裴仆射遵庆为主，当时称之。定吕、卢奕、郭知运之谥，用礼文宪度，得褒贬之正，凡所往复，词旨坚明。其理舒州，属岁饥旱，邻郡庸亡，什四已上，而舒人生聚悦安，不知凶年，优诏褒异，就锡金紫。其初在濠，其後在常，皆因俗为理，人用爱戴，虽不得居公卿长帅之任，然其奉常议论，三郡绩用，亦足以列於文苑，附於循吏。按《谥法》曰：“博闻多能曰宪，献可替否曰宪。”及酌三王四代之典训，作为文章，以辅教化，是为博闻；位参中外，必以称职闻，是为多能。定宗庙之飨为献可，正婚姻之主为替否，有司稽美行而易其名者，请谥及曰宪。谨议。
    ○赠司空李揆谥议
    议曰：“李揆端庄粹温，洁廉淑慎。用文章术学，资适逄时，奋其英华，以取贵达，如良庖投刃无复肯綮。谏曹左史，司王言，贰春官，以至於平章大政。在帝左右，必以文谊历身，奉法遵职，官曹无秕政，姻族无幸人。束带山立，敷陈前志，俨然而温，有硕儒大臣之度，或起或废，其道甚夷。昔观射父能作训词，以行事於诸侯，左史倚相能道训典，以叙百物，揆实有之。建中中，西戎乞盟，以旧齿宿望，将命殊俗，结华夷之信，董衣裳之会，巳事回车，岁当兴元。匪躬靡盐，至河池而殁，追锡司空，恩礼有加。按《谥法》曰：“率事以信曰恭，不懈於位曰恭。”揆果行求巳，致位台司，历官陟降，十有八次，周旅敬慎，以扬职业，不曰率事以信乎？及逾悬车之年，奉绝域之使，受命即路，视险若夷，贞厉尽瘁，复於左毂，不曰不懈於位乎？昔韦元成、翟方进以经明为汉相，而皆谥曰恭。迹揆所履，节以一惠，勤官死事，炳然昭明，有司易名，请以恭谥。谨议。
    ●卷四百八十九
    ☆权德舆（七）
    ○与黜陟使柳谏议书
    其月日，试秘书省校书郎权德舆上书阁下：德舆材术无闻，重以拙讷，虽星轺往复，皆获趋拜，竟未得粗承馀论，少尽下情。伏蒙以通世之旧，将献状受禄，咸戴循环，不知所措，或有所见，敢布愚衷。何者？今皇帝驭天下之初，将欲拔才俊，延幽滞，综名实，览观风俗。故分诏近臣，省问四方，将天之命，其旨不细。则阁下举一士，用一贤，必当穷验声实，精究终始，一旦以愚当荐士之目，诚众多所未喻也。凡以故旧之私，不能忘情，与夫推贤类能，其事则异。今者澄清省察，以得人为功，直道公议，天下属目，此时而失，则所失多矣。德舆伏膺儒行，三十未立，拊躬责已，知不如人，俟他时进修，与诸生齿，方冀当大君子眷念之至，申鄙夫报效之分。今右以赀用所迫，苟进一官，则佣书贩舂，亦足有给，必不敢以区区之身，上累名器，敢拒黔敖之食，徐受山涛之恩，下情所守，在此而已。是以竟未获拜谢者，以必所不敢当也。伏惟宴闲之馀，俯察愚朴，文章鄙略，不足以烦省览。用此陈露，惭畏伏深。不宣。德舆再拜。
    ○与睦州杜给事书
    十二月九日，试右金吾卫兵曹参军权德舆谨遣苍头献书于给事杜公阁下：德舆颛蒙小生，行艺无取，世业儒术，不能自奋，徒以晨羞之暇，取适文谊，师蘧生欲寡其过之言，慕太邱平心率物之道。弱年多病，志无所就，衡茅之中，俯仰自愧。去年得以物役，道于贵州，舟次仁境，心口相贺，一蹑宾阶，鄙吝都尽。何者？向风之心，久积於中，不知所以然而然也。及夫承至论，闻格言，悬榻之礼，礼有加等。深明出处之分，根极道义之本，初勖之以勉职，又勖之以通经，驽薄贱姿，诚不自意，拜赐之时，感入心腑。及就安环堵，静守绪言，常虑行之不至，忝辱明鉴。近又承寓书於包中丞丈，过有称赏，永怀惭戴，何可言喻？б！夫先师有互乡之见，与其进也，至东汉郭泰陈蕃之徒，亦以奖鉴士林为己任，降及近古，此道浸微。今江南多士所凑，埒於上国，力行修词，人人自励。月旦之评，或无至公，众情所望，实在阁下。伏恐清（阙二字）鉴於此一失，物论云云，以之去就，下情所虞，在此而已。如小生者，但欲稽考古训，端正心源，以区区直方。展微贽於他日。不宣。德舆再拜。
    ○与张秘监书
    顷因从容纵言，遂及曩岁与外舅相国有往复书，猥见徵求，出於眷爱，休沐发箧，追怀怆然。因思弱植，长自湖海，闭关开卷，孤特寡徒，或有所得，则三复喟叹。所务峭峻，益为迂野，盖不自量力，而欲希踪古人，故书中多有此意。今则聊复自哂，亦当时志之所在，而不能自已也。建中初，年及弱冠，方以环卫掾曹为今司空漕挽从事。抵锺陵，经信部，时外舅自都曹郎出为郡佐，话言欢甚，淹留累夕，约为伯仲，申以久要。鄙人以年位不伦，虑非宜适，且合志营道，岂待约结而後固邪？外舅曰：“仆为监察御史时，司空杨公已为祭酒，太常又年长十九岁，而许仆以兄事，何足下今日见拒之深耶？”时房州罢浦阳长在座，因指之曰：“请亦敦此义。”其间嘉言道论，函丈更仆，虽农山濠上，无以过也。迨归江南，俄致天书，慕荀陈之义，结潘杨之好，缄词勤勤，雅有古风，无言不酬，感相许。尔後数年，方展嘉礼，旋属外舅以本官参台司，操简修贺，辄申直谅，亦既病被，累章乞身，平生所蕴，颇同不试。б！夫人之才，有能有不能，当夫司谏无隐，词皆体国。後以区区建安之守，逢京师变故，密疏行宫，陈匡复之略，移书强藩，檄诚顺之义。其他议论风彩，凛然有大丈夫之节，斯不可及已。与夫剌促顾虑，沉浮自爱者，岂同日耶？明年，所疾不起，前此友婿夭落，故有二祭文以寄悲怀。七年秋，猥辱朝命，以博士徵至京师，十数年间，累有外姑与建昌房州之丧，表墓申奠，直书而已，因缘故旧，临纸泫然。今亦附於书末，庶见其闺门士行之有类也。两书之外，又有其时书数纸，属在卷中，因复连写。倏忽二纪，无非风烛，士感见知，如何可言？顷年祗役江西，在路有寄内诗一首，音词芜陋，顾非士衡彦先之比，顷常马上偶诵，今亦具之，往复书并墓铭奠文等共十馀篇，以兄与外舅有江湖游处之旧，又鄙人承眷特深，雄词载笔，博物闳览，贤士大夫之淑声家法，固周知之。感念陈迹，输於酱瓿，非敢以文为事也。不宣。德舆再拜，正月二十五日。
    ○答左司崔员外书
    德舆器用琐薄，无他才术，徒以木讷之姿，玩习圣贤之训。尝以为大朴久散，世道交丧，师友之义缺，ㄤ薄之风起，蚩蚩万情，无所思向，衔愤结怀，然终日。前年得以行役，获觏德容，始蒙泛爱，竟接清议。初论当世之理要，次陈情性之大端，终语道德之原极，澡雪百虑，泊然葆真，一闻至论，神开意警，不觉虑白澄旷，浃洽四支，则易直子谅，又其细也。当此之时，诚欲备门弟子之数，日展严师之敬，虽此志不遂，实念逾涯忘年之欢，契比伯仲。昨者奉问，洞见仁衷，且有退身邱樊之说。б！夫中人之性，或不以利回，而多以名败，或时能蹈义，而鲜能克仁，此诚细者可力，大端则循情而动矣。至於黜聪晦明，恬於退让，息浩然之气，哀乐不入。不然，则乘时致位，以天下为己任，化ㄤ为醇，泽流无垠，彝伦式叙，生生茂遂，此诚大君子之出处也。近古以来，作者实鲜，岂世运有在，或时无其人？间睹《皇极综论》之一篇，得之尽矣。然则或进或退，小屈小伸，岂足为执事者道也？又示问之中，情旨备至，不弃弱植，伸以嘉姻，荀陈之义，非所敢当。况司徒令子，为後来名辈，精识洞鉴，诚已得之，鄙人何堪？复当此命。门闾之下，珉玉不侔，将何以祗承厚意？当叔宝逸少之目，恐累清德，无任下情。已具谘闻，敬承嘉命，寻冀拜谢，感庆伏深。某再拜。
    ○答独孤秀才书
    省四日书问，兼示新文，闳博峻异，有立言致远之旨焉。其於惠爱，纤悉厚重，甚善甚善。以吾子才志与年，三者皆当以家声自振，若建瓴决水，大冶良工，必有不期至而至者。况以日日新又日新之盛哉！夫豫章珠玑，镆铘毛嫱，终不虑隐之椟之礻尧之帷之之为患，而为拥肿砾石铜钝宿瘤之排蔽，但发有疾徐耳。来问云：“一人惊之，亦已多矣。岂与族凡校耶？”此诚得之。又云：“先达病不能公，或公而不能甚力。”今夫滔滔者，或辩之不至，而苟善待之。及扬声延誉，则钳口结舌，大凡举世之病也。如鄙夫者，直力不足耳，亦惧招徕奔走，为津为岐，至有窃所爱者则寡矣，又岂能废是也？从古未达者之望达者，何尝不如是耶？先师七十子所拟，岂敢当也。三复{难心}然，无言喻怀，其他慕重，续俟会话。德舆顿首。
    ○答杨湖南书
    使至，蒙惠寄制集序，发函焕然，盈耳溢目，宏丽博厚，坦夷章明。如黄钟大玉，庆霄天籁，奇采正声，铿锵照耀。真可谓作者之表，方驾古人，忻欢骇悚，咏叹无怿。甚盛甚盛！但根本不称，奖饰非宜，以此为雄文至鉴之累，如何如何？书命者，古先哲王之所以发德音而赋百职也。在《易》曰：“后以施命告四方。”《书》曰：“诞告万方。”《诗》曰：“︳谟定命，远犹辰告。”故《君陈》、《君牙》、《毕命》、《ぁ命》之作，皆直而文，简而诚，含章而不流。汉廷亦云：“文章尔雅，训辞深厚。”其重如是，而鄙人忝焉，使盛圣之文明，不登於典谟训诰，罪在菲薄，其敢逃责於多士耶？昔颜氏之子，有不善未尝不知，知之未尝复行。愚虽窃知之之道，而职命所拘，不能不俟终日而勇退，日践复行之过，至於九年，暴於四方，为所观笑，此所以惭愧於古人也。亦思人生世间，当志於远者大者，岂数数然元刂精耗神，攘窃文字，而犹力不足，意不逮，虽三益直谅之道久废，独不愧於心乎？昨休沐之馀，愚子呈阅，且以有大朝中外之授受，士友迁除之岁时，遂不计妍媸，相从以类，初不敢以制集自命，但全其文而已。因其猥多，分列卷第，又然以序引奉烦者，诚以承眷之深，而心仰雄伯，使夜光冠於鱼目，永为子孙秘藏非敢效太冲《三都》，而求元晏发之之道也。及览鸿丽之作，无非溢言，追思内讼，已无所及。使鄙人涉敝帚自见之患，陷作者於玉卮无当之嫌，一不敏而相交丧，何可言也？伏以门中忠节，叙述周详，因小生之无似，扬先德於不朽。伏读感咽，何阶仰酬？结於肺腑，没齿无极。又德音宥密，皆出自中禁，而西掖所掌，止於命官。今序中所言，霈王泽，浊幽滞，振刑典，申肃杀，揄扬宏大，务极其言，则虚美之中，又为虚美，所冀尽去过谈，方敢受赐耳。故吏部李员外三丈寓书於柳秘书，求为後集序，此贤达所不能忘怀也。但侈言失实，如楚越之相辽，异时见讥於通人，则复为累，亦辄为阁下良规，非止於自谋也。左曹许公范，二纪以来，过於赏爱，鄙人每以逐臭况之。今又遇阁下此作，素多昧理，忽复自疑幸无泥於眷私，而灭裂公是，是所望也。载之再拜。
    ○答柳福州书
    来问见爱，殷殷甚厚，疏以先师对仲弓先有司之说，又曰由於有司以风天下，诚哉大君子之言理道也。今之取士，在於礼部吏部。吏部按资格以拟官，奏郎官以考判，失权衡轻重之本，无乃甚乎！至於礼部求才，犹似为仁由已，然亦沿於时风，岂能自振？尝读刘秩祭酒上疏云：“太学设官，职在造士，士不知方，时无贤才，臣之罪也。”每读至此，心尝慕之。当时置於国庠，似在散地，而方以乏贤内讼，慨然上奏，此君子之心也，君子之言也。况以蒙劣，辱当仪曹，为时求人，岂敢容易？然再岁计偕，多有亲故，故进士初榜有之，帖落有之，策落有之，及第亦有之。不以私害公，不以名废实，不敢自爱，不访於人。两汉设科，本於射策，故公孙宏、董仲舒之伦，痛言理道，近者祖习绮靡，过於雕虫，俗谓之甲赋律诗俪偶对属。况十数年间，至大官右职，教化所系，其若是乎？是以半年以来，参考对策，不访名物，不徵隐奥，求通理而已。求辨惑而已，习常而力不足者，则不能回复於此，故或得其人，庶他时有通识懿文，可以持重不迁者，而不尽在於龌龊科第也。明经问义，有幸中所记者，则书不停缀，令释通其义，则墙面木偶，然遂列上第，末如之何？顷者参伍其问，令书释意义，则於疏注之内，苟删撮旨要，有数句而通者，昧其理而未尽；有数纸而黜者，虽未尽善，庶稍得之。至於来问明六经之义，合先王之道，而不在於注疏者，虽今吏部学究一经之科，每岁一人，犹虑其不能至也。且明经者，仕进之多数也；注疏者，犹可以质验也。不者，傥有司率情，下上其手，既失其末，又不得其本，则荡然矣。无乃然乎？古人云：强勉行道，则德日起，而大有功，中庸有困而行之。勉强而行之，鄙虽不勉，敢忘勉之之道邪？大凡常情为近习所胜，没没於闻见，汲汲於进取，苟避患安时，俾躬处休，以至老死。自为得计，岂复有揣摹古今风俗，整齐教化根本，原始要终，长辔远驭，如阁下吐论之若是者耶？此鄙人所以喟然三复，而不知其止也。来问又言三代两汉至近古，所尚不同，岂古化远之不可复耶？复因缘渐靡而操执者不之思耶？鄙人顽固，谨俟馀论，因自发舒，惭怍无量。德舆再拜。
    ○贺崔相国书
    伏惟大方全德，自中发外，蕴为志气，播为事业。然则阜庶生物，操持化权，结於众心，为日固久。且大贤之出处，天下之否泰也，故诏下之日，人人相庆。又早岁获睹皇极综论元德志孤云赋凄风诗，伏读累日，备见精虑之所至。言理乱者，多推世运於必然，殊不知弛张变化，存乎其人而已。自古哲贤之徒，或尚志不展，郁堙当世，长叹痛哭，於是乎作。伏惟以常所感慨，申於盛明，使三辰光润，万方轨道，实在指顾，岂逃彀中。且以西汉公辅言之，萧曹以清静熙帝载，良平以谟明赞王业。至宣帝时，则魏相通故事，邴吉知大体，斯皆章章可者也。洎夫张苍之律历，孙宏之文章，韦贤之好学，平当之有耻，然亦号为贤相。抑又次焉，至若匡、张、孔、马，服儒衣冠，被阿谀之讥，不胜其任。最下则陶青、刘舍、庄翟、赵周之徒，皆龌龊备位，故身名偕泯。夫此数子者，岂不粗知君臣之道，古今之变哉？病於无所发明，保持禄位而已。有时无功，可不谓大哀乎！又古人有立德立功立言之训，顾惟多幸，获览炳然之文，又备陈馀论，有以见大君子遣辞发虑，宏裕溥博者矣。惟德与功，实在今日，洒天下耳目，复万物於全性，在丈人践而行之，守而终之而已。不宣。某再拜。
    ○右仆射赠太子太保姚公集序
    文章者，其士之蕴耶？微斯文，则士之道不彰不明。又况宗公大君子，网纪百度，琢磨九德，以至於经大猷，断大事，不由此涂出者，犹瞽之无相欤？盖修之有本末，得之有厚薄耳。至若推於心术，畅於事业，行顾言，言中伦者，太保有焉。太保姓姚氏，讳南仲，吴兴人。博究古今，安舒方重，外清和而内刚明，有直质而无流心。学于《诗》之恺悌，《易》之贞厉。且曰：“史鱼、仲山甫吾之师也。”故以之修身，以之懿文。其逊志肄业，通达强立，则搏约以明义类。郊居宴息，勇退肥遁，则吟咏以达情性。详延特起，对有明法。拾遗补阙，在帝左右。义激於中，书陈於前。肝膈悃忄，以尽规为己任，切於时病者，皆精为上言之。疏两河安危，夷门要害，盍建元侯以屏东夏，疾吏道杂而多端，条陈选部官人之法，毂下饥旱，举成汤六事，凡如此书数十上。《请改卜贞懿皇后陵地》一篇，尤深切著明。武皇向纳，被以命服，因诏侍臣，极言得失。宰司上贺，百执事耸视，以为虽神爵黄龙，炎汉纪年之瑞，不若是也。周旋台阁，损益文宪，由左冯翊理陕州，教化清平，分阃东郡，闲邪秉直，志气所伸，勇若诸贲，天下之人称焉。竟以贞胜，而登端右，是皆以立诚居业，言而履之之效也。故其含章匪躬，讽议居多，其他则歌诗有逸韵，叙事为实录，皆据根柢，而无枝叶，然君子硕儒之言，其在是乎？昔公之理海盐而介浙右也，德舆方侨於吴，辱忘年之欢，暨叨贰六职，而公入践师长，馨香茂实，耳目闻知。公嗣子太仆主簿衮，孝谨而文，永怀罔极，捧公，述作二百篇，列为十编，以论次见授，故粗举公之所履，与为文之旨，而叙之云尔。
    ○徐泗濠节度使赠司徒张公文集序
    昔有虞以哲文明理天下，故有谐八音陈九德赓歌康哉之臣；周宣王修文武之业以开中兴，故有歌蒸人赋韩奕清风大雅之什。春秋之际，诸侯列卿大夫，感物造端，能赋可以图事，称诗可以谕志。然则元侯宗工，作为文章，本於王化，系於风俗，亦其志气之所发也。司徒讳建封，南阳人。简廉疏达，信厚诚直。秉心可大，以礼义为干橹；非道不处，视圭组犹ㄗ稗。以褐衣宽博游于京盛服先生之伦，皆迎门缔交，就义若渴，赞师律於盟津大卤二府，由察视主柱下方书。朝廷以州部要害，选难符守，历巴陵，陟寿春，婪婪反虏，壤地相接，众寡悬绝，物情不交，斩其使者以徇，传首於行在。所屏翰淮海，我为金荡，选Й观望者皆革心服义，而东夏安矣。加地进禄，察廉三郡，授钺贞师，莅于徐方，就加六职端右之任，追命三公论道之秩，其始终艰贞光大也如是。昔左邱明载单襄公之言曰：“忠文之实也，智文之舆也，仁文之爱也，义文之制也。”则司徒向时之大忠明智，戴仁抱义，皆推本乎斯文，然後足言足志，践履章灼。故其辨古人心源，定是非於群疑之下，则《韩君别录》。痛诋时病，以发舒愤懑，则《投元杜诸宰相书》。其馀赞勋阀，表邱陇，铭器叙事，放言诣理，皆与作者方驾，而歌诗特优。有仲宣之气质，越石之清拔，如□涛溟涨，浩漾无际，而天琛夜光，往往在焉。其入觐也，《献朝天行》一篇，因喜气以摅肝膈，览其词者，见公之心焉。其还镇也，德宗皇帝纾天文以送别，湛思异论，辉动中朝。至於内廷锡宴，君唱臣和，皆酌六义之英，而为一时之盛。夫文之病也，或牵拘而不能骋，或奔放而不自还，公则财成心匠，挥斥细故。英华感，卓尔其宏大；析理研几，泊然其精微。全才逸气，与勋力相宣，尽在是矣。公之理也，徐人宜之，故尚书克家纂业，用嗣厥服，犹鲍氏之居司隶，郑人之赋《缁衣》。大君推恩善善，春秋之义也，永怀先志，乃集遗文。以德舆尝承司徒之欢，表烈编次，凡二百三十篇，承诏作序，是用拜君命之辱而不敢让云。
    ○兵部郎中杨君集序
    周家忠厚，文章备乎二代，先师有郁郁之叹，故周任、史克仍叔吉甫之伦生焉。汉氏烦苛，宏利泽，训辞深厚，议论宏大，故贾谊、扬雄、司马迁、相如之才出焉。唐兴几二百岁绍闻周汉之逸轨，以人文华国，犹云汉之为章于上，江汉之为纪于下。九功成焉，百度贞焉，王泽浃洽，故斯文焕发，秉笔之士，皆欲溯末流而挹清源，埃而栖颢气，至若词合雅，言中伦，疏通而不流，博富而有节，洁静夷易，得其英华者，其宏农杨君欤！君讳凝，字懋功。孝弟纯懿，中和特立。早岁违难於江湖间，与伯氏嗣仁、叔氏恭履修天爵，振儒行，东吴贤士大夫号为三杨。易象之懿文，孔门之言诗，皆生知之。举进士甲科，贤公交辟，典校秘书，四迁至冠柱後惠文，徵拜左史，历司封员外左司郎中，不附离权右，阴为所中。以其外相师律，非君莫可，他日计事如京师，复命于梁会。其帅既殁，军司马代之，诏未下，兵火气焰，杀人以逞。明神佑善，独脱死地，中贵人持尺一诏书徵还。燕居四年，不交人事，磅礴三古，推明六义，措迹愈退，而属词愈精。时恭履捐馆一纪，君与嗣仁倍手足之爱。壬午岁，嗣仁以中执法廉湘中七郡风俗，君起家为兵部郎中，伯仲昌大，辉华中外。方将乘迅飚，摩赤霄极文采之用，为太平嘉瑞，协书命於谟训，荐声诗於郊庙，命屈其才，末如之何？君尝以为尚气者或不能精密；言理者，或不能彪炳；镂彝景钟与缘情比兴者，或不能相为用。仲宣体弱，公未遒，才难而力不足，从古所病。故懋功於六经百氏之中，如良金巧冶，锻炼在手，而又弛扃防，隳约束，恬然而据上游，坦然而蹈中行。其叙事推理，况今据古，多而不烦，简而不遗，弥纶条鬯，无入而不自得。所著文一百四十馀篇，歌诗倍之，皆天球大圭，奇采逸响，不待数珩璜之目，然後知其妙。噫！自天宝已还，操文柄而爵位不称者，德舆先大夫之执曰赵郡李公遐叔，河南独孤公至之。狎主时盟，为词林龟龙，止於尚书郎二千石。属者亡友安定梁肃宽中，平夷朗畅，杰迈间起。博陵崔鹏元翰，博厚周密，精醇不杂。二君者，虽尝司密命，裁赞书，而终不越於谏曹计部。今懋功亦以中兵下大夫奄忽不淑，岂造物者不与其全欤？复舛错欤？此吾徒故人所以索然出涕，而有百身之痛也。嗣仁类其文为二十篇，缄词甚哀，猥见授简，以德舆早辱厚善，忘其不能，其代德家法，与践履始中终之说。嗣仁刻石纪墓，既详言矣，徒采其述作大旨，直书以缀于篇。
    ○比部郎中崔君元翰集序
    《易贲》之彖曰：“观乎人文，以化成天下。”故阙里之四教，门人之四科，未有遗文者。荀况、孟轲，修道著书，本於仁义，经术之枝派也。迨夫骚人怨思之作，游士从衡之论，剌讥捭阖，文宪陵夷。至汉廷贾谊、刘向、班固、扬雄、司马迁、相如之伦，郁然复兴，有古风烈。然则文之用也，横三才之中，经纪事物，章明统类，不可已也。殷之三说命，周之命君陈、君牙，楚射父之训词，郑东里之润色，天子诸侯告命之文也。张老之轮奂，史克之必，吉甫之清风，伯喈之无愧，贤士大夫颂述之文也。至若夫子纪延陵墓，叔向寓子产书，董仲舒射策书天人相与之际，阮元瑜书记翩翩之任，触类滋多。非文不彰，後之人力不足者，词或侈靡，理或底伏，文之难能也如是。博陵崔君元翰，东汉济北相长岑令之後也。曾祖某，济州刺史。祖某，凤阁舍人。考某，以经明历卫州汲县尉、虢州湖城县主簿，亲殁遂不复仕。探古先微言，著《尚书演范》、《周易忘象》及三国春秋幽观之书，门人诸儒易其名曰贞文孝文。君绍文宗雕龙之庆，究贞文法义之学，洁廉清方，敦直庄明，博见强志，不取合於俗，默而好深湛之思，舒而为彬蔚之文。师遵六籍，磅礴二汉，不为物迁，不为波流。初闭关隐约於河朔之间，年殆知天命，甫与计偕至京师，洎博学宏词直言极谏，凡三登甲科，名动天下。初自典校秘书，连辟公北平王二司徒府，管奏记之职，历太常寺协律郎大理评事，锡以命服，登朝廷为太常寺博士礼部员外郎。贞元七年春转职方员外郎知制诰，八年冬罢为比部郎中，十一年夏感疾不起，其寿四百甲子。其文若干篇，闳茂博厚，菁华缜密，足以希前古而耸後学。记循吏政事，则《房柏卿碣》、《孙信州颂》。叙守臣勋烈，则《黎阳城碑》、《刘幽求神道碑》。表宗工贤人兆域，则李太师、梁郎中志文。撰门中德善，则贞文孝文志碣二铭。摅志气以申感慨，则与李都统及三从事书。纂桑门心法，则《大觉禅师碑》，推人情以陈圣德，则《请复尊号表》，铺陈理道，则有制策。藻润王度，则有诏诰。向所叙《诗》、《书》、《说命》、《颂》而下，君皆索其粹精，故能度越伦类，有声名於代。其他诗赋赞论铭诔序记等，合为三十卷，如黄钟玉磬，宏璧琬玉，奏於悬间，列在西序。其彰彰者，虽汉庭诸公，不能加也。无溢言曼辞以为夸大，无谄笑柔色以资孟晋，劲直而不能屈已，清刚而不能容物。孤特寡徒，晚达中废，斯亦命之所赋也。德舆蚤岁与君游於江湖间，又接武侍从，登文石之陛，常所论著，备探简编。君之孤某，既除丧，泣捧遗文，见咨序引，故如其篇第，直书以冠之云尔。
    ○中岳宗元先生吴尊师集序
    道之於物，无不由也，无不贯也，而况本於元览，发为至言。言而蕴道，犹三辰之丽天，百卉之丽地。平夷章在，恬淡温粹，飘飘然轶八绂而溯三古，与造物者为徒。共不至者，遣言则华，涉理则泥，虽辨丽可嘉，采真之士不与也。宗元先生吴君，其知言者欤！先生讳筠，字贞节，华阴人。生十五年，笃志道，与同术者隐於南阳倚帝山，闳览古先，遐蹈物表，芝耕□卧，声利不入。天宝初，元鹤版徵至京师，用希夷启沃，吻合元圣。请度为道士，宅於嵩邱，乃就冯尊师齐整受正一之法。初梁贞白陶君以此道授元王君，王君授体元潘君，潘君授冯君，自陶君至于先生，凡五代矣。皆以阴功救物，为王者师。十三年召入大同殿，寻又诏居翰林，明皇在宥天下，顺风所向，乃献《元纲》三篇，优诏嘉纳。志在遐举，累章乞还，以禽鱼自况，薮泽为乐。得请未几，盗泉於三川，羽衣虚舟，泛然东下，栖匡庐，登会稽，浮氵制河，息天柱。隐机埋照，顺吾灵龟。有时放言以畅天理，且以园公歌咏於紫芝，宏景怡悦於白□，故属词之中，尤工比兴。观其自古五化诗与大雅吟、步虚词、游仙杂感之作，或遐想理古，以哀世道，或磅礴万象，用冥环枢，稽性命之纪，达人事之燮，大率以啬神挫锐为本。至於奇采逸响，琅琅然若戛□敖而凌倒景，昆阆松乔，森然在目，近古游方外而言六义者，先生实主盟焉。至若总论谷神之妙，则有《元纲》篇。哀蓬心蒿目之远於道也，则有神仙可学论。疏瀹澡雪，使无落吾事，则有洗心赋、岩栖赋。修胸中之诚而休乎天均，则有心目论契、形神颂。其他操章寓书，赞美序别，非道不言，言而可行，泊然以微妙，卓尔而昭旷，合为四百五十篇，博大真人之言，尽在是矣。大历十三岁岁直鹑首，止于宣城道观，焚香返真於虚室之中，门弟子有邵冀元者，率吁其徒宁神于天柱西麓，从其命也。冀元偏得先生之道，如槁木止水，刳心遗形。太原王颜，尝悦先生之风，自先生化去二十五年，颜为御史丞，类其遗文为三十编，拜章上献，藏在秘府。厥後冀元得其本以授予，请序引其迳庭，庶传永久。别有逍遥卓诡之论，不列于此编。至若挺神奇，祛物怪，告炼蜕之地，合之符，皆备刻於金石者之说。今徙采获斯文，以序崖略，且俾後学知道者必知言云。
    ●卷四百九十
    ☆权德舆（八）
    ○右谏议大夫韦君集序
    洙泗门人登四科者，唯称端木赐、卜商可与言《诗》，以其善於取类，敏於喻礼。然则缘情咏言，感物造端，发为人文，必本王泽。贞元十二年夏四月庚辰，皇帝御麟德殿，命通儒硕生，与缁黄上首，杂论奥赜，互相发明，繇是京兆韦君以四门博士召见。三元六学，博辩宏大，精义具举，宸心乃愉。寻献七百字诗一章，词华彬蔚，诏旨优答。浃日授秘书郎，逾月迁右补阙，未半岁拜右谏议大夫。其馀以文发身，以直事君，言事侍从，论思讽议，贾生当受之问，方朔擅不穷之智，近臣渥命，荣冠一时，荐绅竞劝，岩谷皆耸。初君年十一，尝赋铜雀台绝句，右拾遗李白见而大骇，因授以古乐府之学，且以环琦轶拔为己任。至弱冠，乃喟然曰：“四始五际，今既远矣。会情性者，因於物象；穷比兴者，在於声律。盖辩以丽，丽以则，得於无间，合於天倪者，其在是乎！彼惠休称谢永嘉如芙蓉出水，锺嵘谓范尚书如流风迥雪，吾知之矣。”遂苦心藻虑，俪词比事，纤密清巧，度越群伦。尝著天竺寺六十韵，鲁郡文忠公序引而和之，使画工图於仁祠，摘句配境，偕为胜绝。又於江南著卧疾二十韵，晋国忠肃公手翰以美之曰：“卓尔独立，其在我韦生乎！”其为名臣宗公所称赏如此。又与竟陵陆鸿渐、杼山僧皎然为方外之侣，沉冥博约，为日最久，而不名一行，不滞一方。故其曳羽衣也，则曰遗名；摄方袍也，则曰尘外；被儒服也，则今之名字著焉。周流三教，出入无际，寄词诣理，必於斯文。自贞元五年，始以晋公从事至京师，迨今十年，所著凡三百篇，尝因休沐，悉以见示。德舆鄙昧，不能言诗，徒以掖垣之寮，辱命为序，岂爱之厚而忘其不能欤？前此论著，别为篇第，後此者方纟由怀仙章句，而不复赋人间之事矣。今兹诗集，以类相从，献酬属和，因亦编次，且以《圣诞日麟德殿三教讲论》诗为首，凡十卷云。
    ○唐使君盛山唱和集序
    古者采诗成声，以观风俗，士君子以文会友，缘情放言。言必类而思无邪，悼《谷风》而嘉《伐木》，同其声气，则有唱和，乐在名教，而相博约，此北海唐君文编盛山集之所由作也。初文编以英华籍甚，辉动朝右，书法草奏，为明庭羽仪。谈者谓翰飞密侍，润色告命，如取诸怀之易也。八年夏，佩盛山印绶，朱雨︶而西，天子雅知其文采，慰勉甚厚。且曰：“第如新莅，分我忧叹。”於是惠而保之，四封熙熙，比岁连课，为百城表率。十九年冬，既受代转迁於夔，上方以恺悌纾息之为大，人文华国之为细。或者蕴而决之，使目不暇瞬，庸讵知向时岁月，不来之推毂邪？理盛山十二年，其属诗多矣，非交修继和，不在此编。至於营合道志，咏言比事，有久敬之义焉。暌携寤叹，惆怅感发，有离群之思焉。班春悲秋，行部迟客，有记事之敏焉。烟□草木，比兴形似，有寓物之丽焉。方言善谑，离合变化，引而伸之，以极其致。昔魏文帝称刘公干五言诗之善者，妙绝一时。抱朴子云：“读二陆之文，恐其卷尽。”今览盛山之作有似之。凡汉庭公卿左右曹方国二千石军司马部从事暨岩栖处士令弟才子，稽合属和，二十有三人，共若干篇。盍簪则七子偕赋，发函亦千里善应，尊贤下士，备见於斯，葳蕤照烛，虽南金青玉之不若也。噫！文编所友善者，仆多善之，周星之间，物故殆半。梁宽中、杨懋功，尤为莫逆，交友零落，如何可言？况其雅音已矣，多叹三复，感念涕Д，集於笔端。是集也，编於德舆，尝有木桃琼瑶之往复，辱求序引，所不敢让者。俟夫子徵还，道旧之日，破涕为笑於斯文也。
    ○左武卫胄曹许君集序
    建安之後，诗教日寝，重以齐梁之间，君臣相化，牵於景物，理不胜词。开元天宝已来，稍革颓靡，存乎风兴。然趋时逐进，此为橐，绅佩之徒，以不能言为耻，至吟咏情性，取适章句者鲜焉。有许氏子者，名经邦，字某。世得命官，不书於此，如举其始终之略，以著於篇。君天授纯静，不迁於物，修检之中，须有夷旷。早孤家于鄱阳，有佳山水，遂以贞Т为心，不近声利，孝敬温信，著於州里。保闲乐退，无所挠屈，家人近习，未尝见其喜愠之色，谋学业文，以此为适。相国第五公之为郡也，轼闾悬榻以礼之，咨於连帅，荐授试左武卫曹参军，有别墅去家百里。秋八月，溯溪而上，滩激险，不幸溺於秋涛之中。呜呼！践儒行而未申其用，沾初命而未至於禄，受全气而不终其寿，此三者，所以为士友之病。凡所赋诗，皆意与境会，疏导情性，含写飞动，得之於静。故所趣皆远，其道退，其徒寡，不交当世，故知之者稀，惟昌黎韩愈、泰山羊滔最为友善。羊既物化，韩为江西从事，今年冬，予役於锺陵，而君去世之三岁也，文行实录，皆得之於韩。噫嘻！士之修道向晦，不耀於时以泯没者，可胜道哉？如许君者，洁身於困约之中，讲艺於蓬茨之下，以六义之文为富，以一亩之宫为泰。齐人吹竽，楚人泣玉，故志业内固，英华未发，介然居易，以至殁身，其古之墙东谷口之徒与，韩以其诗三百篇授予，故类而为集。
    ○韦宾客宅宴集诗序
    太子宾客韦兄，票彡华缨，佩金龟，为清时大僚，有数年矣。始以博士奉朝请，周历台阁，出分藩符，入作卿长，乃领内府。又宾东朝，拜章乞告，优诏得请，致仕就第，燕闲自颐。中外族属，尝僚贵仕，以觞酒祝延，发礼修贺者多矣。以兄始登朝行，实自礼寺，蕃祉吉禄，此为椎轮。於是众君子学通行修，尝践此任者，与今之引经据古，屈职在列者，同声撰日，复修兹会。乃有夏官小司马左右曹侍臣书殿东观柱下史南宫郎九旋十（疑）而鄙夫忝焉。入门而右，胜迎步，耸（阙一字）槛於宾位，罗松篁於石径，清冬之时，寒翠溢目，则熙春众卉，灼骀荡，又可知也。轩盖上下，壶觞交错，聆主人之言，则同史；听众宾之论，如在曲台。徜徉乎礼文，博约乎法义。乐在名教，庆兹寿宠，中饮沾醉，抗音击节。乃相谓曰：季伦金谷，实有歌诗，元亮斜川，亦疏爵里。况今贺得谢之美，赋必类之词，爱景美禄，遗簪投辖，盛集之若是者有几，安可没而不书？猥微菲薄，因附官业。今裴辛吕三君子，皆讲学称职，而司勋满岁复留，再帖郎位，犹四命焉。前此者，柱史之超拜浃日矣，鄙夫之忝兹一纪矣，二左曹东观二十年矣（原注：“陈君二十年，冯君二十年，张君十八年，今云二十年，开中半也）。小司马向三十年矣，而主人逾四十年矣。其于折中定议，损益於仪法多矣（原注：兵部二十八年，主人四十五年，向逾举全数也）。外有平阳长乐二连帅韦君柳君，绛郴和三郡守裴君李君（阙二字）前苏州韦君信州陆君，（阙一字）守之介刘君，六邑之长姜君，合中外历是者十九人，因广斯文，且为礼官之籍。
    ○秦徵君校书与刘随州唱和诗序
    儒有秦公绪者，当天宝理平之世，兴丽则鼓盛名於当时。遭多故，道进身退，越部山水，佐其清机，圆冠野服，然自放。宅遐心於事外，得佳句於物表，不知华缨丹毂之为贵者几四十年。方帅时贤，轼闾悬榻。昔郑公通德，有乡门之号；秦君丽句，创里亭之名。慕风骚者，多所向仰。贞元中，天下无事，大君好文，公绪旧游，多在显列。伯喈文举之徒，争为荐首，而寿阳大夫公之章先闻，故有书府典校之拜，时动静不滞於一方矣。七年春，始与子遇於南徐。白头初命，色无愠怍，知名岁久，故其相得甚欢。因谓予曰：“今业六义以著称者，必当唱酬往复，亦所以极其思虑，较其胜败，而文以时之，闻人序而申之。”悉索笈中，得数十编，皆文场之重名强敌，且见校以故敌故（二字疑衍）。随州刘君长卿赠答之卷，惜其长往，谓余宜叙。б夫彼汉东守，尝自以为五言长城，而公绪用偏伍奇师，攻坚击众，虽老益壮，未尝顿锋。词或约而旨深，类乍近而致远，若珩之清越相激，类组绣之元黄相发，奇采逸响，争为前驱。至於室家离合之义，朋友切磋之道，咏言其伤，折之以正，凡若干首，各见於词云。
    ○萧侍御喜陛太祝自信州移居洪州玉芝观诗序
    太祝陆君鸿渐，以词艺卓异，为当时闻人。凡所至之邦，必千骑效劳，五浆先馈。尝考一亩之宫於上饶，时江西上介殿中萧侍御公瑜权领是邦，相得欢甚，会连帅大司宪李公入觐于王，萧君领廉察留府，太祝亦不远而至，声同而应随故也。先是尝舍于道观，因复居之，竹斋虚白，湖水在下，春物萌劝，时鸟变声，支颐散，心目相适，萧君悦其所以然也。既展宾主之贶，又歌诗以将之，其词清越，铿若金璧。得诗人之辨丽，见君子之交好。诗既成，而太祝有酬和之作，复往之盛，粲然可观。客有前法曹掾崔君茂实，文场之旧，以六义为己任，攘臂拔笔而为和者，惟三贤师友风骚，迭为强敌。志之所之，发为英声，其於奇正相生，质文相发，若笙磬合奏，组缋交映。君子曰：“侍御唱之，太祝酬之，法曹和之，是三篇也，不可以不纪，况合散出处之未始有极耶？”以鄙人尝学於是，俾冠以序，其或继而和者，用先成为次序云。
    ○崔吏部卫兵部同任渭南县尉日宿天长寺上方唱和诗序
    《易》之《同人》曰：“文明以健，中正而应。”故道同於内，而气相求；情发於中，而声成文。以观以群，以比以兴。清河崔处仁、河东卫从周，於是有清秋仁祠往复十七韵之作。初二贤皆以秀造分校秘府宏文之书，贞元初，同为渭南尉，联曹结绶，相视莫逆。处仁自府庭旋归，税驾於斯，国门胜，康庄在下，驰车徒而走声利者，此为咽喉。外烦埃，中孕闲旷，昼悬清光，夕湛虚明。上方之锺磬，深夜之月露，眺听寂寞，情灵感发。投者报者，无非琼瑶，如金丝应和，孔翠翔集，尽在是矣。厥後同为左右补阙，从周以本官入为翰林学士，处仁累以尚书郎知制诰。既而处仁西垣即真，从周复以外郎掌诰，洎处仁迁小宗伯，而从周即真，俄掌贡举，实为之代。元和三年秋，处仁为吏部侍郎，从周为兵部侍郎，重九休浣，联镳道旧，永怀曩篇，二纪于兹。虑屋壁之隙坏，诗文之磨灭，不若刻勒片石之为坚且久也。惟二贤大雅闳达，人伦龟玉，更为王阳，迭为田苏。便蕃清近，ピ赫章大，其於为霖为砺，四方之属耳目久矣。然则志气之所舒，英华之所摅，其滥觞於此乎？德舆与二君子同为谏官，同掌书命，相继典贡士，分曹居中台，其间交代迭处，不可具举。敢叨益者之数，实悦同心之言，追琢既具，序夫本示，亦二君子之志也。
    ○暮春陪诸公游龙沙熊氏清风亭诗序
    暮春三月，时物具举，先师达贤，或风于舞雩，或禊于兰亭。所以畅性灵，涤劳苦，使神王道胜，冥人天倪。吾徒束支体於府署，以簿书为梏有日矣，故因休沐之暇，考近郊之胜。郭北五里有古龙沙，龙沙北下，有州人秀才熊氏清风亭。盖故容州牧戴，幼公前仓部郎萧元植，贤熊氏之业文，尚兹境之幽旷，合资以构之，创名以识之，五年矣。初入环堵，中有琴书，披篁跻石，忽至兹地。鄱章二江，分派于趾下；匡庐群峰，极目於枕上。或澄波净绿，相与无际；或孤烟归□，明灭变化。耳目所及，异乎人寰。志士得之为道机，诗人得之为佳句，而主人生於是，习於是，其修身学文，固加於人一等矣。况其志励於萤雪之下，业成於薪水之馀，则甲科令名，如在指顾。是会也，有御史府杨君薛君环列崔君校理魏君，皆以文发身，或再战再克。子与皇甫君，不繇是进，亦陪其欢，虚中旷然，取乐名教。而主人趋隅拜下，敬恭得礼请酌古道，遍徵歌诗。因曰：“自十数年间佐是府者，腾陵杳冥，离会靡常，众君子用牵乎时，未始有极。然异日之适，非今日之适也。至若心同於内，迹吻於外，交臂瞪视，吾丧我於此亭者，一生几何？是不可以不纪。”乃次诗于屋壁，各疏爵里，以为清风亭故事云。
    ○吴尊师华原露仙馆诗序
    世人於逆旅溺丧之中，而村（疑）执胶固，唯仙师吴君，超然悬解，於是有《华原露仙》之作。本於道生，终於物宜，盖顺一气之聚散，随百昌之化生，为疣为赘，为决为溃，委和归根，泊然大观。至於谷神隐景之道，又何可究耶？众君子用徵声诗，师亦继和，是皆遗形达生之言也。或曰：“若师之道，可以坐忘矣。恶用言说涉於名迹耶？”予曰：“《道德》上下经与《内》、《外》《杂》篇，岂非老庄之言耶？终日而尽道，师之心也。彼方以生死为一贯，又何有於名迹哉？”又曰：“既言之可矣，恶用诗之矣？师又泛然而和之，斯皆元同而不囿於物者也。”於是或者退，而鄙夫书之，以冠於群篇云。
    ○奉送裴二十一兄阁老中丞赴黔中序
    裴兄居谏大夫五年，休问籍甚，其於匪躬据古，切靡刂献替，掖垣众君子徒见其拜章伏阁，而莫知其所以言者。然则发舒纯诚，宏大聪明，以贡於穆清者，可胜道耶？每汉廷大僚与六官贰职之缺，群情属目，俟其授受久矣。壬子诏书有黔巫长帅之拜，秩於清宪，[B14A]以命服，周行诸公以为一方之幸，且惜其去而未喻也。及夫别殿前席，沃心交感，重藩符之所付，虑安集之不称，凡所以辍近臣惠远人之旨，纤悉备厚。上许周月之代，兄求三岁之理，又以见首公急病，而忘其僻远淹恤，然後诸公知惜别为细，而感恩为大。在此行矣，自通道夜郎，置吏以示绥怀，以安剽轻。失其理则萧然愁扰，得其和则然感悦。方略招徕，系於官师，以兄之慈惠直信，清廉白，为仁由已，不改其度。使大化淳流，在明诚洞开，推人情以赋政，便习俗而不扰。彼四封之内，如热得濯，如水走下。史臣操简以传循吏，使者急宣以将徵命，虽欲复三岁之言，其可得乎？未间则褰赤帷，饮醇酒，宴宴言笑，中无町畦。虽郁蒸雾雨之候，无自而入矣。大丈夫被荐绅，票彡华缨，宏宣职业，无有远迩。则向之玉堂清楚，论思侍从，与今日龙节前导，金龟映组，皆所以事君也，岂有中外之异耶？祖沾醉，宣言相勉，在加餐寓书而已。至若山川风物，与骚离瞻望之叹，皆备於诗人所赋，故不再书。
</div>
    <div class="pagination">
<a href="全唐文_page287.html">上一页</a><span>...</span><a href="全唐文_page283.html">283</a><a href="全唐文_page284.html">284</a><a href="全唐文_page285.html">285</a><a href="全唐文_page286.html">286</a><a href="全唐文_page287.html">287</a><span class="current-page">288</span><a href="全唐文_page289.html">289</a><a href="全唐文_page290.html">290</a><a href="全唐文_page291.html">291</a><a href="全唐文_page292.html">292</a><a href="全唐文_page293.html">293</a><span>...</span><a href="全唐文_page289.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
