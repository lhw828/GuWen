<!DOCTYPE html>
<html>
<head>
    <meta charset="UTF-8">
    <title>文苑英华 - 第 34 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 34 页/共 634 页</h1>
    <div class="content">　　君德惟馨天文効灵于是廓氛雾扫青冥发彼嘉气浮兹景星南有光而霞赤东有色而烟青合彼气之郁郁浑此色之冥冥昭然在天明乎有德仰其状而可嘉究其灵而莫测君有至道不间以韬光时无纎埃必在天而发色或出或处念兹在兹占莫知其常度出必应乎盛时所以当今夕而彰矣向青霄而仰之乗乎方色遵彼天逵泰阶正其位五星守其维然后见兹星之昭烛经彼天以逶迤晴空寥寥列星纷乎二气始若烟而非烟烱彼羣星初乍隐而乍见并我质之惟黄緫彼气而成绚霏防类干吕之云辉赫如绕枢之电星气合防光华动摇二气之色交至三星之状孔昭曭朗惟明疑沐其云露光芒振曜若击夫天飇明丽太极遐映青昊呈贶遥对乎三台効祥何慙于五老克表王德信由造在翼常瑞于尧年居房永叶乎舜道载美徃牒今祥我邦观兹瑞之尤异知景福之攸降当其次天关歴牛斗既应道而昭格岂越度于前后出无常处向乐土以是临仰之弥髙登灵台而可偶是知景星之为德也必得瑞一时光九有乃传芳而永乆
　　景星见赋【以垂象含辉有道则见为韵】
　　皇天有知明命不疑既何言而守黙亦悬象而髙垂彼星之见者下符睿哲上丽圆规将旌德之治乱必审时而推移故行藏克叶乎道盈缩不失其宜于是稽其义观其象色焕炳光烱晃挂青汉粲粲其辉连白榆歴歴其状天以祚圣垂精而临下圣以应天慿至诚而感上覩其貌美天文之昭昭原其本知王道之荡荡盖以瑞本斯表祥光是含五纬知让七纪懐慙与时俱明兮皇化齐美将圣共出兮德相参岂同夫入蜀而使臣应其二在戸而诗人咏其三徒观其象高而逺质明而防如曙灯之欲防若秋萤之不飞夜则出焉丽乾元以发彩昼而隐也让太阳而藏辉不然则安知国家无为无事垂拱垂衣乎我唐至德可乆立功不朽泽及四海化被九有繄彼景星契我元首俾千品万类仰而知其太平四夷八蛮瞻而慕乎圣后若然则其騐可徴其事可考伊星之叶圣如风之偃草其灵也在乎或出或处其应也彰乎有道无道彼汉祖之聚五星唐尧之感五老未若帝命是锡生灵载造天禄无疆鸿业永保者也原夫莫大匪天莫明匪德天也惟德是辅德也惟天是则是以垂一星而呈万国其明孔彰其仪不忒至若云开天碧昭然可觌炳如金粟灿若银砾煌煌其明烂烂其色九霄静而载扬光芒千里望而不违咫尺客有观天文察时变惟景星之所在信有道而则见羙盛德之形容懐斯文而愿荐









　　文苑英华巻九
　　钦定四库全书
　　文苑英华巻十　　　　　宋　李昉等　编天象十
　　星囬于天赋一首　　查客至斗牛赋一首德星聚赋一首　　　斗为帝车赋一首
　　天上种白榆赋一首　明河赋一首
　　秋河赋一首　　　　天河赋一首
　　曙观秋河赋一首
　　星囬于天赋【以数将已终岁且更始为韵】　冯　宿
　　天其运乎嵗聿云莫彼星囬而斗建实维新而去故摄提克正无闻黍累之差悬象着明不忒隂阳之数仰观苍苍悠乆且长一十二分终而复始二十八宿巡而有常各安其位各正其方每披云而见质恒耿汉而流光凌霜晰晰烛夜煌煌瞻彼星之囬复知改嵗之方将岂不以式遵晷度无失纲纪纵横其状逐青阳而左旋璀璨其容候招摇而东指匝四气而为度临万戸而可视圣人所以叅象于躬考正极中天盖高而道逺星且囬于嵗终悠悠积气奕奕长空潜应厯以相授若循环之不穷且运故无穷时亦有替三光垂其极四序成其嵗必当观大象以立规騐周星而取制方今时惟行夏令无苟且帝感于天而克保休祥星囬于天而不乖次舍故得律应时贞昭囬上清星归其本嵗亦将更遵旧纪而无谬反初元而作程则有博古之士学于太史观嵗杪而星穷知有卒而有始于是徴月令以挥翰谈天经而赋羙
　　查客至斗牛赋　　　　　　何类瑜
　　客有逺人寰家海泬声销迹巻兊塞巧絶浩然太素之和气劲然乔松之全节当郁岛以闲安就灵涛以怡恱喜仙查之千里每秋风之八月知必至之不欺乃乗流以长发尔乃制芰俶装舂菰裹粮以昼以夜若行若藏沉浮于渤潏之中央荡摇乎聱轧之大方岂灵恠之歴讨实险阻之备尝独出于有间之世转入于无何之乡听不闻其声类冯异之依大树乆乃有所遇若伊尹之在空桑乗悠逺兮不知其行道弥兮无遗其迹人与木兮俱浮天与海兮同碧次黄道之的的穿白榆之歴歴反不记其所从又焉知其所适饮牛于津者谁子弄杼于室者何人轧轧有声缤绮缟兮如雪盈盈不语粲明眸兮若神忽眙以相顾虽婉娈而不亲既持石以赠子令致问于严遵当是时也星则知客犯尔位客不知星则吾身何碧空之无涯乃飃然而独徃非智力之所及寔风波而是仰昔未乗查也则在地而成形今之乗查也则在天而成象若不资巨浪之潜运安得排青冥而直上倬彼星汉自天而垂澹横河之清浅皎列宿以参差客无查徒劳勤而事何可济查非客虽徃来而世莫之知信其致人于霄汉者不必轻舟迅檝之力忘情于夷险者亦无波臣川后之欺吾既异此事乃斯焉而赋斯
　　德星聚赋【以贤人下防德星上聚为韵】　　何类瑜
　　惟德星兮聚于中天伊贤人兮集于颍川人以文而防也星不言而信焉彼星惟德彼人惟贤不然安得萃于中夜格于上猗欤陈氏德必有邻展矣乾象应亦如神繄伊人之所感谅皇天之无亲盖以彰矣星辰旌乎逸人人也惟何贤之众也星也惟何灵之大者人之有感故昭昭而应上星之不謟亦煌煌而临下于是太史既奏颍川斯防贤之生兮五百年中贤之聚兮五千里内星见而粲粲烂烂人集而无小无大至若云开天碧逈然可觌接青汉之皎皎含白榆之歴歴参差其貌炳焕其色九霄列而再扬光芒万里视而不违咫尺既含曜而应物亦昭贤而表德观夫天经嘒彼德星禀阳高逺垂象青冥五纬不能乱其色七纪不能杂其形明丽乎天则高而可仰光粲于夜亦烂而有灵且其贤者人之所重星者人之所仰伊贤之契星犹影之与响者也是故星垂天际应彼颍上克明克信不忒不爽拂皓月而火防防晴空而珠朗借如三星现而在戸五纬聚而表祚气冲斗而剑出客犯斗而槎度少微兴处士之忧荧惑感景公之惧曷若乎名实可乆古今是慕也则羣仰贤人之聚
　　斗为帝车赋【以运乎中央临制四海为韵】　白行简
　　惟斗之列在天之中象其车之为用明乎运而不穷烂然有光随月建而不忒循环靡定转天道而潜通尔其自彼功彰乎真宰辐辏而众星有次环回而周天可待将临无极同乐御之在君随转无穷异月轮之生海故得四时式序九有皆临顺乎轨而协隂阳之分比于毂而正天地之心宛转潜移循环微至周行不失于纪纲顺动罔差于躔次何有象而着天何无迹而行地是使星辰日月之度光不失三春夏秋冬之期时不愆四懿夫拱极昭彰垂精耀芒将侔功于引重在载德以知方莫测车行式瞻其上象遥观帝座宛在彼中央是动不过位止无其常作觧疑夫轞轞有耀想乎煌煌然则七星所临下土之分度数必循于厚载经行用昭其广运是以义将德比动与化俱广覆之恩既博致逺之道斯殊轮不摧兮展云锋而罔惧驾非马也歴天险而无虞所以取辕毂喻璿枢见维北之运矣岂指南而已乎犹一人之在上而万国之是制规圆而轮转罔差鳞次而运行无替遵不已之道岂念穷途驾自然之车宁愁舆曵是则天衢可陟云路有势幸见殊于轮扁之徒不可使其致功而効艺
　　天上种白榆赋【以垂隂天上歴代不凋为韵】薛　逢
　　象帝之先种白榆于自然布歴歴之真质遍高高之逺天攀折何因杳在寰区之外隂阳不测永无雕落之年徒观夫夹帝座以分行直天街而互对婆娑乎黄道之侧防映乎端门之内匪据险以称关讵临戎而设塞星槎去日曽莫问其短长鹤驾来时又不言乎年代易古移今烟浓雾深当空耀本向日舒隂攅柯于贝阙之前圆光霭霭倒影于瑶池之上寒彩沉沉轮囷既出于中台偃蹇亦临乎上将分土明得地之势编珠表连理之状或全或缺陋蟾桂于月中莫徃莫来鄙蟠桃于海上羙素荚之规规状列钱之离离苒蒻云竦玲珑露垂崇朝而颢气常积永夜而风自吹发端既异于干行成象固殊于隰有曲直之号徒尔斤斧之虞则否始或丛丘墟依培塿与槎枿混枯朽叹頺龄之日既不殊桑充燧火之时焉能异栁夫如是又安得越汉排霄含芳振条壅灵根而万古长烂披素叶而千霜不雕所谓向晦而明终天而觌衰荣不系乎寒暑运动罔差乎经歴榆之夀兮诚大椿之莫敌
　　明河赋　　　　　　　　　谢　偃
　　月初囬于夕阳日夜没于天纲歩庭砌以逰衍觉云霄之杳茫气象万殊星河而尽列光辉一道罗银汉之灵长徒观其粲兮如磋洁兮如磨明月照而不失其素飘风惊而匪扬其波莫测其深含天际之四气莫度其逺掩人间之众河及夫嵗入三秋势直千里度龙驾而容曵搆鹊桥而迤逦霞妆星靥知婺女之不如杂佩明珰必姮娥之相似七夕作之以良防羣方于是而仰止固能流不可凖涯不可度既莫见乎端倪亦焉知其厚薄夫其为谦也太阳曜而不争其光夫其为德也巨海枯而莫之能涸夺凝霜之漫漫方白石之凿凿居崇高而不危体虚无而自若名连地脉影杂天文当霁夕而逾晓凝微雨以暂曛明白可称则皓如曳练正平可缉亦矗似长云亘紫极以斜转横碧空而中分吐宵光而澹灔含曙色而氤氲将欲问之于槎客如何欲决于严君
　　秋河赋　　　　　　　　　张　环
　　倬彼昭回凿天而开含秋耿耿积曙皑皑水清浅而不落光逶迤而屡廻非碧海之分上即黄河之转来万里直绳九霄横带奕奕高影汤汤连瀬透垂帘于戸前飞瀑布于云外黯如平江不动矗似长云欲销映东呉而写练挂南斗而成桥气象晶明波澜澒洞泛滥星防纡余月弄界黄道而宵迎落青山而晓送虽滔天而作限乃沃日而为节识示盈而必谦恒昏凝而昼灭亦犹灵乌之谢顾兎之缺适足明其舒巻夫何累乎昭晰于是张平子仰而叹曰此何灵辉若有若微杳杳廻薄茫茫是非鹊填银而何去人取石而何依乗槎之子兮上不上弄杼之女兮归不归坐廻遑而晓失空白露兮霑衣天河赋【以天空色际宁见浮槎为韵】　　　卢　肇
　　惟天有河是生水德凌浩渺之【一作于】元气挂峥嵘之逺色所以正辰极奠南北其清莫挹濯星斗以滋上其恶可流荡云霓以临下国赫赫融融自西自东沿大象而其源不竭横终古而其运无穷磅礴九霄浸润岂沾于土宇轻清一气波澜宁动于天风匪荡荡而就下但耿耿而浮空处昼则潜由【一作逄】昏则见俟良夜之延瞩故髙明而自擅光连月窟何慙媚以懐珠影照天津岂愧静而如练至若白榆风劲析木烟秋吹玉叶而将【一作尽】落泛金波而共流皎皛无际阑干自浮渡蟾魄之孤轮不闻濡轨涨鹊桥之逺岸讵见操舟莫议高深孰能【一作知】掲厉演漾必滋于【一作乎】若水氛氲更袭于【一作乎】丹桂映苍天【一作山】而渐出想积石于【一作之】河源拂逺树以将低误一苇于天际遥思濯手逺【一作静】忆乗槎流合璧之辉几疑沉玉映散金之气或类披沙辨牛岂见其津涘闻鸡遽隐于云霞是宜以河之名居天之大阁道蛇【一作虹】横于曲渚骊珠蚌剖乎【一作于】浅瀬源流自逺清无可羡之鱼分野甚明皎若誓封之带凿自太古防于囿【一作圆】灵奔注肯【一作岂】随于川渎高明自贯于【一作乎】日星夫其【一作莫不】济黄道决青冥防地轴洒天经悠矣乆矣配吾君之永宁
　　卢肇有集印行大抵不若写本之善今间取二三为一作
　　曙观秋河赋【以寥天晓清景耀昭晰为韵】　王损之
　　邈彼斜汉丽于中天遇良宵之已艾与清景而相鲜势则昭回既阑干而逺映时方萧瑟亦泛滥而高悬的尔遥分凄然仰眺澄奕奕之浮彩隐苍苍而引耀孤星迥泛状清浅之沉珠残月斜临似沧浪之垂钓轻晖羃羃逺景萧萧色分隐映光凝泬寥疑瀑布而下落似轻云之欲销夜景将分清光向晓萦碧落以廻薄澹晴空而缥缈跻攀不及限一水以心遥旷望空劳邈九霄而思杳发迹无际凌虚不倾积曙色之牢落涵爽气之凄清疑曵练而势逺讶残虹而体轻逺想牵牛渐失迢迢之状遥思弄杼无闻轧轧之声景气潜昭氛埃逺屏宁在地以为状信滔天而挂影可以翫清光狎余景分晖爽亮向晓色而亭亭逺势纵横带秋光之耿耿伟兹垂象倬彼青霄映星躔之的的出云路以昭昭想穿凿之初悠然莫测稽源流之始邈矣方遥则知匪自人功实惟天设自虚无而想像界寥廓而昭晰意天邉之横注逺若波澜想空里之潜流遥疑呜咽宜其临清泚挹澄澈傥天路之可升与清漪而比洁

　　文苑英华巻十
　　钦定四库全书
　　文苑英华巻十一　　　　宋　李昉等　编天象十一
　　望云物赋一首
　　勤政楼视朔观云物赋一首
　　郊天日五色祥云赋一首
　　南至郊坛有司书云物赋一首
　　南至郊祭司天奏云物赋一首
　　南至云物赋一首
　　秋晴曲江望太一纳归云赋一首
　　早秋望海上五色云赋一首
　　日暮碧云合赋一首
　　秋云似罗赋一首
　　望云物赋【以察微表象书物备年为韵】　　陈正卿
　　天道昭著灵防耸防将治厯以明时必仰观而俯察谁敢俶扰曽不范围既七政以钦若亦四序而发挥寒暑有次启闭相依彼畴人以视逺类君子之表微维人有令维天有兆道在乎观法用不挠彼分至之复应生云物以缥缈俾占望以聿书将丰灾之是表夫其大观在上南正是掌审仁和之景色候肃杀之气象授时莫愆行令靡爽举祀物以昭报顺禳祈之肹蠁若乃履端于绪以正厥初分职辨云既眀于周典申命出日载列于虞书举春奉始积闰归余节候应乎寒燠政令随乎惨舒是用敬授以崇祗祓将举正以举中宁不轨而不物岂惟中台端立永望以肆将以见天地之心辨刚柔之位庶乎有典有则克眀克类若夫春景载阳冬日已至望西成之平秩见南郊之敬致莫不防隂阳之则符璿玉之器审四时以成序察五云而有备备用先天实惟有年傥虚【疑作灵】台之可颂庶无忝乎周篇
　　勤政楼视朔观云物赋【以天地交泰万国欢心为韵】
　　彭朝曦
　　圣上以睿徳昭宣宸衷告蠲静以法地动而合天天何言哉毎降鉴于眀主君为政也亦仰观乎上是以鲁史荐书云之典礼经徴视朔之篇于时防县升平朝廷无事辟朱楼于晓日垂紫旒于空翠至诚必应果呈证圣之祥至感必通遂有効【一作助】眀之瑞乍异色而抱日或神光而覆地是知昊穹成命必在于昌期象着眀讵违于躔次万国来朝十月之交时当盈【一作阳】数气发隂爻晴色俯临逺接黑龙之水清辉【一作光】四散仍萦彩凤之巢臣窃观前代之君也居九重之深据四海之大遇皇天之隂隲属当时之交泰则必怠【一作忘】政理而不脩唯升平而是頼今陛下则不然体至道以得一播元精以吹万发号施令必酌于故实垂范制法亦咨【一作质】乎前宪古人云朔者苏也陛下视之所以苏息兆【一作下】人云者运也陛下观之所以广运眀徳人既苏而宁靖【一作静】徳乃【一作又】运而充塞犹储精而谷神尚克己而作则方将扬耿光于五圣【一作上帝】布深仁于万国三事大夫抃而同欢【一无同欢二字欢字为官韵却改后韵情深履端为情深理欢】上言曰陛下敦本弃末图易于难夫此视朔情深履端况式瞻于万象将布政于千官固可轶缇油而播美藏金匮而不刋然圣上方以无为作虑不宰为心鼓元气之槖调薫风之琴以至徳抚御以大明照临盛矣夫圣徳【一有之字】若此岂为臣之所能讴吟
　　此赋全篇第四十九巻重出今已削去颇有异同注为一作
　　郊天日五色祥云赋【以题为韵】　　元　稹
　　臣奉某日诏书曰惟元祀月正之三日将有事于南郊直端门而云【一作未】出天锡余以云瑞是何祥而何吉臣稹稽首敢言其实陛下乗五位而出震迎五帝以郊天五方腾其粹气故云五色以相宣排空【一作控坛】乍直捧日初圆兽蹲而龙鳞熠熠鸟跂而凤翼翩翩羽葢凝而轩皇蹔驻风马驾而王母欲前影带其彩【一作旂常】疑错绣之遥属【一作动】光照乎【一作昭文章】物比摛锦之相连观之者无小无大观之日【一作曰】非烟若烟【一作若烟非烟】昔者卿云作歌于虞舜白云着词于汉武皆跂望而为言非仰观而遂覩今陛下徳至天地恩覃草莽当翠辇黄屋之【一有方字】行见金枝玉叶之【一有可字】数陋泰山之触石方出【句】鄙髙唐之举袂如舞昭示于公【一有侯字】卿士莫不称万嵗者三并美于麟凤龟龙可以与四灵而【一作为】五于是载笔氏书百辟之词曰郁郁纷纷维庆霄之云古之【一作有】尧舜幸得以为君象【一有胥字】氏译四夷之歌曰炜炜煌煌天子之祥唐有神圣莫敢不来王帝用愀然【句】曰予何力泽未周于四海云胡为乎【一作而】五色来以【一作尔】羣后举尔众职由【一作因】五行以脩五事遵五常而厚五徳正五刑以去五虐繁五稼而除五贼苟顺夫人理【一有之字】父子君臣则安知云物【一有之字】赤黄苍黒进我辇辂就我钧陶【一作陶匏】虽有光华之万状不若丰穰于四郊凢百庶僚相趋而顾稍疑江上之竒【一作绮】果异封中之素补天者维【一作虽】欲抑之而不出簪笔者安可寝之而无赋越明日臣稹咏霈泽于鸡竿之前覩斯云散之为五彩之湛露元稹有集印行今间取二三为一作
　　南至郊坛有司书云物赋【以题为韵】崔立之
　　唯皇动天辨方正位稽大明于北陆郊上于南至五夜祗肃载维列祖之诚三日罔用表致斋之意于是乘法驾鸣和鸾玉漏声晓金波影残环衞俨以星拱簮裾列而云攅备肃肃之盛礼咸济济于灵坛大吕云门既六变而斯阅嘉栗旨酒感百神而具懽矧器用陶匏借以包茅光逾泰畤馨迈周郊朱火炀烟逺浮于华葢酒明水近映乎长旓懿夫宇宙氛氲晴郊景曛宗伯司礼保章辨云荣光烛于九野佳气覆于六军飘飘飖飖郁郁纷纷足以昭上帝瑞吾君时谓唐时歌卿云之五色徳称虞徳咏南风之再薫是以惟圣惟夀可大可久既丰稔之足徴复灾疠【一作眚】之何有既而旋天歩廻象舆大孝是展皇情未摅将欲超羲轩于上古方淳朴于太初俾时和俗阜涂謡史书土阶攸则而琼室靡居且虑乎贤尚屈所以敦于云物乎徳化未覃所以郊于国南祈动植之攸济匪娯乐而是甘然后景福来格无疆在兹笑竹宫之求应鄙宣室之受厘是以降哀矜之诏宣恻隐之慈布政施徳逮惸与举沉沦于是日庶闻之于有司
　　南至郊祭司天奏云物赋【以题为韵】郭　遵
　　惟肇祀于上必展礼于南至至者作候故用其吉辰南则向明故就于阳位葢取诸吉土以父事天降皇车以尽敬奉苍璧以告防至诚遂通祯祥不能以自閟幽赞不昧云物于是乎昭宣及夫盛礼既毕大驾言旋兆人仰观于空际太史伏奏于君前曰当此和煦静无纎氛照曜兮天垂爱景霏防乎山出祥云度青霄而匪徐匪疾向丹阙而乍合乍分应乎一阳之始焕乎五彩之文氤氲摇曵去来无际望之虽曰崇朝庆之知其嗣嵗谁谓其有叶本乎触石而来谁谓其无心偏舒捧日之势岂非夫表王者之殊祉荅泰坛之亲祭者也天子乃命百辟诏有司载笔以兹记事祝史叶其正辞国庆可徴宁虞于水旱年丰有待先咏其京坻自跻仁夀之域肯继春秋之时且南正上言休徴无咈肯比夫观台之望将为备于云物子月之祀隂阳始交岂比夫鲁史所纪候启蛰而乃郊我礼逾旧我祥靡究望嵗而知嵗之穰祀天而受天之祐五云八风之异寸眸遂占三百六旬之期一日可候不然者何以炳焕图牒发挥草奏是知郊祀而汉武奚匹推厯而轩后懐慙照临之明兮将日月并出覆载之广兮与天地同参臣有覩盛仪而瞻瑞物愿齐圣夀于终南
　　南至云物赋【以题为韵】　　　　　王　諲
　　于赫至化时惟大君推厯比夫轩后授人齐乎放勲北风戒节南至司分验律飞灰遥应乎悬炭登防视祲必在乎书云丽乎时方别色天敛残氛星连珠而候晓日合璧而呈文众瑞咸集祯祥荐至云散黄光天浮喜气金柯郁郁而蔽野玉叶飘飘而委地廻纪天表永无兵意灾沴靡作罢札瘥之虞水旱不行咏京坻之亊得此先甲还同汉日之观报以丰年不假春秋之备于时帝在旸谷风后陪骖防玉帛而涂山有愧朝公卿而汾水懐慙佳气从龙遥连渭北非烟拂日俯对终南懿圣夀之与万美皇道而超三保章告其符祉太史视其簮绂应子月兮生一阳奏黄钟兮动万物乃明南至者日极之数视云物者嵗占之故其在必书不常度庆瑞满于图牒献纳盈其府库凤凰下于都铜雀栖于温树调玉烛而隂阳爕和抚黔首而时令大布日之方夕嵗聿云暮才非瞽史未知天道之祥文似相如愿献凌云之赋
　　秋晴曲江望太一纳归云赋【以题中字为韵】
　　乔　潭
　　秦称百二镇为太一合沓横空嵚岑蔽日岂瓌寳之攸产葢雷云之自出宜其宻尔王甸雄兹帝京败叶风轻髙秋气清时雨夕歇归云晩晴俯枕曲水前临直城山半隐而半见云乍低而乍倾其趣可赏而不极其容可状而难名尔其沉隂始解霭防初归廻日犹重因风则飞其始也峨峨巍巍千岩万岭稠叠而相威其渐也纷纷霏霏齐童赵女并舞而垂衣忽天澄而地廓欝氛氲于翠微别有容与之势轻盈之状日下空笼天邉引飏始悠悠于緑野渐羃羃于青嶂洛川神女何以逾巫峡佳人不能上虽更仆而非久仍移景而堪望落日将曛山衔防云緑气隂欝岚光氤氲横截髙岩惊数之顿失却临幽石与残雪而俱分乃为歌曰节彼南山兮人所瞩施此云雨兮济君欲信轨物之无奚百姓之不足徘徊不去乃赋归云之曲曰归云之状兮不一归云之趣兮难俦云不以朝晡而异赏士不以前后而异求诚在位之如是知夫鸿渐之髙秋
　　早秋望海上五色云赋【以余霞散成绮为韵】张　何
　　夫幽栖多暇乐道闲居坐文章之苑囿放精思以畋渔咏太冲之招隐讽相如之子虚覩兰凋而蕙歇伤夏巻而秋舒升重轩以徙倚目平海而踟蹰见五云之间出绕三山而忽诸映乌晶之曭朗涵蜃气之纾余光泛泛而逾净影离离而不踈懿夫腾碧海瑞皇家金柯玉叶兼杂花文璀璨光纷华况夫罗帏锦帐绕香车双虹宛转萦翠霞及夫倐而聚忽而散霓裳羽斾相陵乱倚长空浮逈岸宛若琼楼金阙横天半美人濯锦春江畔既而丛彩可望竒状难名羣象纠纷疑绮罗之绣出五色眀媚若丹青之画成影沉波而海晏气羃岫而山晴嗤砀岭之光浅耻汾川之色轻壮瑞图之旧箓应乐府之新声似帝乡之迢遰兾有司而见行悠悠帝国三千里不托先容谁美希君顾盼当及时无使霏微散成绮
　　日暮碧云合赋　　　　　　宋　昱
　　夕望兮见碧云之出岑过太液拂上林配藜四施掩映千寻混苍苍之正色垂漠漠之轻隂西陆月南山风落轻浓象似倐忽龙蠖集髙议之防连寓直之阁亭亭广陌异公子之飞葢裔裔长空如美人之巻幕遂能不逺仙宅来游帝乡无心而生自浮洛以徼瑞感化而动乃干吕而呈祥同君子之出处均至人之行藏故吾侪从政之暇观此而一咏一觞已乎已乎余未始兮可量者也
　　秋云似罗赋【以兰亦堪采为韵】　　　侯　喜
　　云之可观时惟佩兰映婺女而扇薄透姮娥而幔寒缥缈如画霏防似残乍逐乗槎之人讶鸳裾逺曵毎暎衔芦之鴈谓鷰幕遥防且晓雾如縠于今何在余霞成绮须防则改讵若我终日是似有时而待拟六铢而披拂伴仙女降衣临七夕以轻盈助牵牛纳采羃羃风引笼笼露涵染綘日而成蒨暎青空而似蓝氷绡若无孰不比方而皆忝霓裳傥有谁谓裁缝而不堪吁嗟乎一言有以千秋只亦天网本踈春丝不敌今夕何夕是寻是尺如可求斯服之无斁


　　文苑英华巻十一
　　钦定四库全书
　　文苑英华巻十二　　　　宋　李昉等　编天象十二
　　五色卿云赋二首　　　白云无心赋二首白云照春海一首　　　白云起封中赋一首山川出云赋一首　　　云从龙赋一首
　　夏云赋一首　　　　　富贵如浮云赋一首
　　五色卿云赋【以题为韵】　　　　　李　恽
　　惟皇建极兮宪章前古于穆文明兮保乂寰宇御时得一兮临人以五法天无私兮承天之祜至矣哉众兆融朗山川出云叶千年之休裕垂五色之氤氲萧索离披状虹辉之贯日徘徊摇曵疑鼎气之歊汾散作霞彩聚成锦文匪腾华于触石信呈瑞于明君其静也専其动也直既无散漫亦时消息逺而可视髙未能逼乗轻吹之霏防映朝阳而翕赩禀造化之元气挺自然之竒色英倐倐也秪可以理求纷溶溶兮固难乎智测若雾非雾有始有极转空不待于扶摇动日岂资于羽翼有道斯见无徳匪呈庶物皆覩应天之卿体鹄振而超越候龙吟而化成则需为大矣可谓乎元亨利贞
　　第二【同前韵】
　　于穆圣唐建其皇极通三防而昊穹降祉禔万福兮隂阳不测答禧祥于一人见彩云之五色其为状也乃从龙以分气其为势也若抟鹏之垂翼荟蔚非触石而兴缥缈盈画工之饰葱翠烱晃萧索氛氲廻合斐亹散聚缤纷转光风则动而愈出冲霁日则灿然皆分古之函闗紫气帝乡白云岂比澄鲜流庆作瑞吾君夫徳施者帝王之所崇云行者天地之所溥惟帝徳之动天谅卿云之飞吐光浮碧落夺虹彩于太虚影下清潭照锦色于曲浦将以发挥明时腾迈前古虽建官惟贤列爵惟五降及品彚莫不是覩缅彼瑞牒询夫物名则有甘露降黄河清狐九尾而来扰草三秀而敷荣若以匹敌莫之与京式昭圣理承应天卿是乃感夀以呈休应君以来附苟非至道则未期遇故汉主之祠后土也寳鼎见兮其色同昭轩辕之诛蚩尤也华葢蒙兮一【疑】形乃拊佳众圣于徃昔亦効祉而斯覩式賛其羭【左传羭美也】恭命述赋
　　白云无心赋【以山川出云天实为之为韵】　韦执中
　　英英白云合莫为质义则难究览之不一观其发虽有类于知机稽其理乃无心而自出葢造之潜运而神功之隂隲时止时行或徐或疾结自元气生乎羣山将离兮孰制而合既徃兮孰召而还非欲恢自覆乎大荒之际焉知酌损不逾于肤寸之间徒见其纡余上汉缭绕飞天形不常而屡易居靡定而频迁谓变通之不倦将有志于必然斯乃生有于无假虚为实势乍分于逐火色暂渝于带日油油裔裔虽在空而可观杳杳防防考攸徃而无必触石苍野扬埃白泉不恒厥所有开必先摇飏萦空灭烟光于逺峤轮囷委地杂波景于遥川氤氤氲氲或聚或分其散也气其兴也云忽羡溢以洪舒若练之曵乍萦纡而交错如丝之棼所谓化于无象着于无为匪知咎于进退惟契道而推移夕随重隂则黯以霮防昼混阳景则焕然赫曦歘上腾而蓊蔚俄叠影以参差既有遇而必变则无心兮可知然则隂阳不测天实为之不然者雷何慿而隠隠雨何施而祁祁虽思虑而不假何巻舒以应时傥帝乡之可陟何自致兮在兹
　　第二【同前韵】
　　触石起于肤寸散逺天以逶迤既轮囷而合道澹摇曵以无为缀广莫以霜浄凝太虚以缨垂出处靡恒同至人之无着巻舒罔究类君子之不覊翘玉叶以缭绕耀金柯而陆离其兆无质其形罕一匪润础以上升或从龙而逈出入房呈贶偶作瑞于殷王登封効祥谅无情于汉室影遥连于逺水光俯接于平川几徘徊以暂散倐迤逦而相连分至必书验其物而有则荆棘不别表兹性之无偏势出塞以缤纷色莹空以氤氲被漫漫之精气成英英之白云抱翠石以流彩入清池而写文或假势于重岭或隔阂于孤山挺竒峯于天末亘横阵于岩间顺细雨以低举随轻风而往还哂鱼鳞之覆地轻鹏翼以垂天诚莫察其所感亦安知其所然五色竞彰我则匪黄匪黒五方皆遍我则何后何先至矣哉信洁白之无心寔敷华之不实云之容兮或明或暗云之体兮乍徐乍疾唐尧沉璧而受厘轩后纪官而脩吉异哉近逺相追纡余葳蕤出苍梧以漠漠入帝乡以迟迟媿作凌云之赋思歌出谷之诗傥贤良以见举庶防才以应之
　　白云照春海赋【以鲜碧空镜春海为韵】　姜公辅
　　白云溶溶摇曵乎春海之中纷纭层汉皎洁长空细影参差匝防明于日域轻文燐乱分烱晃于仙宫始而干门辟阳光积乃缥缈以从龙遂轻盈而拂石出穷峦以髙翥跨横海而逺摭故海映云而自春云照海而生白或杲杲以积素或沉沉以凝碧圆虚乍启均瑞色而周流蜃气初收与清光而激射云信无心而舒巻海宁有志于潮汐彼则澄源纪地此乃泛迹流天影触浪以时动形随风而屡迁入洪波而并曜对緑水而相鲜时惟孤屿氷朗长汀云净辨宫阙于三山揔妍华于一镜临琼树而昭晰覆瑶防而萦映鸟颉颃以追飞鱼从容以涵泳莫不各得其适咸悦乎性登夫爽垲望兹云海云则连锦霞以离披海则蓄珉瑰之翠彩色莫尚乎洁白嵗何芳于首春惟春色也嘉夫藻丽惟云白也赏以清真可临流于是日纵观美于斯辰彼美之子顾曰无伦扬桂檝棹青苹心遥遥于极浦望逺逺乎通津云兮片玉之人
　　白云起封中赋【以皇汉施徳介丘告成为韵】高　孚
　　客有遭逢汉昌从武帝而登岱覩白云之効祥曰此葢非常不飘不扬初起封中方郁郁以呈象稍浮山上乍英英而有光原初出之义也告成我皇我皇徳以静人威以平难廓清诸夏光启大汉俗既和兮考时廵礼既备兮登日观惟天辅圣无雨则其明徴惟岳通出云所以幽賛不然者山有四岳胡独兴于此地有四极胡不普而施观耀质以流彩若无心而有知无心者何随车而动息有知者何表圣之功徳帝穆清以脩祠云故清其容帝贞白以为心云故白其色岂徒然也君为万国所仰岳乃众云所届其垂思储精登封俯拜亦庶乎明神斯荅景福攸介故夫是云也乗元气而出冠灵坛而浮不漠漠以四散直亭亭于上头祥光内朗瑞色旁流既表庆于兹日复増华于介丘此可以见其无疆之休者也且夫刻石者所以纪号泥金者所以昭告必徳之已升乃兹山之可造若齐桓僣侈秦帝骄暴纵倾国以脩封岂嘉祥之云报美矣哉昼日斯清瑞云孔明絪緼萧索下应一人之感髣髴影响旁闻万嵗之声彼入房彰于殷帝浮河表于周成岂可与兹而名哉山川出云赋【以维岳降神生甫及申为韵】　李　曾
　　天地为大不能独生山川通气然后化成故云者气也感时而先出雨者施也慿云而后行亦由将有邦家神必生其贤智获其辅佐化乃洽于文明且触石爰分凌空可覩杂峯峦而势逸竒状掩山川而气腾雄怒变而可大随风散以飞扬用而有成从龙作为霖雨因知云之将出合君臣之道贤之将来为帝王之辅所以神致命于开周岳降神而生甫者矣天不我欺云出以时济旱灾而有望播膏泽而无私则臣既在兹君当以维黄彩有丰年之验青光表举贤之期岂独郁郁纷纷合嘉气以成庆朝朝暮暮向阳防而有思其为体也且多其为状也难及舒则杳防而无际巻则涓液而并入况至帝乡而散城邑随葢状以徐转对阵影而遥集君无谓轻虚而不眞君无谓悠扬而不亲有以通天地而为化有以合隂阳之至神与道兴灭随时屈伸为君重隂覆万人于炎暑为君载雨涤四海之埃尘蔽亏穷巷绕山扉以升降廻旋翠幄拂仙家而绵邈应贤为瑞愿浮色于洛川改容非烟冀腾光于昆岳
　　云从龙赋【以圣主得贤臣为韵】　　　　张　随
　　山川之气曰云寂尔虚无倐尔韬映虽无心而既出终有感而叶庆鳞虫之长曰龙道符于神徳合于圣时变化而无极在隂阳而应令是知云为佐龙为主龙无云不可以陟烟霄云无龙不可以降时雨始霭霭于山泽俄骙骙于天宇有若鱼水相湏君臣夹辅而已原夫或跃在泉道契黙未始出岫时有通塞及夫顺天地之功賛生成之徳吟空山而奋扬其状触幽石而蓊勃其色然后蹈乎寥廓自彼南北何往而不济何施而不得润万物岂待崇朝控千里才逾瞬息故曰气感则应有开必先臣良而圣主垂拱云起而飞龙在天以类相从罕闻不合惟后作乂孰曰非贤是以殷丁得其傅説吉甫佐于周宣品物咸泰寰海晏然则云龙之义明矣君臣之道一焉于以辨物理于以通人伦运有智兮事有因如羽翼之相假同股肱之相亲则当今得贤共理岂不冠前代之君臣
　　夏云赋　　　　　　　　　刘元淑
　　崇山作镇峩峩秀絶暑气潜蒸夏云孤泄其稍进也间古木以深沉其上升也镂太阳而明灭其质散漫其光氛氲抱翠石而留影入明水以写文粲粲烂烂摩太虚而歴汉郁郁纷纷从皓景而横汾美其任运髙下与时消息似大道之无心同逹人之有识时康则应伴雨足于一旬主圣乃浮变歌声于五色俄顷万里不资天地之功肤寸九霄岂假隂阳之力尔乃含精飘扬逐吹低举周游散适不常其所出塞逦迤暮为隂山之阵入梦婵娟朝是阳防之女别有孤陋沉沦文章日新既作凌云之赋未为天子之臣
　　富贵如浮云赋【以不义而得有如浮云为韵】郑磻隐
　　义重所守云轻不居苟崇髙而非据等飘薄之无余比赫赫之荣不因于道徳似悠悠之质且寄于空虚推在天之所自谅于我其焉如昔宣父以饮水为娯枕肱方息原宪在左顔生侍侧感落落以抱影见英英之改色眀徴瞰室之诫穷彼吉凶遥怜出岫之容齐乎失得且曰得之不处生也若浮放于利而安仰止于天而不留将以轻列爵动诸侯虽南国佳人漫学如蝉之鬂西园危槛空齐似蜃之楼察彼载浮异兹长守髙冠始加而已失雅歌式遵而非久像徃来之车葢圆影难追映躞蹀之马蹄嘉名何有诚以善恶不昧巻舒有时由得之而滥矣果飘然兮已而暴则不居异郁郁纷纷之状求而非道同朝朝暮暮之姿然则触石而起者如苟得之易从风而灭者非能散之义顾炎炎之色鼎食皆虚仰片片之多烟空如寄倐忽时变悠扬日曛垂一言于百代揖万国之孤云月榭风防空复散其萧索藻扃黼帐皆不驻于氤氲可以定圣之穷逹审是非于得否山川之气俄失髙明之象速朽至乎哉如云之喻传于二三子之口
</div>
    <div class="pagination">
<a href="文苑英华_page33.html">上一页</a><span>...</span><a href="文苑英华_page29.html">29</a><a href="文苑英华_page30.html">30</a><a href="文苑英华_page31.html">31</a><a href="文苑英华_page32.html">32</a><a href="文苑英华_page33.html">33</a><span class="current-page">34</span><a href="文苑英华_page35.html">35</a><a href="文苑英华_page36.html">36</a><a href="文苑英华_page37.html">37</a><a href="文苑英华_page38.html">38</a><a href="文苑英华_page39.html">39</a><span>...</span><a href="文苑英华_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
