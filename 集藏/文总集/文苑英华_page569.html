<!DOCTYPE html>
<html>
<head>
    <meta charset="UTF-8">
    <title>文苑英华 - 第 569 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 569 页/共 634 页</h1>
    <div class="content">　　钟陵之西曰海昬海昬南鄙有石门山禅宗大师马氏防庙之所在也门弟子以徳舆尝游大师之藩俾文言而揭之曰三如来身以大慈为之本六波罗密以般若为之键非上徳宿殖者恶乎至哉大师法讳道一代居徳阳生有异表幼无儿戏嶷如山立湛如川渟舌广长以覆准足文理而成字全徳法器自天授之尝以为九流六学不足经虑局然理世之具岂资出世之方惟度门正觉为上智宅心之域耳初落发于资中进具于巴西后闻衡岳有让禅师者传教于曹溪六祖贞【一作直】心超诣是谓顿门防履造请一言悬【集作】解始类顔子如愚以知十俄比净名黙然于不二又以法惟无住化亦随方尝禅诵于抚之西里山又南至于处之龚公山攫搏者驯悍戾者仁瞻其仪相自用丕变刺史今河南尹裴公乆于禀奉多所信向由此定惠发其明诚大厯中尚书路冀公之为连帅也舟车旁午请居理所贞元二年成纪李公以侍极司宪临长是邦勤防法之诚承最后之说大抵去三以就一舍权以趋实示不迁不染之性无差别次第之门常曰佛不逺人即心而证法无所着触境皆如岂在多岐以泥学者故夸父吃防【庄子作契诟】求之愈踈而金刚醍醐正在方寸于是解其结发其覆如利刃之破罥索甘露之洒稠林随其义味快得善利者可胜道哉化缘既周趺坐报尽时贞元四年二月庚辰春秋八十夏腊六十前此以石门清旷之境为宴黙终焉之地忽谓入室弟子曰吾至二月当还尔其识之及是委化如合符节当夹钟发生之候叶拘尸【集作户】薪火之期缁素防艾失声望路渡涸流而法雨滂泗及山门而天香纷霭天人交际【集作交感之际】昧者不知沙门惠海智藏镐英志贤智通道悟怀晖惟寛智广崇泰惠云等体服其劳心通其教以为吾师眞心【集作性】湛然与虚空俱唯是体魄化为舍利则西方之故事传焉不可已也乃率吁其徒从茶毗之法珠圆玉洁煜燿盈升建兹严事众所瞻仰至七年而功用成竭诚信故缓也徳舆徃因稽首粗获击防虽飞鸟在空莫知近逺而法云覆物已被清凉今兹铭表之事敢拒众多之请铭曰
　　达摩心法南为曹溪顿门巍巍振防沉泥禅师之俾民不迷九江西部为一都防亦既戾止津横霈慈哀摄防为大法砺五滓六触翳然相防直心道塲决之则通随器受益各见其功眞性无方如道不竭顾兹梦幻示有生灭微言密用焕炳昭晰过去诸佛有修多罗心能悟之在一刹那何以寘哀兹窣堵波
　　唐杭州灵隐山天竺寺故大和和尚防铭【并序】
　　释皎然
　　水之性不动而鉴得非夫实相之体耶维积为洪溟而未尝变亦眞我自在之妙致也如来大师独秉至教羣圣拱手俾寘防到识破坚氷之惑岂逾一念之中哉灵隐大师虽外精律仪而第一义谛素所长也故小子志之大师生縁钱塘范氏讳守眞字坚道齐信安太守瑝之八叶礼既冠众君子器之夙有丘园之期不顾纁之锡遂诣苏州支硎寺圆大师受具足戒是夜眼中光现长一丈余乆而方没盖得戒之祯也后至荆府依眞公三年苦行寻礼天下二百余郡圣教所至无不至焉无畏三藏受菩萨戒香普寂大师传楞伽心印讲起信宗论三十余遍南山律钞四十遍平等一两小大双机在我圆音未尝异也乃发殊愿诵持华严遂于中宵梦神人施珠一颗及觉惘然如来在握是嵗入五台山转华严经二百遍追宿心也又转大藏经三遍广正见也至开元二十六年有制举髙行道俗请正名大林寺后移籍天竺徃【一作住】灵隐峯时大歴二年也至五年三月寓于龙兴净土院谓左右曰夫至人乗如而来亦乗如而去亦其必然也而愚夫欲以长绳系彼白日安可得乎吾非至人岂逃其尽以此月二十九日告终于兹地春秋七十一僧腊四十五其间临坛既多度人无数今不复纪也显明弟子苏州辨秀湖州惠普道庄越州清江清源杭州择隣神偃常州道进如彼鸑鷟之彩共集旃檀之枝江淮名僧难出其右昼之身戒亦忝门人幸叅四子之科独许一时之学斯文在我何敢让焉词曰
　　房星在天降为应眞好爵縻我视如埃尘既投其簪亦坏其服戒日才佩禅秀乃沐四十余夏振振盛名大江东南为法长城宣尼既没微言乃絶我师云亡眞乗亦辍灵隐峯上春日秋天风生松柏如师在焉持教门人楚英吴杰儒方荀孟道比文列宿习未尽妄涕犹雪宿已忘【一作志】眞如水【一作餙眞】如月古之君子名书彞器大师不书将坠于地纪功者铭传心者灯藏诸名山不骞不崩
　　唐苏州开元寺律和尚坟铭【并序】
　　至人于生死一也物有之我亦有之若日月可蚀虚空可洿乎在至人为宅心之胜地诚瞽夫不返之瀑流哉于戯我法自五天扬于汉廷八俊四贤横世杰出后之学者聆休风企髙躅何吾师之穆其芬馥欤吾师讳某字某先刘氏之子汉楚王交三十一代孙烈祖某永嘉南迁为丞相掾四代祖逺随东阳守显其遗荣之迹畧载本枝全防俗之髙不书后叶盖亦垂训之意乎吾师防孤伯父哀字如礼名因教立孝自天生而宿植縁深心田欲稔因请伯父哀而舍之亊灵隐某禅师因问师入道之次师语曰夫爝火明乎虚以爝火之心当太虚之境境非心外心非境中两不相存两不相废今我所证是尔所知曷有万法之深浅优劣乎语毕如凉风入怀醒然清悟天寳四年受戒于东海大师鉴眞传讲于防稽大师昙一至徳中举髙行名开元乾元中有诏天下二十五寺各定大徳七人长讲戒律【一作律戒】吾师其选也顷年净土一门不愆于念尝谓人曰昔闻西方之行是有相大乗此乃蓬心不直达之说何者夫出言即性发意皆如而一色一香无非中道泥我正念乎于时六十七天年三十六僧夏一十六坛塲孤制律枢正持僧纲自胥湖南北皆宗仰焉以建中元年六月十五日寂疾而逝其时有庭树一本枝叶扶踈及吾师将亡之朝花正拆而遽萎条始繁而方折亦恒河水上旃檀树枝荣枯之意也其年七月五日迁灵龛于武丘西寺松门之右呜呼青山不归白林长谢秋原之上万境皆悲雨防防而昼隂水浼浼而东逝门人道亮道该清防亮以毗尼继其行防以才学俦其贤该以词物踪其美三子之外居廊庑者充江汉焉故观察使韦公元甫观察李公栖筠今虢州刺史李公纾今御史中丞李公道昌林下之迹可追山隂之逰尚想怀人抚事相顾然□实防才曷足揄扬盛美以吾释门之事安敢让焉词曰本师示终兮纲絶香山崩兮香海竭大地动兮旃檀折人天防兮千光灭我师出嗣兮遗教张如何斯人兮天不臧星既两兮地亦霜生涯昧兮四流长捧遗言兮循徃迹庭无人兮月寂寂百年遐夀兮日长夕万春上服兮尘已襞门前恸兮世人悲瞻影防兮山之垂宿百经兮旧路岐云兮雨霏霏方城芥尽兮长乘移乐石香名兮不骞不亏
　　唐杭州华严寺大律师塔铭【并序】
　　魏晋中頴迈之士多尚出尘白足髙歩于海隅青目遐视于湘表千有余祀禅律师宗吾知若人出秉伊说之钧蹑黄绮之躅亦躬珪之与和璞隠显之殊乎哉律师其人也法讳道先俗姓褚氏逾齓出家方冠受具诣光州和尚学通毗尼于时夏浅徳崇坛塲属望盖天赉眞士为东南义虎云雨慈味笙镛道声常持法华兼创佛庙洎没身不怠也世夀七十九惠夀五十八上元庚子嵗秋仲月示灭于本寺是日驰阳昧昧淫雨飔飔烈风崇朝嘉木为折乃东土福尽之徴也俄然喜气五色亭亭如盖移晷不【一有能字】散徧映精庐即西方徃生之意也初吾师未殁其月三日质明交疾凝神视色观身弥陀具相忽现师前满庭碧花昔所未有【一作覩】其四日昧爽有异人请师谓师为和尚【一作上】遂开目弹指曰但发菩提心五之日曼陀罗华自天而雨悲夫非哲匠去世安至是耶门人神烈义精【一作律】等摄齐何仰绕防徒哀履名迹而可师书琬琰之不坠词曰
　　我法未季哲人是生眞慈在物泽洒飚清髙戒严身佩月与璎贻训徒张逝不可作瑞花防蒙卿云萦薄灵轜何止于此山椒寒鼯断续影防萧寥五峯诸子泣望终朝
　　唐东都奉国寺禅徳大师照公防铭【并序】
　　白居易
　　大师号神照姓张氏蜀州青城人也始出家于智凝法师受具戒于惠蕚律师学心法于惟忠禅师忠一名南印第六祖之法曾孙也大师祖达摩宗神防而父亊印其教之大防以如然不动为体以妙然不空为用示眞寂而不记【集作说】断灭破计着而不坏假名师既得之揭以行化出蜀入洛与洛人有縁用开六坛仅三十载随根说法言下多悟由是裂疑网防惑箭渐离我人相者日月有焉起正信见本觉顿发菩提心者时时有焉其余退恶进善随分而增上者不可胜纪夫如是可不谓烦恼病中师为医王乎生死海中师为船师乎呜呼病未尽而医王去海方渉而师失粤以开成三年冬十二月示灭于奉国寺禅院以是月迁葬于龙门山报年六十三僧夏四十四明年传教主院上首弟子沙门清闲纠门徒合财施与服勤弟子志行等营度防亊卜兆于寳应寺荷泽祖师塔东若干歩窆而塔焉示不忘其本也其诸升堂入室得心要口诀者有宗实在襄复俨在洛道益在鎭知逺在徐曰建在晋道光在润道威在潞云眞在磁【集作慈】云表在汴归忍在越会幽齐经在蔡智全景绍明在秦各于一方分作佛亊咸鼔钟鸣吼龙象蹴踏斯皆吾师之教力【集作立】也不其盛欤众以余忝闻法门人结菩提之縁甚熟请于塔石序而铭曰伊之西北洛之南【一作西】东法祖法孙归全于中旧塔防公新塔照公亦如世礼祔于本宗
　　楚三闾大夫屈先生祠堂铭【并序】
　　王茂元
　　按史记本传及图经先生秭归人也姓屈名原字灵均一名平字正则本实楚之苗系大父瑕受屈为卿遂以命氏先生义特百夫文横千古其忠可以激俗其清可以厉贪仕楚为三闾大夫属君怀不惠与靳尚等夷尚嫉原才谮漏宪令构成舋状锢絶恩私由是忠言如风不入主听险党若鐡斥为穷人始楚与齐连衡以弱秦秦以商于之地六百里为河外五城以饵楚楚嗜张仪之绐不纳先生之谏子兰郑袖内奰于朝虵秦豕齐外披封畧原为放臣王卒客死离骚始作徒冀幸君之一悟汨罗终赴痛皆醉而独醒呜呼忠在祸先功成罔贵洎成忠死世责何深盖有国有家之所大病志士仁人之所悼叹也嗟乎先生君辱身死周旋存殁之际感慨今古之心宜乎上与比干夷齐携手作华胥羲轩之游假灵于遗芳而因于佞幸者也安可为防肝虫臂鱼腴鼈趾而已哉元和十五年余刺建平之再【一作载】嵗也考验图籍则州之东偏十里而近先生旧宅之址存焉爰立小祠凭神土偶用表忠贞之所诞卓荦之不冺也铭曰
　　麟出非时终困于人劔有雄铓不用无神矫矫先生不缁不磷举世皆醉抱忠没身汨水悠悠言问其濵归山髙髙独揖清尘诞灵是所粤秭归土义风敬承庙貌无睹庭而可修予期负拏死不可作余构其宇耸忠来者载陈清酤乞灵臧氏非愚所取已矣先生苹诚其吐
　　庐山东林寺故临坛大徳塔铭【并序】
　　刘　轲
　　维元和十年冬十月己亥我具夀大师归于庐山东林寺既庀【一作已】事门弟子道深如建等以铭志为急白【一作曰】彭城刘轲轲【一不叠轲字】尝执吾大师之巾锡大师行业徳状转能言之乃走其徒持事状于山阳草堂具道其所以来轲既受事仰而哭且曰轲何心遽忍铭吾大师俄而曰我而不铭而谁为于是衘涕涟涟作石塔铭志云大师讳上俗饶姓其先临川人祖公悦【一作帨】父知恭世为南城闻【一作门】儒故大师自童子耳熟家训故风流举动造次必于儒者年十五脱然有方外之志遂依舅氏出家暨二十二嵗具戒于衡岳大圆大师大厯八载勑配本州景云寺后依南昌璡律师学四分毗尼既覃精研究或从我驾说而通者日有百数时谓景云且在无患无律贞元三年止南昌龙兴寺四方风闻者尘至时江州峯顶寺长老法眞台州国清寺法裔荆州庆【一作度】门寺灵裕并有大名于时防有事于灵坛故三长老摄大师以临之至四十年春九江守李公康以东林逺公旧社不可以无主固请住焉前后莅事凡一十八防彼域之男女繇我而作比丘者万有五千五百七十二人大师既通明大教祖述毗柰耶宪章修多罗心同曹溪事同南山故及我门而陞我堂者未尝虚返我所以驾白牛以驱羊鹿孰谓我为小乗者乎繇是荐绅先生若顔鲁公姜相公并愿依遗民莱民旧事侍【一作待】大师于虎丘鴈门之上故游二林者谓生逺犹在将大去乃遗言于二三子曰吾生七十有七腊五十有六年非不耆腊非不髙今则去矣尔无谓吾死门人道深怀纵如建冲契宗一智则智明云臯图信行允等长号无愬廼相与立石塔于香炉峯下是月丙寅归舍利于塔从故事也轲不得让荐诚于铭铭曰
　　塔有徳功有铭【一作铭有功】功可祖徳可宗宗可师师有资呜呼千载而下资而后者知是塔有毗柰耶之宗师
　　一作皆马玕所编续庐山记





　　文苑英华卷七百八十六
　　钦定四库全书
　　文苑英华卷七百八十七　宋　李昉等　编山川
　　终南山义谷铭一首　　玉帐山铭一首
　　吹台山铭一首　　　　望美人山铭一首
　　至仁山铭一首　　　　明月山铭一首
　　行雨山铭一首　　　　可汗山铭一首
　　玉华宫山铭一首　　　恶溪铭一首
　　仙掌铭一首　　　　　仙都山铭一首
　　江州南湖堤铭一首　　狠石铭一首
　　傅岩铭一首　　　　　汴河铭一首
　　马当山铭一首
　　终南山义谷铭【并序】　　　　庾　信
　　周保定二年嵗次壬午七月已已朔大冡宰晋国公命凿石关【一作开】之谷下南山之材维公匡济彞伦敷庶绩燮理余暇披阅山经以为终南敦【一作博】物日月亏蔽杶榦栝栢椅桐梓漆年代蕴积于何不有乃谋山泽之官兼引【一作列】衡虞之匠东出蓝田则控防乗浐西连子午则防泾浮渭别入溪流分九谷铜梁西【一作四】柱石关【一作阙】双启青绮春门沟渠交映緑槐秋市舟檝相通蓄之则为屯云泄之则为行雨青牛文梓白鹤贞松运以寘【一作防】宫崇斯云屋千栌抗殿龙首干云万顷踈苗蝉鸣再熟川后让徳山灵景从岂知运石甘【一作舟】泉才通栎阳之殿穿渠谷水直绕金墉之城将事未劳为功实重国富人殷方传千载因【一作立】功立事敢勒山阿铭曰
　　寥廓上浮峥嵘下鎭直立【一作立壁】千丈峯横万仞桂月危悬风泉虚韵乘舆岭阪举锸云根八溪分注九谷通源北防桐【一作铜】井南浮石门扑【或作模】象大状【一作横鸿大河】规【一作银】绳百堵交【一作胶】葛九成徘徊千柱桂栋凌波栢梁乘雨防川剪【一作奠】谷落实摧柯事均刋木功侔凿河
　　一作皆初学记
　　玉帐山铭【一作东宫玉帐山铭】
　　玉帐寥廓昆山抵鹊总叶成帷连云【一作枝】起幕玉防难移【一作玉蘂难徙】金花不落隐士弹琴仙人看博岩留旧鼎云上【一作灶聚】新荆煮石初烂烧丹欲成桑田屡变【一作尽】海水频盈【一作倾】长闻凤曲永听箫声　　一作皆艺文类聚
　　吹台山铭
　　江宁吹岭惟山出筠秦箫下凤此岫为眞青槐避日朱草司【一作伺】晨石名新妇楼学仙人中字玉成南君姓秦【一作吴中字王城南姓秦】比花依树登榭要春舞能留容【一作客】声便度新雕梁数振【一作逺】无复轻尘
　　望美人山铭【一作后堂望美人山铭】
　　髙唐碍石【一作雨】洛浦无舟【一作州】何处相望山边一楼峯因五妇石是三侯崄逾地肺危陵天柱禁苑斜通仙人常【一作恒】聚树里闻歌枝中见舞恰对妆台诸窗昼【一作并】开斜看已识直【一作试】唤便廻岂同织女非秋不来
　　一作皆艺文类聚
　　至仁山铭
　　峯横鹤岭水学龙津瑞云一片仙童两人三秋云薄九日寒新眞花暂落画树常春横石临砌飞檐枕岭壁绕藤苗窗衔竹影菊落秋潭桐踈寒井仁者可乐将由爱静
　　明月山铭
　　竹亭标岳四面临虚山危檐迥叶落窗踈看椽有笛对树无风风生石洞云出山根霜朝唳鹤秋夜鸣猿堤梁似堰野路疑村船横埭下树夹津门宁殊华盖讵识桃源
　　行雨山铭【一作梁东宫行雨山铭】
　　山名行雨地异阳台佳人无数神女看【一作羞】来翠幔朝开新妆旦起树入牀头【一作前】花来镜里草緑【一作色】衫同花红面似开年寒尽正月游春俱除锦帔并脱红轮天彩剧藕蝶粉生【或作多】尘横藤碍路弱【一作垂】桞低人谁言洛浦一个河神　　一作皆艺文类聚
　　可汗山铭　　　　　　　　谢　偃
　　维贞观十三年嵗在已亥二月甲戌朔八日辛巳圣唐大使右武卫大将军慕容寳节度副使朝散大夫任雅相等肃奉明诏册授大单于眞珠毗伽可汗嫡嗣为肆叶防可汗安怀率土廓裁宇外曩者隋歴既终九域沦覆天资圣明光启有唐而颉利背恩虐我边域是以轻赍电发直掩虏庭驱纵骁雄奔放忠烈百弩俱彀万锋齐举鞭电鼔霓动天维于上防山蹴岳移地轴于下云骑腾荡则川野昼昏风旗扬曵则辰离黯色擒谷蠡于谷口曾未崇朝斩日逐于辕门景不移晷龙庭桞塞之外烟灭云销瀚海天山之前波澄雾卷上以震皇威于万叶下以安亿兆于千龄虽有灵祗赞我有唐亦所以恢崇今单于地是以万里齐契四海同规始验秦防徒营汉城虚筑在徳非险皇哉唐哉勒石纪功腾声不朽词曰
　　振天威兮横朔方星劒腾兮虹旗扬穷絶漠兮越幽荒邦单于兮册名王歴千载兮声弥光
　　玉华宫山铭　　　　髙宗天皇大帝
　　顺请峒山镌芳金石道光轩驾声流姬迹矧此崇严介通帝宅峻侔铜柱祥韬金碧饮渭南通鸣岐西格炎生肇授彤署初融髙明叶宇【一作序】卜揆裁宫凤标衔露鸟跂扪空丹谿缭绕旋【一作堤】树玲珑迳分余云岭界斜虹流花缛景清籁嘶风波移控鲤云飞御鹤沉沉松嶝萋萋兰幄雾宿重峦寒生洞壑峯髙鸟路月对林垂交藤散绿悬镜成规鹓归绕蕣凤下标椅崖依注藓池卷葹广运尧心式昭夏谚端灵养白申歌秘殿菌阁流霜椒台凝霰玉荣则赏瑶池肆宴福夀无疆华封斯荐
　　恶溪铭　　　　　　　　　李阳氷
　　天作巨堑险于东南岌丘呀苍山黒潭殷云塡塡怒虎甝甝一道白日四时青岚鸟不敢飞猿不得下舟入耸棹行子来马知雄守雌为天下蹊【老子作谿】烜赫如此人将畏之水徳至柔狎侮而死畏而　死宁敢放彼
　　仙掌铭【并序】　　　　　　　独孤及
　　隂阳开辟【集本文粹作阖】元气变化泄为百川凝为崇山山川之作与天地并疑有眞宰而未知尸其功者有若巨灵赑屃攘臂其间左排首阳右拓太华絶地轴使中裂折山脊为两道然后导河而东俾无有害留此巨迹于峯之顚后代揭厉于踪者聆其风而骇之或谓诙诡不经存而不议反以为学者拘【文粹作揔】其一域则惑于余方曾不知创宇宙作万象月而日之星而辰之使轮转环绕箭驰风疾可骇于俗有甚于此者徒观其隂隲无朕未尝骇焉而巨灵特以有迹骇世世果惑矣天地有观【一作官】隂阳有藏鍜錬六气作为万形形有不遂其性气有不达于物则造物者取元精之和合而散之财而成之如埏埴鑪锤之为瓶为缶为钩为棘规者矩者大者细者然则黄河华岳之在六合犹陶冶之有瓶缶钩棘也巨灵之居也【二字集作于】自然【七字文粹作于其自然】盖万化之一工也天机防动而圣功启元【集作至】精密感而外物应故有无迹之迹介于石焉可以见神行无方妙用不测彼管窥者方循迹而求之揣其所至于巨细之境则道斯逺矣夫以手执大象力持化权指挥太极蹴踏【集作蹋】颢气立乎无间行乎无穷则捩【文粹作防】长河如措杯擘太华若破块不足骇也世人方以禹凿龙门而导西河为神竒可不为【文粹作谓】大哀乎峩灵掌纤指如画隐磷磅礴上挥太清逺而视之如欲扪青天以【文粹作而】掬皓露攀扶桑而捧白日不去不来若飞若动非至神曷以生此唐兴百三十有八载余尉于华隂华人以为纪嵫勒之罘颂峄山铭燕然旧典也圣巨迹岂帝者廵省代国之不若欤其古之阙文以俟知言欤仰之叹之琢玉【集本文粹作石】为志其词曰
　　天作髙山设险四方至精未分川壅而伤帝命巨灵经啓地脉乃眷斯顾髙掌逺跖砉如剖竹騞若裂帛川开山破天动地坼黄河太华自此而辟神返虚极迹挂石壁迹岂我名神非我灵变化翕忽希夷杳防道本不生化亦无形天何言哉山川以宁断鼇补天世未覩焉夸父【文粹作娥】愚公莫知其踪屹彼灵掌悬诸巃嵸介二大都亭亭髙耸霞赩烟喷云抱花捧百神依凭万峯朝拱长于上古以阅羣动下视众山蜉蝣蠛蠓彼邦人士永揖遗烈瞻之在前如揭日月三川有竭此掌不灭
　　仙都山铭　　　　　　　　韦　翃
　　亭亭仙都峻极维嵩屹立溟石削成制【与淛同】东发地直方磨霄穹崇灵沼【一作昭】在上祥云积中珪植千仭柱宁四封目视不及翰飞靡穷群追【一作阜】奔走列仙防同黄帝攸访碧岭【一作巅】是冲丹室傍起金溪下融日临霞附月映绡防壤絶栖尘木无寓丛居幽不昧守一而雄万夀报响九成来空嘉名来【一作乃】复展礼斯洪【其山尝更名独峯洎开元中里人闻呼万嵗及有匏竹之音郡守上闻因复仙都之号自从不间嵗而珪璧投焉】箓【一作冷】作惩止年祈感通莫髙匪兹造物之功
　　江州南湖堤铭【并序】　　　　李　翺
　　长庆二年十二月江州刺史李君濬之截南陂筑堤三千五百尺髙若干尺广若干尺以通四隣【集作乡】之路畜水为湖人得其嬴正月既毕事舒州刺史李翺【集作歌】以纪之辞曰天地作物功或不周贤人相之智与神侔漭漭南陂冬干夏滮九江瀑涨【集作涨潮】潮潜【集作潜潜】逆流东南百民城市所繇水积既深大波其彪【集作防疋尤切】亦有舟航覆溺之忧担拥叠路车轫其辀童婴涕堕老妇号愁歴古迨兹孰为甿筹濬之之【蜀本作斯】来养民如身乃筑长堤拒江之濒厚其钱佣以饱饥【集作饿】人南北东西百里鬬臻莫不用力金锤响振【集作唇音眞惊也】虓讙相厉不督而勤堤既成止冈聫突起坚若石城障【集作璋】为潴水蒲莞菱芡鸿鸧鳣鲤唯其所取或食或祀长堤坦坦植之杨槐架豁飞圯以便去来除险作利非贤不能歌示江人式恱汝怀
　　狠石铭　　　　　　　　　皇甫湜
　　狠石苍苍骊山之傍【集作旁】镵朴礲顽【集本文粹作□】嶷然四方昔秦皇帝谋之不臧也七十万人兹焉遑遑【二本作皇皇】发石北【一本作此】山言础于【或作于】坟若有凭依屹住中逵淫刑蹵廹人力无施故老相传以狠名之自【或作惟】昔太古不封不树有葛于【集作于】沟有薪于【二本作于】野后圣有作縁情不忍为之棺椁其在唐虞则维寂木噫嘻暴秦虐用其人坟而象山下锢三泉穷珍防竒力瘁财瘅驱逐【二本作驱】而前如刈草菅天毒其衷神愤【或作亢】其防讁戍一呼九州风从白梃荆棘【集作棘荆汉书作棘矜】指麾崤潼险阻不阖干戈倒锋尸露于刼隧燔于童蓬颗无依不十年中禹葬防稽不改其行圣徳洋洋厥飨乆长至于汉刘释之而【或作靣】言中如可欲犹隙南山矧私其身以尽其人刻词狠石炯戒千春
　　傅岩铭【并序】　　　　　　　吕　温
　　昔殷髙宗恭黙思道至诚动天天将报之以说为瑞王在于镐【集作寝是】降神梦中审形旁求实得于此曾不待敷奏以言明试以功脱刑人之衣被公衮之服【五字集作被公衮】授受之际君不疑臣不慙大哉邈乎殷之所以兴也若非武丁之心同乎天地傅说之徳通乎神明何感动防合如此其易厥后唯文王以兆用太公自渔父而登国师白旄一麾光定天下抑其隣欤由兹而迁莫不先显后幽右贤【蜀本作资】左徳勒以汉秩束于周行使特逹自致之士无闻焉吁可叹也夫以天骥之才而造父驭之则必翼轻轩凌髙衢风翔电迈【一作发】一日千里若制非其人服非其车忘权奇务牵束挫盛气顿逸足使遵乎寻常之躅则终嵗疾驱望驽骀而不【一作莫】及矣遇与不遇又何疑之【集作疑哉一作叹哉】呜呼见贤非难知之难知之非难用之难用之非难特达难君人者苟以特达为心假无殷宗之梦必自得说不然则虽使咎防稷契尽入其庭亦叶公之见龙反疑惧矣况氤氲之中乎恍惚之际乎贞元九年予自镐徂洛息驾于虞虢之间外墟瞰原髣髴其地逺迹虽昧清风若存想说命三篇几堕【集作坠】秦火百代之后徳音如何乃作铭曰
　　赫赫汤徳如日【集作火】不灭滔滔商祚如海不竭发祥播气世祚【集作作】圣哲国诞武丁野生傅说说始胥靡武丁即祚【集作阼是】徳通神交忽梦如悟【一作寤】若帝导我期于颢素有无之间邂逅相遇宵衣而起爰得其人貌符心防如旧君臣飞龙在天山川出云感激自致其间无因舍筑傅岩脱鳞鹏升【蜀本作程】作霖时和奋檝川程金在吾砺木从吾绳君何言哉殷道中兴元凯攀尧微舜曷阶阿衡干汤抱鼎徘徊会合之际厥惟难哉何如梦中天授神开惟贤是登道贵特达匪次勿用才其壅遏髙宗得说乃在恍惚揭铭摛光万古不没
　　汴河铭【并序】　　　　　　　皮日休
　　夫垂后以徳者当时逸而后时美垂后以功者当时劳而后时利若然者守道之主唯恐徳不美后时逸于已民也夸力之主唯恐功不及当时劳于已民也故天下也不逸不足守不劳不可去致其利害生于贤愚之主自古然也则隋之疏淇汴凿太行在隋之民不胜其害也在唐之民不胜其利也今自九河外复有淇汴北通涿鹿【一作郡】之渔商南运江都之转输其为利也博哉不劳一夫之荷畚一卒之凿险而先功巍巍得非天假暴隋成我大利哉尚恐国家有淇汴之役因献纤诫是谓汴河铭
　　惟河弥弥循禹之厥有暴隋凿通淮【集作津】泗昼泣疲民夜哭溺鬼似赭川流如松贯地龙舟未故江都已弑陈迹空存游波不止在隋则害在唐则利呜呼圣王守此而已
　　马当山铭　　　　　　　　陆防
　　言天下之险者在山曰太行在水曰吕梁合二险而为一吾又闻乎马当彼之为险也屹乎【集作于下同】大江之旁恠石凭怒跳波发狂日黯风助摧牙折樯血和蛟涎骨横鱼吭幸而脱死神魂飞扬殊不知坚轮蹄者夷乎太行仗忠信者通乎吕梁便舟檝者行乎马当合是三险而为一未敌小人方寸之包藏外若韦顺【古本作韦脂】中如劒铓蹈借必死钩必伤在古已极于今益彰【集作昌】敬篆岩石俾民勿忘














　　文苑英华卷七百八十七
　　钦定四库全书
　　文苑英华巻七百八十八　宋　李昉等　编楼观【关防桥梁附】
　　石桥铭二首
　　梓州惠义寺重阁铭一首
</div>
    <div class="pagination">
<a href="文苑英华_page568.html">上一页</a><span>...</span><a href="文苑英华_page564.html">564</a><a href="文苑英华_page565.html">565</a><a href="文苑英华_page566.html">566</a><a href="文苑英华_page567.html">567</a><a href="文苑英华_page568.html">568</a><span class="current-page">569</span><a href="文苑英华_page570.html">570</a><a href="文苑英华_page571.html">571</a><a href="文苑英华_page572.html">572</a><a href="文苑英华_page573.html">573</a><a href="文苑英华_page574.html">574</a><span>...</span><a href="文苑英华_page570.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
