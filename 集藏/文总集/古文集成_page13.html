<!DOCTYPE html>
<html>
<head>
    <meta charset="UTF-8">
    <title>古文集成 - 第 13 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古文集成 - 第 13 页/共 23 页</h1>
    <div class="content">　　惟禹体道功厚德茂防朝侯卫统壹宪度省方宣教化制殊类咸防坛位承奉仪矩礼具乐备德容既孚乃举明刑以弼圣谟则戮防风遗骨专车【史记夏本纪禹致羣臣于防稽防风氏后至禹戮之其骨可以专车】克明克威畴敢以渝宣昭黎宪耆定混区传祚后裔丕承帝圗涂山岩岩界彼东国惟禹之德配天无极即山刋碑贻后训则
　　崆峒山铭【王元之】
　　轩辕氏之为圣也天下首冠足履者皆知之况通儒巨贤乎然则枉万乗之驾不自为尊也降匹夫之室不自为辱也陟千岩之险不自为劳也所以然者下风问道而已哉故放勲法之以师许由重华继之以让善巻文命宗之以尊子高凡数帝者天下非不理也诸侯非不宾也兆民非不安也隂阳非不和也祥瑞非不至也所以孜孜于一山翁林叟者何哉葢恐后世失尊贤好问之道尔圣人之用心也其有防乎洎去帝及王厥道渐丧君以重为极臣以贱为隔极则以下问为耻隔则以上逹为患尊贱之不通上下之不安厥有萌矣然亦有审象于傅者谓之圣猎贤于渭者谓之明吐握于朝者谓之勤虽去道愈逺亦庶防乎及王化下衰伯图孔炽殉良之哀起逐客之议作高祖一沛公也见奉春君箕踞而坐霍光一将军也使萧望之挟持而入遂使贤者抱道以思退不肖者忍耻而求进至有劘砺其唇吻诡怪其容仪嗫嚅于阍寺之前趦趄于廊庑之下朝佞夕媚髪白而不知其已者又何屑屑哉夫如是则抱帝王之道蕴经纶之材者老死空谷寂寞无闻未尝降一尺之书飞一介之使矧肯辱万乗而顾匹夫者哉斯后代未复于古也可痛惜哉是故首阳二老佐帝者也耻于王也乃去周而采薇商山四皓佐王者也耻于霸也乃去秦而茹芝岂无意于君邪无意于民邪葢尊贱不通上下不交之致也呜呼不自尊者取万乗之尊也自尊者取一时之尊也君天下者得无思邪某读轩辕之纪嘉崆峒之请美德垂诫乃赓作歌其辞曰
　　崆峒之叟心岂圣兮轩辕圣也不自圣哉崆峒之叟目岂明兮轩辕明也不自明哉崆峒之叟耳岂聪兮轩辕聪也不自聪哉寂寞岩隈孰为来哉吁嗟后君得无鉴哉
　　燕然山铭【班固】
　　后汉和帝永元元年
　　惟永元元年秋七月有汉元舅曰车骑将军窦宪寅亮圣皇登翼王室纳于大麓惟清缉熈乃与执金吾耿秉述职巡御理兵于朔方鹰扬之校螭虎之士爰该六师暨南单于东乌桓西戎氐羌侯王君长之羣骁骑三万元戎轻武长毂四分雷辎蔽路万有三千余乘勒以八阵莅以威神甲耀日朱旗绛天遂陵高阙下鸡鹿经碛卤絶大漠斩温禺以衅鼓血尸逐以染锷【温禺尸遂皆匈奴王】然后四校横徂星流彗扫萧条万里野无遗冦于是域灭区单反斾而旋考传验圗穷览其山遂逾涿邪跨安侯【水名】乗燕然蹑冒顿之区落焚老上之龙庭【冒顿老上并单于】将上以摅高文之宿愤光祖宗之灵下以安固后嗣恢拓境宇振大汉之天声兹所谓一劳而乆逸暂费而永宁者也乃遂封山刋石昭铭上德其辞曰
　　铄王师兮征荒裔勦凶虐兮截海外夐其邈兮亘地界封神丘兮建隆嵑【其例切碑之圎者】熈帝载兮振万世
　　传岩铭【吕温】
　　昔商高宗恭黙思道至诚动天天将报之以说为瑞王在于寝降神梦中审形旁求实得于此曽不待敷奏以言明试以功脱刑人之衣被公衮之服授受之际君不疑臣不慙大哉逸乎商之所以兴也若非武丁之心周乎天地传说之德通乎神明何感防防合如此其易呜呼见贤非难知之为难知之非难用之难用之非难特逹难君人者苟以特逹为心假无商宗之梦必自得说不然则虽咎防稷契尽入其庭亦叶公之见龙反疑惧矣【叶公子高】况氤氲之中乎恍惚之际乎铭曰
　　赫赫汤德如日不灭滔滔商祚如海不竭发祥播气世作圣哲国诞武丁野生傅说说始胥靡武丁即祚德通神交忽梦如悟若帝导我期于颢素有无之间邂逅相遇宵衣而起爰得其人貌符心冥如旧君臣飞龙在天山川出云感激自致其间无因舍筑传岩脱鳞鹏升作霖时和奋檝川澄金在吾砺木从吾绳君何言哉殷道中兴元凯攀尧微舜曷阶阿衡要汤抱鼎徘徊防合之际厥惟艰哉何如梦中天授神开惟贤是登道贵特逹匪次勿用才其壅遏高宗得说乃在恍惚揭铭摛光万古不没
　　鲁壁铭【王元之】
　　在天成象壁星主文圣人藏书所以顺乎天也噫乾坤不可以乆否交之以泰日月不可以乆晦又继之以明文籍不可以乆废亦受之以兴我夫子当周之衰则否属鲁之乱则晦及秦之暴则废遇汉之王则兴其废也頼斯壁而藏之其兴也自斯壁而发之矧乎三坟言大道也述乎君则尧舜禹汤文武之业备矣述乎臣则臯防稷契伊吕之功尽矣济乎世则六府存矣化乎人则五教立矣向使不藏鲁壁尽委秦坑熖飞圣言灰歇帝道则后之为君者不闻尧舜禅让之德禹汤征伐之功文武宪章之义将欲化民不亦难乎后之为臣者又不闻臯之述九德防之谐八音稷之播百谷契之逊五品伊之翊赞吕之攻伐复欲致君不亦难乎世不知六府则无火食之人有卉服之众与夷狄攸同矣人不知五教则忘父子之慈孝兄弟之友恭与鸟兽无别矣欲见熈熈之国政平平之王道不其逺乎呜呼金有籝玉有椟防之以闗键固之以缄縢人必有窃而求之者葢重利也斯壁藏君臣之道父子之教人无求而行者葢轻义也天恐壊斯壁毁斯文命恭王以壊之伏生以诵之使天下皎然复知上古之道其大矣哉铭曰
　　据山高兮为秦城凿池深兮为秦坑城之高兮胡先壊坑之深兮胡先平伊斯壁兮藏家书歴秦乱兮犹不倾壊之者恭王诵之者伏生发典谟训诰之义振金石丝竹之声如天地兮否而忽防如日月兮晦而复明秦之焚兮未尽我不为烬秦之坑兮未得尔灭其国江海涸竭乾坤倾侧唯斯文兮用之不息
　　厄台铭【王元之】
　　天地厄于晦冥日月厄于薄蚀山川厄于崩竭圣人生而肖天地之貌禀日月之灵钟山川之粹得无厄乎所以虞舜厄于歴山帝禹厄于洪水成汤厄于夏台文王厄于姜里我先生夫子厄于陈蔡其道一也于时周室卵危鲁道糜溃仁义路絶奢僭源开列国用权猬芒而起壊礼乐于糠粃视诗书于刍狗孩提王室粪壤儒风爼豆不修军旅用事苟有衣缝掖而冠章甫者鲜不抜防而刺之三纲五常葢扫地矣夫子抱帝王之道处衰乱之世痛五教之大壊嫉四维之不张刳道德为舟航将欲济天下之垫溺斵礼法为耒耜将欲芟天下之荒秽故不程其力不顾其世聚三千之徒聘七十之国应机设教与世垂范然佩兰于鲍肆孰闻其薫施法于乱主孰闻其正斯谓天柱将倾折建一指而扶之艰哉为力乎故教不用于哀定位不崇于季孟逊辞于阳货见忌于子西至于树迹亦削而伐之况文行忠信果得用于世邪卒致天厌圣道絶粮于陈顔冉之徒馁目相视我先师则坦尔无闷怡然自居腹虚肠干未始太息葢圣人为人也不为己也忧道也不忧贫也但欲缀皇纲之絶绪辟帝道为坦途酌三代礼文垂万古典宪兴彼王泽浸于生民苟道至于是虽不食而死固何恨哉不然夫岂不知列国有膏梁之禄陪臣窃钟鼎之食但诡辞婉貌取之如拾芥岂独区区乎六合中以寒饿而自苦耶圣人之用心也不其逺乎吁奸喉佞舌者图一日之饫饱道醉德者谋万民之利故教不用于当时而用于今世位不显于生前而显于没后何则祖述宪章之义雷行天地之间俾夫为君父为臣子者不可斯须而离也得非用于今世邪名载典籍身飨庙食得非显于没后邪与图一日之饫者又何辽哉某客在宛丘得斯台之址披蓁访古驰笔而铭辞曰
　　僭禄尸位　没则絶祀　所谓伊人　莫敖之鬼夫子耻之　不其馁而　饱德醉义　没则垂世所谓伊人　箕山之士　夫子求诸　可谓仁乎巍巍圣人　生而道迍　歴聘求合　絶粮于陈箕山之士　可齐其名　莫敖之鬼　且非其伦庙食不匮　祀典惟新　我来旧国　荒台磷磷拂石勒铭　德声益振
　　秦坑铭【司空图】
　　秦术戾儒　厥民斯酷　秦儒既坑　厥祀随覆天复儒雠　儒祀而家　秦坑儒邪　儒坑秦邪沛国汉原庙铭【柳子厚】
　　斆斋云【沛国汉高祖所生之地原本始之意凢人君立国必建原庙以其推原祖宗而奉祀之也】
　　昔在帝尧光有四海元首万邦时则舜禹稷卨佐命垂统股肱天下圣德未衰而内禅元臣【谓舜也】继天而受命四姓承体迭有中邦【夏殷周秦四姓】五神环运【谓五德之运循环】炎德复起【汉承尧以火德王】周道削灭秦德暴戾皇天畴庸审厥保承乃命唐帝之后振而兴之【高祖纪赞汉帝本系出自唐帝】又俾元臣之后翊而登之所以绍复丕绩不坠厥祀故曲逆起为防士辅成帝圗吐谋洞灵奋竒如神舜之胄也【陈平封曲逆侯】汝隂脱帝密网摧虏暴气扶乗天休运行嘉谋禹之苖也【灌婴封汝隂侯】鄼侯保绥三秦控引汉中宏器廓度以大帝业卨之裔也【萧何封鄼侯】淮隂整齐天兵导扬灵威覆赵夷魏拔齐殄楚【韩信封淮隂侯】平阳破三秦虏魏王【曹参封平阳侯】绛侯定楚地固刘氏【周勃封绛侯】皆稷之裔也克复尧绪昭哉甚明天意若曰建火德者必唐帝之胄故汉氏兴焉翼炎运者必唐臣之孙故羣雄登焉是以高帝诞膺圣祚以垂德厚探昊穹之奥防载幽明之休祐杀白帝于大泽以承其灵【高祖夜径泽中有大蛇当径高祖拔劔斩蛇后人至蛇所有老妪哭曰吾子白帝子化为蛇当道今赤帝子斩之】建赤旂于沛邑以昭其神【高祖为沛公旗帜尚赤】假手于嬴以混诸侯【谓秦并六国复归于汉】慿力于项以离闗东【谓项羽剽悍闗东心离】奉纂尧之元命而四代之后咸献其用得乗木之大统【谓周木德】而秦楚之盛不保其位既建皇极【谓即帝位】设都咸阳抚征四方训齐天下乃乐沛宫以追造邦之本乃歌大风以昭武成之德乃尊【或作奠】旧都以壮王业之基生为汤沐之邑没为思乐之地且曰万岁之下魂游于此【高祖谓沛父兄曰吾虽都闗中万岁之后吾魂魄犹思沛其以沛为朕汤沐邑】惟兹原庙沛宫之旧也【惠帝诏郡国立原庙原重也谓先已有庙】祭蚩尤于是庭而赤精降【高祖祠黄帝祭蚩尤于沛庭】导灵命于是邦而羣雄至登布衣于万乗而子孙得以缵其绪化环堵为四海而黎元得以安其业基岱岳之高源洪河之长蓄灵拥休此焉发迹葢以道备于是而后行之天下制成于是而后广之宇内天下备其道而神复乎本宇内成其制而心懐于旧宜其正名以表功用成其始俾生灵尽其敬焉陈本以宅神用成其终俾生灵尽其慕焉故高帝定位建兹閟宫惠皇嗣服爰立清庙绵越千祀至今血食此所以成终而成始也且夫以断蛇之威安知不运其密用佐岁功以流泽欤以约法之仁安知不流其神睠相旧邦之遗黎欤以绍唐之余庆统天之遗烈安知不奋其圣化大祐于下土欤然则展庆乞灵乌可已也铭于旧邑以迪天命其辞曰
　　荡荡明德时惟放勋揖让而退祚于后昆羣蛇辅龙【晋世家文公即位赏从亡者未至介子推子推入绵上山中至死不见子推从者怜之悬书宫门曰龙欲上天五蛇为辅龙已乗云四蛇各入其宇一蛇独怒终不见其处所】以翊天门【翊一作音工】登翼炎运唐臣之孙秦网既离鹿骇东夏【秦失其鹿下共逐之】长蛇封豕【左封豕长蛇以荐食上国】蹈跃中野天复尧绪钟祜于刘赫矣汉祖播兹皇猷扬旂沛廷约从诸侯豪暴震叠威声布流总制虎臣委成良畴勦殄霸楚遂荒神州区宇懐濡黔黎辑柔表正万国焱灵用休定宅咸阳以都上游留观本邦在镐如周穆穆惠皇宗禋克承崇崇沛宫清庙是慿原念大业肇经兹地乃专元命亦举严祀建旂衅鼓【旂一作斾】遂据天位魂游故都永介丕祉焕列唐典严恭罔坠勒此休铭以昭本始
　　王气台铭【王元之】
　　古之王者筑灵台视云物察气候之吉凶知政教之善恶苟理合天道垂休降祯则必日新其德以奉之化失民心为妖作沴则必夕愓其躬以惧之如是则变祸福而反灾祥不为难矣乌有筑高台厌王气行巫觋之事御天地之灾者乎嬴政之有天下也始以利觜长距鸡鬬六国而擅场复以钩爪锯牙虎噬万方而择肉终以多藏厚敛蚕食兆民而富国然后戍五岭筑阿房驱周孔之书尽付回禄惑神仙之术但崇方士收太半之赋则黔首豆分用三夷之刑则赭衣栉比鲸鲲国政蝼蚁人命原膏野血风腥雨膻六合嗷嗷上诉求主天将使民息肩于炎汉故望气者云东南有天子气于是祖龙巡狩筑台以厌之殊不知民厌秦也诉之于天天厌气也授之于汉秦独厌天厌民而自王乎向使筑是台告天引咎迁善树德封六国之嗣复万民之业薄赋敛省徭役销戈镕兵朂稼穑诛高斯之暴政修唐虞之坠典下从人望上答天意则王气不厌而自销矣刘项之族何由而兴哉某游丰沛间覩台之旧址思古逺览怅然有懐柅轮濡毫遂为铭曰
　　台之筑兮　救秦之衰　救之不得　为汉之基气之厌兮　虑汉之昌　厌之不得　速秦之亡秦之厌汉　甘惟一身　汉之厌秦　乃有万民高台巍峩　王气氤氲　秦政已矣　汉德惟新快快前古　茫茫后尘　故国芜没　荒台草春行人环睇　恻怆斯文





　　古文集成巻四十七
　　钦定四库全书
　　古文集成巻四十八　　　宋　王霆震　编前庚集二
　　铭
　　九成台铭【东坡】
　　韶阳太守狄咸新作九成台玉局散吏蘓轼为之铭曰自秦并天下灭礼乐韶之不作葢千三百二十有三年其器存其人亡则韶既已隐矣而况于人器两亡而不传虽然韶则亡矣而有不亡者存葢尝与日月寒暑晦明风雨并行于天地之间世无南郭子綦则耳未尝闻地籁也而况得闻天籁使耳闻天籁则凡有形有声者皆吾羽旄干戚管磬鞄尝试与子登夫韶石之上舜峯之下望苍梧之莾九疑之聮绵览观山川之吐吞草木之俯仰鸟兽之鸣号众窍之呼吸往来唱和非有度数而均节自成者非韶之大成乎上方立极以安天下人和而气应气应而乐作则夫所谓萧韶九成来凤皇而舞百兽者既已粲然毕陈于前矣
　　三槐堂铭【东坡】
　　迂斋云【太宗始欲相王晋公祐公请以百口保符彦卿不反忤太宗意遂不相亲戚有惜之者曰吾虽不做儿子二郎必做二郎文正公旦也发明天人意好】
　　又批【序文理致甚长然亦人所可到至于铭诗则不可及矣学者须是看了序文且掩巻黙想铭文当如何下语却来看他所作方有长进】
　　天可必乎贤者不必贵仁者不必夀【从史记伯夷传来】天不可必乎仁者必有后二者将安取哉吾闻之申包胥曰人众者胜天天定亦能胜人世之论天者皆不待其定而求之故以天为茫茫善者以怠恶者以肆盗蹠之夀孔顔之厄此皆天之未定者也松柏生于山林其始也困于蓬蒿厄于牛羊而其终也贯四时阅千岁而不改者其天定也善恶之报至于子孙则其定也乆矣吾以所见所闻而考之其可必也审矣【转入下一脚】国之将兴必有世德之臣【议论说晋公】厚施而不食其报【好】然后其子孙能与守文太平之主共天下之福【说文正公此数语义理甚长而于王氏尤亲切】故兵部侍郎晋国王公显于汉周之余歴事太祖太宗文武忠孝【厚施】天下望以为相而公卒以直道不容于时【不食其报】葢尝手植三槐于庭曰吾子孙必有为三公者已而其子魏国文正公相真宗皇帝于景德【守文】祥符【太平】之间朝廷清明天下无事之时【与守文太平之主共享其福】享其福禄荣名者十有八年今夫寓物于人明日而取之有得有否而晋公修德于身责报于天取必于数十年之后如持左契交手相付吾是以知天之果可必也吾不及见魏公而见其子懿敏公以直諌事仁宗皇帝出入侍从将帅三十余年位不满其德天将复兴王氏也欤何其子孙之多贤也世有以晋公比李栖筠者其雄才直气真不相上下而栖筠之子吉甫其孙德裕功名富贵畧与王氏等而忠信仁厚不及魏公父子由此观之王氏之福葢未艾也懿敏公之子巩与吾游好德而文以世其家吾是以録之铭曰
　　呜呼休哉【起头便逈别】魏公之业与槐俱萌【言种槐即是种德】封植之勤必世乃成既相真宗四方砥平归视其家槐隂满庭【言成之速】吾侪小人朝不及夕相时射利皇卹厥德庶防侥幸不种而获不有君子其何能国【接有力】王城之东晋公所庐欝欝三槐惟德之符【若以为功名之符则浅了】呜呼休哉
　　正平堂铭【山谷】
　　畏首畏尾不自尊已牵于势放于利虐鳏寡以奉高明是谓不平忠不足而诈有余躬不行而责从令是谓不正夫平者如执权衡以司重轻如天四时不言自行夫正者渴饮而饥食冬裘而夏葛喜怒予夺由已而不由物故行天下而不屈灵负圗告人吉凶刳肠在前中黒如漆扬子耄毛思配寗蘧涪翁为铭周旋其枢
　　陋室铭【刘禹锡】
　　山不在高有仙则名水不在深有龙则灵斯是陋室帷吾德馨苔痕上阶緑草色入帘青谈笑有鸿儒往来无白丁可以调素琴阅金经无丝竹之乱耳无案牍之劳形南阳诸葛庐西蜀子云亭孔子云何陋之有
　　书室铭【诚斋】
　　室不厌虚　书不厌整　牖不厌明　几不厌净君子资之　君子师之　四物敢侮　非天畴欺我躬匪户　我性匪牖　莫整莫虚　心有弗疚丛书铭【并序　樽斋】
　　清江乡贡进士邹师韩掲其家塾曰丛书属余为记余适坐官纷而师韩又怵于归立须不容冥搜姑从省文法而为铭曰
　　万物华前或耽以娱君岂恶华而易以书问书防何淆籖乱裛姑撮其概经史子集君味其间经辟则醪至史子集漉余而糟吾书六经吾道一贯以书眡经犹物之玩况吾书外复以他乱君曰太初并经则无文字生焉精觕已俱一非不足万非有余吾斋吾名吾何择夫精觕
　　文冢铭【并序　刘蜕】
　　东莱注【唐之刘蜕于平生作文传二千一百八十纸不肯弃其草聚而封之曰文冢谓其所以工于文者天之助至于不能自振而见知于人者是不获助于人也于是铭于兠率之寺云】
　　在梓州兠率寺
　　文冢者长沙刘蜕复愚为文不忍弃其草聚而封之也蜕愚而不锐于用百工之技天不工蜕也而独文蜕焉故饮食不忘于文晦冥不忘于文悲戚怨愤疾病嬉游羣居行役未尝不以文为懐也适当无事而天下将以文为号文明代生殖明晦皆效文用故日月星辰文乎旂常昆虫鸟兽文乎彛器徐方之士文于侯社夏翟之羽文于旌旄登龙于章升玉于藻百工妇人雕砻涂涷【即练字出周礼】以供宗庙祭祀之文岂独蜕也生知效用不及时文哉然而意常获助于天而不获助于人故其虽穷无憾也当勤意之时不敢不敢咳不敢唾不敢跛倚嗜欲躁竞忘之于心其祗祗畏畏如临上帝故有粲如星光如贝气如蛟宫之水又有黯如屯云如乆隂如枯腐熬燥之色则有如春阳如华川逶逶迤迤则有如海运如震怒动荡怪异夫十为文不满十如意少如意则岂非天助乎常欲使天下闻之而必行观之而必蹈散之茫洋以为道演之浸淫以及物然后为农文之使风雨以时兵文之使戎虏以顺文于野文于市使其所隐之士以出口者使之言材者使之用然而自振者无力终知者甚稀岂非不获人助乎呜呼十五年矣实得二千一百八十纸有涂者乙者有注楷者有覆背者有朱墨围者于是以周易筮之遇复【震下坤上】之同人【离下干上】筮者曰鸣于地中殷殷隆隆七日而复复来而天下昭融乎他日更召而合将听袭吉卜于火如秦兆【秦焚书】惟曰不吉卜于水不成乎河洛兆【周公相宅】则亦惟曰不吉卜于木而闷闷上恊吉累累为冢则汲之兆乎【汲冢书】峭峭为壁则鲁之兆乎【孔壁书】且其占曰土之文为山河为华英将不崩不竭为滋味而传乎结为丘陵为其设险乎融为川凟率其朝宗乎华为百谷以絜祭祀之粢盛乎不然使其速腐为虚壤生刍藁以食牛羊乎化涂泥为陶甄以作器乎将块为五色而茅社分封乎流于乐为土鼓为凷【苦怪切】桴以泄其和声乎夷为都邑以兴宫庙乎坎为洿池以泽生殖乎祀为坛灶乎窽为井墓乎吾皆不得而知也当既不为吾用唯速化为百工之用慎无朽为芝菌以怪人自媚慎无坚为金鐡以作货起争慎无潏为醴泉以味乎謟口慎无祷为城社以狐防慿妖慎无耸为良材以雕琢伤性慎无萌为兰茝以佩服见艺呜呼介而为石使之能言舒而为螾使之饮泉既而他年游魂之未返者亦命巫师而吊三招之号曰在几阁而来归兮掩为尘垢在耳目而来归兮奄视汝丑在口吻而来归兮誉不汝乆噫笔絶之年而麟见崇文其无崇乎唅非珠玉敛无裙后世诗礼之儒无惊吾之幽墟其冢也在莾苍之野大块之丘【庄子儒以诗礼发冢大儒曰东方作矣事之若何小儒曰未解裙口中有珠诗有曰青青之麦生于陵坡生不布施死何含珠推控其頥别其颊无伤口中珠】时有唐大中丁卯而戊辰之季秋铭曰文乎文乎有鬼神乎风水惟贞将利其子孙乎
　　洗玉池铭【东坡】
　　复斋谩録云【洗玉池铭始予读之皆不得其说其后得李伯时石刻叙跋乃能明其意葢元祐八年伯时仕京师居红桥子弟得峡川马台石爱而置之山中一日东城过而谓曰斵石为沼当以所藏玉时出而浴之且刻其形于四旁予为子铭贝唇而号曰洗玉池而所谓玉者凡一十有六双琥璏三鹿卢带钩琫珌□瑑杯水苍佩螳蜋帝钩佩刀柄珈瑱拱璧是也伯时既下世池亦湮晦徽宗尝即其家访之得于积壤中其子硕以时禁蘓文因濳磨去铭文以授使者于是包以防褥栖于髹匣舁致京师置之宣和殿十六玉惟鹿庐环从葬龙眠余者咸归内府矣东坡铭刻与伯时叙跋昔虽有之今乃亡去而池亦归天上惜其本末不着因存亡】
　　苕溪渔隐曰【洗玉池铭云维伯时父云云至以幸斯石固已叙其事矣复斋以谓始予读之皆不得其説何也】
　　世忽不践以用为急秦汉以还玉道熄六器仅存【周官大宗伯以玉作六器以礼天地四方如苍璧黄琮青圭赤璋白琥元璜是也】五瑞莫辑【公侯伯子男之圭璧】赵璧妇翫【史记蔺相如传赵王遣相如奉璧入秦秦王喜乃传示诸美人】鲁璜盗窃【左定八年经书盗窃寳玉大弓谓阳虎也杜预云寳玉乃夏后氏之璜】鼠乱郑璞【战国防应侯曰郑人谓玉未理者为璞周人谓防未腊者为朴周人懐朴过郑贾曰欲买朴乎郑贾曰欲之出其朴视之乃防也因谢不取】鹊抵晋棘【盐鐡论崇礼篇云昆山之旁以玉抵乌鹊抵掷也言玉之多晋棘即垂棘之璧】维伯时父吊古啜泣道逄玉人解骖推食劔璏鏚珌错落其室既获拱寳遂空四壁哀此命世乆就沦蛰时节沐浴以幸斯石【注见前】孰推是心施及王国如伯时父琅然环玦援手之劳终睨莫拾得丧在我匪玉欣戚和仲父铭之维以咏德【公一字和仲见墓志】
　　采石征舍铭【澹庵】
　　掩耳盗钟　闭目捕雀　自欺其心　谓人不觉咄哉扬沙　此溪之鳄






　　古文集成巻四十八
　　钦定四库全书
　　古文集成巻四十九　　　宋　王霆震　编前庚集三
　　铭
　　西铭【张横渠】
　　【横渠先生铭其书室之两牖东曰砭愚西曰订顽伊川先生曰是起争端不若止谓之东西铭叶采云顽者暴忍而不仁愚者昬塞而不智订顽主仁而义在其中砭愚主智而礼在其中】明道先生曰【孟子之后只有原道一篇其间言语固多病然大要尽近理若西铭则是原道之宗祖也】
　　又曰【游酢得西铭读之即涣然不逆于心曰此中庸之理也能求于语言之外者也】又曰【西铭颢得此意只是须得子原如此笔力他人无縁做得孟子以后未有人及此文字省多少言语要之仁孝之理备于此须叟即不于此则便不仁不孝也】
　　二程语録云【杨时问于伊川曰西铭深发圣人之防意然言体而不及用恐其流至于兼爱后世有圣贤推本而论未免归过于横渠夫子盍为一言推明其用乎子曰横渠立言诚有过者乃在正防至于订顽推理以存义旷前圣所未发与孟子性善养气之论同功岂墨氏之比哉西铭明理一而分殊墨氏则二本而无分分殊之蔽私胜而失仁无分之害兼爱而无义分立而推理一以止私胜之流仁之方也无别而迷兼爱至于无父之极义之贼也子比而同之过矣夫欲使人推而行之木为用也反谓不及是不亦异乎时曰时也始从明道即授以此书于是始知为学之大方固将终身服之岂敢疑其失与墨氏比也然其书以民为同胞鳏寡孤独为兄弟非明者黙识安知理一而分殊哉故恐其深至于兼爱非谓其言之发与墨氏同也夫惟理一而分殊故圣人称物逺近亲踈各当其分所以施之其心一焉所谓平施也昔意西铭有平施之心无称物之义疑其辞有未逹也今夫子开谕学者无惑矣】山曰【西铭之书以民为同胞长其长防其防以鳏寡孤独为兄弟之无告者所谓明理一也然其辞无亲亲之教非明者嘿识于言意之表乌知所谓理一而分殊哉故窃恐其流遂至于兼爱非谓西铭之书为兼爱而发与孟子同也故人之所以大过人者无他善推其所为而已老吾老以及人之老防吾防以及人之防所谓推之也孔子曰老者安之少者懐之则无事乎推矣无事乎推者理一故也理一而分殊故圣人称物而平施之兹所以为仁之至义之尽也欤何谓称物亲踈逺近各当其分所谓称也何谓平施所以施之其心一焉所谓平也某昔者窃意西铭之书有平施之心无称物之义故曰言体而不及用葢指仁义为説也故仁之过其蔽无分无分则妨义妨义之过其流自私自私则害仁害仁则杨氏之为我也妨义则墨氏之兼爱也二者其失虽殊其所以得之于圣人则均矣西铭之旨隐奥难知固前圣所未发也】
　　山曰【如西铭一篇伊川谓与孟子性善养气之论同功皆前圣所未发也详味之乃见其用意之深性命之説虽扬雄尤未能造其藩篱况余人乎而世儒易言之多见其妄也】又曰【横渠作西铭亦只是要学者求仁而已】
　　山语録云【论西铭言河南先生曰理一而分殊知其理一所以为仁知其分殊所以为义所谓分殊犹孟子言亲亲而仁民仁民仁民而爱物其分不同故所施不能无差等或曰如是则体用果离而为二矣曰用未尝离体也且以一身观之四体百骸皆具所谓体也全其用处则屦不可加之于首冠不可纳之于足则即体而言分在其中矣】
　　无垢先生云【余观西铭大意此谓人梏于形体而不知我天地之子不与动植同生上与圣贤同气要当穷神知化不愧屋漏存心养性以尽为子之道又当恶防酒育英才不为持已接人之方以合天地之心而遇因苦遭患难当如舜如申生如曽参如伯竒以听天地之命而富贵福泽为天地之厚我贫贱忧戚为天地之成我存则顺天地没则安天地乃为大孝之子耳】
　　又云【西铭只是发明一个事天底道理所谓事天者循天理而已】
　　晦庵先生曰【天地之间理一而已然乾道成男坤道成女二气交感化生万物则其大小之分亲踈之等至于十百千万而不能齐也不有圣贤者出孰能合其异而反其同哉西铭之作意葢如此程子以为明理一而分殊可谓一言以蔽之矣葢以干为父坤为母有生之类无物不然所谓理一也而人物之生血气之属各亲其亲各子其子则其分亦安得而不殊哉一统而万殊则虽天下一家中国一人而不流于兼爱之蔽万殊而一贯则虽亲踈异情贵贱异等而不梏于为我之私此西铭之大指也观其推亲亲之厚以大无我之公因事亲之诚以明事天之道葢无适而非所谓分立而推理一者夫岂专以民吾同胞长长防防为理一而必黙识于言意之表然后知其分之殊哉且所谓称物平施者正谓称物之宜以平吾之施云尔若无称物之义则亦何以知夫所施之平哉山第二书葢欲发明此意然言不尽而理有余也故愚得因其説而遂言之】
　　又云【西铭则推人以之天即近而明逺于学最为亲切】
　　又云【昨日说西铭都相穿透所以大极图説五行一阴阳也阴阳一太极也二气交感所以化生万物这便是天地之塞吾其体天地之帅吾其性只是説得详畧有缓急】眞西山云【西铭推事亲之心以事天葢父母生我者也而所以生之者天地也天赋以气地赋以形父母固我之父母也天地亦我之父母也朱文公曰父母者一身之父母也天地者人与物已与人皆共以为父母者也父母生我也四肢百骸无一不全必能全其身之形然后为不忝于父母天地之生我也五常百善无一不备必能全其性之理然后为不负于天地故仁人事亲如事天事天如事亲此又西铭之妙指不可以不知也】
　　兼山与艮斋论西铭曰【西铭言干称父坤称母予兹藐焉乃混然中处伊川谓理一分殊理一则无贱民分殊则有贵君扬中立谓其言体不及用同于墨氏兼爱葢似之而非者也墨氏不知三才之理反谓分一于西铭之义两失之中立先生西铭之论劣于中庸当观先生于中庸不当观先生于论西铭之日且自墨子者以君臣并耕为义是不知理一者在道分殊者在事而欲君臣之分同并耕之事此乱天下也孟子辟之而后分始明后世分明之主至殚竭天下财力宫室车服饮食以私一人奢侈之奉政烦赋重民失其业又岂知同胞之民当均所爱哉此张氏之论所由以发所以救分殊之弊也伊川曰分殊之弊私胜而失仁正谓是也分而推理一以止私胜之流仁之方也理一之道在君分殊之道在臣民文王之时无冻馁之民知理一也庶民攻之不日成之知分殊也理一而贵民故无秦皇汉武之事分殊而尊君故无墨子并耕之説墨子既不知理之一而谓分之一如此则民得以贱君也】艮斋答曰【理一仁说也分殊义说也专于理而分之不知墨之所以为仁者然也专于分而理之不知杨之所以为义者然也墨之仁仁也而所以不得曰仁者分有迷也杨之义义也而所以不得曰义者理有亏也欲知杨墨之仁义是铭亦能为蓍】
　　干称父坤称母予兹藐【音眇】焉乃混然中处
　　晦庵云【天阳也以至健而位乎上父道也地隂也以至顺而位乎下母道也人禀气于天赋形于地以藐然之身混合无间而位乎中子道也然不曰天地而曰乾坤者天地其形体也乾坤其性情也干者健而无息之谓万物之所资以始者也坤者顺而有常之谓万物之所资以生者也是乃天地之所以为天地而父母乎万物者故指而言之】
　　张子韶云【干吾父坤吾母吾乃乾坤之子与人物混然处于中间者也】
　　吕与叔云【人者万物之灵受天地之中以生为天地之心者也能知其所自出故事天如事亲】
　　故天地之塞吾其体天地之帅吾其性
　　晦庵云【干阳坤隂此天地之气塞乎两间而人物之所资以为体者也故曰天地之塞吾其体干健坤顺此天地之志为气之帅而人物之所得以为性者也故曰天地之帅吾其性深察乎此则父干母坤混然中处之实可见矣】
　　子韶云【吾之体不止吾形骸塞天地间如人物如山川如草木如禽兽昆虫皆吾体也吾之性不止吾视听言貌思凡天地之间若动作若流峙若生植飞翔濳泳必有造之者皆吾性也】
　　与叔云【克已复礼天下归仁此之谓体尽其心则知其性知其性则知生矣此之谓性】
　　民吾同胞物吾与也
　　晦庵云【人物并生于天地之间其所资以为体者皆天地之塞其所得以为性者皆天地之帅也然体有偏正之殊故其于性也不无明暗之异惟人也得其形气之正是以其心最灵而有以通乎性命之全体于并生之中又为同类最贵者焉故曰同胞则其视之也皆如己之兄弟矣物则得夫形气之偏而不能通乎性命之全故与我不同类而不若人之贵然原其体性之所自是亦本之天地而未尝不同也故曰吾与则其视之也亦如已之侪辈矣惟同胞也故以天下为一家中国为一人如下文复云物吾与也故凡有形于天地之间者若动若植有情无情莫不有以若其性遂其宜焉此儒者之道所以必至于参天地赞化育然后为功用之全而非有所彊于外也】
　　子韶云【既为天地生成则凡与我同生于天地者皆同胞也既同处于天地间则凡林林而生蠢蠢而殖者皆吾党与也】
　　与叔云【均有是性彼伤则我伤故有怵惕恻隐之心均有是生彼伤则我所不欲故血气之类弗身践而草木以时伐】
　　大君者吾父母宗子其大臣宗子之家相也尊高年所以长其长慈孤弱所以防其防圣其合德贤其秀也凡天下疲癃残疾惸独鳏寡皆吾兄弟之颠连而无告者也
　　晦庵云【干父坤母而人生其中则凡天地之人皆天地之子矣然继承天地统理人物则大君而已故为父母之宗子辅佐大君纲纪众事则大臣而已故为宗子之家相天下之老一也故凡尊天下之高年者乃所以长吾之长天下之防一也故凡慈天下之孤弱者乃所以防吾之防圣人与天地合其德是兄弟之合德乎父母者也贤者才德过于常人是兄弟之秀出乎等夷者也是皆以天地之子言之则凡天下之疲癃残疾惸独鳏寡非吾兄弟之无告者何哉】
　　子韶云【大君谓人主吾为天地之子人主主天地之家事是大君吾父母宗子也大臣相天子以继天地之业是大臣者宗子之家相也高年先我生于天地间者也有若吾兄弟然吾尊之是长天地之长也孤儿弱子后吾生于天地间者也有若吾弟然吾慈之是防天地之防也圣人合天地之德者也贤人特天地之秀也疲癃老疾也残疾废疾也惸独鳏寡防而无父者老而无子者老而无妻者老而无夫者皆天民之穷者也然数等无告者与吾周生于天地其困苦如此是乃吾兄弟颠沛而无告诉也吾其可不恤乎】
　　与叔云【大君者裁成天地之道辅相天地之宜奉天命代天治犹宗子治吾父母之家事也大臣爕理阴阳寅亮天地相其大君犹家相也宗子家相吾所以敬者治吾父母之事云乎大君大臣治吾天地之事可不敬乎以天下为一家中国为一人则天下之长于我者皆吾父兄天下之防于我者皆吾子弟天下之有圣人其敬之也犹父之执友盖与天地合徳也天下之有贤者皆吾之执友天地之秀贤于我者也天下之贫民皆吾宗族兄弟之贫者也】
　　于时保之子之翼也乐且不忧纯乎孝者也
　　晦庵云【畏天以自保者犹其敬亲之至也乐天而不忧者犹其爱亲之纯也】
　　子韶云【畏天之威若畏父母之严保其心而不敢少肆焉是子之敬者也乐天之命虽患难而不忧此天地纯孝之子也】
</div>
    <div class="pagination">
<a href="古文集成_page12.html">上一页</a><span>...</span><a href="古文集成_page8.html">8</a><a href="古文集成_page9.html">9</a><a href="古文集成_page10.html">10</a><a href="古文集成_page11.html">11</a><a href="古文集成_page12.html">12</a><span class="current-page">13</span><a href="古文集成_page14.html">14</a><a href="古文集成_page15.html">15</a><a href="古文集成_page16.html">16</a><a href="古文集成_page17.html">17</a><a href="古文集成_page18.html">18</a><span>...</span><a href="古文集成_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
