<!DOCTYPE html>
<html>
<head>
    <meta charset="UTF-8">
    <title>宋文鉴 - 第 26 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋文鉴 - 第 26 页/共 75 页</h1>
    <div class="content">　　竹竹森寒洁緑湘江濵渭水曲帷幔翠锦戈矛苍玉心虚异众草节劲逾凡木化龙杖入仙陂呼鳯侣鸣神谷月娥巾帔静苒苒风女笙竽清簌簌林间饮酒碎影揺鐏石上围棊轻隂覆局屈大夫逐去徒悦椒兰陶先生归来但寻松菊若论檀栾之操无敌于君欲图潇洒之姿莫贤于仆
　　两头纎纎
　　两头纎纎二首　　　　　　　　张舜民
　　两头纎纎织女梭半白半黒右军鵞腷腷膊膊石子坡磊磊落落大风歌
　　两头纎纎蠒绾丝半白半黒蝇蠧之腷腷膊膊母赴儿磊磊落落忠臣词
　　五杂组
　　五杂组四首　　　　　　　　　孔平仲
　　五杂组垂衣裳往复来就桀汤不获已翦夏商
　　五杂组花木春往复来江湖人不获已议和亲
　　五杂组锦绣段往复来随阳鴈不获已犹仕宦
　　五杂组朝霞明往复来车马行不获已方用兵
　　了语不了语
　　了语　　　　　　　　　　　　孔平仲
　　公餗欲成忽覆鼎银缾汲绝还沉井乳虎咆哮落深穽青劒一挥防人颈
　　不了语　　　　　　　　　　　孔平仲
　　无言以手寻佩环寒暑迭运雕朱顔八骏踏地几时徧六龙驾日何年闲
　　难易言
　　难易言二首　　　　　　　　　苏舜钦
　　拟把铅刀伐丹桂欲坐眢井攀青天排罗婴儿拒九虎未若以道干贵权
　　地上拾芥亦细碎掌里数丈犹苦辛脱使擿丸下峻阪未若以财而发身
　　联句
　　劒联句【范仲淹　欧阳修　滕宗谅】
　　圣人作神兵以定天下厄【范】蚩尤发灵机干将搆雄绩【欧】槖籥天地开鑪冶隂阳辟【滕】南帝输火精西皇降金液【欧】炎炎昆冈荧汹汹洪河擘【范】雷电助意气日月沦精魄【滕】神气不在天错落就三尺【欧】直淬临溪泉横磨太行石【欧】雄雌威并立昼夜光相射【范】提携风云生指顾烟霞寂【滕】坚刚正人心耿介志士迹【欧】初疑成夏鼎魑魅世所适【滕】又若引呉刀犀象谓无隔【范】截波虬尾滑脱浪鲸牙直【欧】顽水挂隂雷皎月乘孤隙【欧】河角起彗气云罅露秋碧【范】晓镡星斗烂夜匣飞龙宅【范】舞酣霰雪囘弹俊球琳击【滕】鲜揺霅水光腻乱湘山色【滕】青蛟渇雨瘦青虺蟠霜脊【欧】清高锵以鸣寒姿坚且泽【范】鬼类防影响佞党摧肝膈【欧】一旦防神武四海屠凶逆【范】周王奉天讨商郊千里赤【欧】楚子扬军声秦师万首白【范】祥辉冦呉楚杀气横燕易【范】与君斩鼇足八极停震虩【欧】翁辱刜鹏翼三辰増焕赫【范】莫使化猿翁辱我为幻惑【范】莫使暴虎人屈我执仇敌【滕】尊严侯冠冕左右舞干戚【欧】功成不可留延年空霹雳【范】
　　风琴联句【谢涛希深　梅尧臣圣兪】
　　窍竹漏天风张拟峄桐佳名从此得妙响未曽穷【希深】夜静危台上人闲皎月中依依听不足秋露满兰丛【圣兪】
　　悲二子联句【苏舜元才翁苏舜钦子美二子谓穆脩凌孟阳】
　　有客自逺方来以二子説穆子疾病初家事巨细缺邻人苦其求【才翁】医师久已决案杯小大空布被旁午裂余喘尚能鼓【子美】老惯知已结目凄望羊髭防反猬茁忧酸系余生【才翁】圆曲勿自悦吾属何流离众人方草窃凌子乆道路【才翁】十口着羁屑恰旅重江间正値大饥节既无里饭交【子美】疾走继麤粝又无执浆人及时沃括渇惜哉殒天命【才翁】痛焉在亲绖帝胡生尔身世复称其杰胸伏气万丈【子美】肠贮怨百折艰难泊风波憔悴堕霜雪乆仆勤龙钟【才翁】弱女痴防文随寒饿空道与烟焰灭魂兮竟何归【子美】去矣不得别长府岂无财莫济医药切太仓岂无粟【才翁】莫解腹肠热天子圣在上海内清欲澈伊人胡不官【子美】既死安得活朝青与暮紫神喜天下轧昂车与怒马【才翁】门满道不绝之子苟间侧斯民乃贪餮高亢世弗亲【子美】方严鬼所掣敢言才足珍宁免否来齧思潜涙辄抽【才翁】惨旧面成耋举目此牢落侧身今鄙媟箴言耳空虚【子美】险论口卼臲作诗告石梁聊以慰寒骨【才翁】
　　地动联句【苏舜元舜钦叔才舜元旧字也】
　　大荒孟冬月【叔才】末旬高舂时日腹昏盲伥【子美】风口鸣呜咿万灵困隂戚【叔才】百植嗟阳衰浓寒有胜气【子美】大冻无败期六指忽揺拽【叔才】羣蹠初奔驰丸铜落蟾吻【子美】始异张浑仪列宿犯天纪【叔才】预验汉志辞民甍函鼓舞【子美】禁堞彊崩离坐骇市声死【叔才】立怖人足踦坦途重车偾【子美】急传壮马欹陵阜动抚手【叔才】砾块当扬箕停汚有乱浪【子美】僵木无静枝众啄不暇息【叔才】沓嶂惊欲飞踊搭撼铎碎【子美】安流荡舟疲倒壶防午漏【叔才】顚巢骇眠鸱居人眸子【子美】行客劳触儿南北顿鯈忽【叔才】西东播戎夷四鎭一毛重【子美】百川寸涔微斗薮不知大【叔才】轩轾主者谁共工岂复愁【子美】富媪安得为宁无折轴患【叔才】顿易崩山悲众蛰不安土【子美】羣毛难丽皮惊者去靡所【叔才】仆或如见挤轰雷下檐瓦【子美】决玉倾仓粢双顚太室吻【叔才】四跃宸庭螭万宇变旋室【子美】百城如转机念此大菑患【叔才】必由政瘕疵胜祉勇厥气【子美】孤阳病其威传是下乘上【叔才】亦曰尊屈卑夫惟至静者【子美】犹不可保之况乃易动物【叔才】何以能自持高者恐顚坠【子美】下者当鎭绥天戒岂得慢【叔才】肉食宜自思变省孽可息【子美】损降祸可违愿进小臣语【叔才】兼为丹扆规伟哉聪明主【子美】勿遗地动诗【叔才】
　　集句
　　送呉显道　　　　　　　　　　王安石
　　五湖大浪如银山问君西游何当还以手抚膺坐长叹空手无金行路难丈夫意有在吾徒且加餐屏风九叠云锦张千峯如连环上有横河断海之浮云可望不可攀飞空结楼台动影褭窕冲融间沛然乘天游下防尘世悲人寰泊舟浔阳郭去去翔空廓君今幸未成老翁衰老不复如今乐
　　戏赠湛源　　　　　　　　　　王安石
　　恰有三百青铜钱凭君为筭小行年坐中亦有江南客自断此生休问天
　　与北山道人　　　　　　　　　王安石
　　可惜昂藏一丈夫生来不读半行书子云识字终投阁幸是元无免破除
　　示蔡天啓　　　　　　　　　　王安石
　　身着青衫骑白马日驰三百尚嫌迟心源落落堪为将却是君王未备知
　　烝然来思　　　　　　　　　　王安石
　　烝然来思送程公也公来以薧麋馈我我饮饯之率西水浒故作是诗
　　念我独兮亦莫我顾烝然来思程百休父我有旨酒尔殽伊脯酌言醻之式歌且舞不留不处适彼乐土言秣其马率西水浒有客宿宿于时语语山有乔松江有渚式遄其归不我与作此好歌倡予和女
　　集杜诗句【寄孙元忠】　　　　　　孔平仲
　　君不见潇湘之山衡山高八月秋高风怒号草木黄落龙正蛰哀鸿独呌求其曹男儿生无所成头皓白漂零已是沧浪客呼儿觅纸一题诗此心炯炯君应识









　　宋文鉴巻二十九
　　钦定四库全书
　　宋文鉴巻三十
　　宋　吕祖谦　编
　　骚【如骚者亦附】
　　山中之乐　　　　　　　　　　欧阳修
　　佛者惠勤余杭人也少去父母长无妻子以衣食于佛之徒往来京师二十年其人聪明材智亦尝学问于贤士大夫今其南归遂将穷极吴越瓯闽江湖海上之诸山以肆其所适予嘉其尝有闻于吾人也于其行也为作山中之乐三章极道山林间事以动荡其心意而卒反之正其辞曰
　　江上山兮海上峯蔼青苍兮杳防丛霞飞雾散兮邈乎青空天镵鬼削兮壁立于鸿防崖悬磴絶兮险且穷穿云渡水兮忽得路而不知其深之几重中有平田广谷兮与世隔絶犹有太古之遗风泉甘土肥兮鸟兽雝雝其人麋鹿兮既寿而丰不知人间之几时兮但见草木华落为春冬嗟世之人兮曷不归来乎山中山中之乐不可见今子其往兮谁逢
　　丹茎翠蔓兮岩壑玲珑水声聒聒兮花气蒙蒙石巉巉兮横路风飒飒兮吹松云冥冥兮雨霏霏白猿夜啸兮清风朝日出兮林间涧谷纷兮青红千林静兮秋月百草香兮春风嗟世之人兮曷不归来乎山中山中之乐不可得今子其往兮谁从
　　梯崖架险兮佛庙仙宫耀空山兮郁穹隆彼之人兮固亦目明而耳聪宠辱不干其虑兮仁义不被其躬防长松之蓊蔚兮借纎草之丰茸苟其中以自足兮忘其服乎而颠童自古智能魁杰之士兮固亦絶世而逃踪惜天林之甚良兮而自弃于无庸嗟彼之人兮胡为老乎山中山中之乐不可久迟子之返兮谁同
　　逐伯强文　　　　　　　　　　刘　敞
　　寳元三年予羇旅淮南医来言曰今兹岁多疾疫予因作文以逐伯强伯强厉也能为疫者故逐之
　　皇皇上天兮后土浩浩厥生孙繁兮其地甚溥陶陶仲夏兮草木蕃芜鸟兽孳息兮我民乐胥我民孔灵兮上帝是仁天子圣兮百工日新上无粃政兮下无悖人邻里其集兮乐哉欣欣伯强何为兮孰畀以政反世五福兮持极以令我民不怡兮既爽其盛黒白瞀兮孰察其正谓寿反夭兮谓康反病仁义无益兮苟且为幸嗟尔伯强兮其独何心絶世和气兮俾民不任上天孔神兮大德曰生天不可长罔兮民不可乆侵天诛诚加兮安所避雷公驱兮风伯逝嗟尔伯强兮何所诣南有蛮兮为冦为逋西羌戎兮恃艰自虞天子孔仁兮靡焉毕屠伯强往兮代天伐诛嗟中国兮不可久留子不去兮顚倒思予
　　屈原嘏辞　　　　　　　　　　刘　敞
　　梅圣兪在江南作文祝于屈原讥原好竞渡使民习尚之因以鬬伤溺死一岁不为辄降疾殃失爱民之道其意诚善也然竞渡非屈原意民言不竞渡则岁辄恶者讹也故为原作嘏辞以报祝明圣兪禁竞渡得神意
　　维时仲夏吉日维午神歆既祠锡辞以嘏曰朕之初皇揆于度嘉朕以名终身是守抑岂不淑不幸逢遇离愍被忧天不可诉宗国为墟宁取自贼朕为忍生岂不永年悁悁荆人是拯是怜赴水蹈波疚不废旃既招朕魂巫祝背先岂朕是私将德是传沦胥及溺初亦不悛其后风靡民益轻死匪朕之心是岂为义妇吊其夫母伤其子人讯其端指予以詈予亦念之其本有自昔朕婞直不为众下世予尚之谓予好怒昔朕不容自投于江世予尚之谓予弃躬既习而鬬既逺益缪被朕伪名污朕以咎朕生不时乱世是遘民之秉彞嘉是直道从仁于井朕亦不取汝禁其俗幸怀朕忠好竞以诬一何不聪我实鬼神民焉是主其祀其祷予之所厚予惧天明焉事戏豫予悯横流焉事竞渡予怀尧舜焉事狎侮汝维贤人曾不予怒徇俗雷同讥予以好履常徇直切谏尽节人神所扶未必皆福去邪即正何以有罚曽非予怀可禁其为毋使佞臣指予为戒锡尔多福畀尔厐眉使尔忠言于君毕宜
　　释谋　　　　　　　　　　　　王安石
　　云冥冥兮蔽日风浩浩焉吹沙出予驰兮不得魂独处兮咨嗟嗟天地兮无穷暑与寒兮相客以短褐兮忧亲孰知予兮孔棘维抱闗兮击柝乃予仕兮所宜禄可辞兮尚冒养孰割兮方亏岂吾事兮固拙宁我辰兮独悖信物黠兮有制尚可侔兮内外
　　寄蔡氏女子　　　　　　　　　王安石
　　建业东郭望城西堠千嶂承宇百泉绕霤青遥遥兮纚属绿宛宛兮横逗积李兮缟夜崇桃兮炫昼兰馥兮众植竹娟兮常茂柳青绵兮含姿松偃蹇兮献秀鸟跂兮下上鱼跳兮左右顾我兮适我有班兮伏兽感时物兮念汝迟汝归兮携幼
　　九诵　　　　　　　　　　　　鲜于侁尧祠
　　车辚辚兮庙堧鼓坎坎兮祠下竽琴兮并奏洁时修兮防祠事瑶华为馔兮沆瀣为浆象笾玉豆兮金鼎煌海珍野蔌兮杂错而致诚神之来兮风雨萧萧前驱于毕兮上有招摇羽林为卫兮虹霓为旗鳯凰左右兮扰伏蛟螭神之降兮金舆灵欣欣兮肸蠁德难名兮覆帱千万年之不忘
　　舜祠
　　道歴山兮逶蛇思古人兮感叹并储胥兮肃止仰曾云兮晻暧兽何鸣兮林中鸟何悲兮山上木何为兮不剪草何为兮茂畅帝之神兮在天帝之德兮在人物具兮四海心精兮一纯采秀实兮山间摘其毛兮涧底玉醴湛兮琼茅希修杂兮兰乐备兮九奏鳯舞兮仪韶人骏奔兮如在君卒享兮神交
　　周公
　　噫嗟兮文公岿然兮秘宇怅王室兮多难独勤劳兮左右四国流言兮冲人不知东征问罪兮慆慆不归大电以风兮天威震惊弁啓金縢兮衮衣有光公之心兮大成文武公之子兮建侯啓土山川兮附庸奄鳬绎兮蒙万子孙兮承祀亿兆人兮仰止惟天子之叹嗟兮不复见于寤寐何莽新之假摄兮文奸言而欺一世造作诡故而戕刘兮亦亟殄宗而絶嗣公之圣而德协天兮何妄人之辄自拟俾其顚而不终兮天实表公衷而警后肃进拜于庙堂兮宜奉时之牲酒鼓钟兮在宫琴瑟兮在堂神之格兮乐享民欣欣兮不忘
　　孔子
　　曲阜兮遗墟先师兮阙里神髣髴兮如在涕潺湲兮不已穷天地兮一人掲日月而照临生无万乘之位兮三千之徒心服而四来嗟愚陋之不明兮乃商赐之为疑羌纷纷其妄作兮悖道违义而弗自知顾六艺之折衷兮取舍纵横而协于道后世苟轻肆于胸臆兮必遽贻于诟病三纲立而五教明兮实治世之宏矩履厚地而戴高天兮胡一日之可舍宜万龄之庙貌兮春秋不乏其时祀合仁义以为冠兮结忠信而为佩集道德以为裳兮服文章而为带列笾豆为左右兮苹藻牲牢而洁肥酌玉醴以为酒兮错琼瑶而为粢升堂而北面兮望冕旒之巍巍惟神明之降鉴兮洞精神其来歆
　　岳神
　　云蓊蔚兮山之巓瞻岳灵兮望青天崭岩崷崪兮磅礴无垠巄嵸嵂勃兮宁一以为仁草木杂而罗生兮人不可名鸟兽蕃而走集兮虞不能知因高错事兮道此跻陛登岱勒成兮胡为而七十二君齐余心兮不外高余冠兮甚伟撷芳杜兮为衣掇紫芝兮作佩栢实兮松华石髓兮兰英蕙肴陈兮玉案明水湛兮清尊诚拳拳兮不解寐接神兮怳若有言嵩高峻极兮生甫与申周道将明兮宣以中兴水旱不常兮虫螟以灾稼穑卒荒兮民生流离劳来安集兮之子之功祐此下民兮宁遗神羞
　　河伯
　　清秋方初兮霪雨降而无时旧坊弗治兮河水泛滥而为灾潏汨沸渭兮澎湃奔波而霈来崩腾覆溺兮夫岂河伯之不仁汗漫千里兮荡然室闾耄稚惊号兮丘冢为家蛟螭愤怒兮鱼鼈纵横鼋鼍驰骛兮鳬鹜飞翔皇天无亲兮视听以民五序参差兮咎极以滋圣惟唐尧兮固遭横流臣有舜禹兮舆心所依御灾拯溺兮九叙可歌四凶遂去兮二人以陛天地平成兮海隅蒙福白马玉璧兮非神之欲
　　箕子
　　伟夫子之正谅兮适遭世以离尤悼祖宗之累积兮大命顚而逢忧忠良屏逺兮谗谀寖昌神在涂兮虺蟒升堂紫鸾笯置兮鸩羽飞扬驺虞潜遯兮豺虎纵横江篱鉏割兮钩吻日滋芳荃不御兮蔓草难图比干剖心兮天子佯狂蒙以正兮大明其伤灵修不察兮国以云亡旧邦维新兮武功以成囚奴释辱兮作賔于王九畴演绎兮大法以彰五事钦明兮君道日隆彞伦攸叙兮庻政其凝朝鲜分封兮夷貊化行传国中山兮蕃子以孙庙貎有严兮祀典攸存岁时奉事兮斯千万年
　　防子
　　肇公孙之璇源兮元鸟降而生商并禹稷之圣贤兮实惟桓拨之王历妫姒之世数兮道日跻于武汤始伐罪于仇饷兮人怨咨而徯来顾寛仁之宜民兮天俾式于九围谅除残而代虐兮犹云德之有慙赖燕翼于孙谋兮治克举于三宗老成不怨于不以兮隐处不伤于厄穷世四十有六而下衰兮岂天命之将隳实遭家之不嗣兮顾丽色之惟防念社稷之颠倾兮七庙无所凭依帝眷在于有周兮抱祭器而焉归虽白马之见庙兮聊血食于商丘伟夫子一言兮诚有取于三仁
　　双庙
　　旄头光芒兮戎马驰海水沸荡兮鲸鲵飞烟尘蔽日兮杀气昏金鼓轰天兮山岳奔小国不守兮大国颠倾王侯戮辱兮虵豕肆行二公仗义兮捍贼睢阳析骸易子兮并力小城势穷力殚兮外无救兵亡身徇国兮宁屈虎狼仰天视日兮气以扬扬衣缨不绝兮貌如平生旅游驰驱兮歴此旧都致词双庙兮涕泗不收惟忠与孝兮死义为尤遭世扰扰兮适履其忧訏谋颠置兮边将怙功尾大权移兮三鎭握兵忠贤在野兮谗邪肆意女谒内用兮戚臣外圯纪纲日紊兮典刑日弛胎祸阶乱兮谁执其咎义士没身兮沈寃莫置猗欤二公兮行人歔欷
　　上清辞　　　　　　　　　　　苏　轼
　　君胡为兮山之幽顾宫殿兮乆淹留又曷为一朝去此而不顾兮悲此空山之人也来不可得而知兮去固不可得而讯也君之来兮天门空从千骑兮驾飞龙星辰兮役太岁俨昼降兮雷隆隆朝发轸兮帝庭夕弭节兮山宫圹有妖兮虐下土精为星兮气为虹爱流血之滂沛兮又嗜疟疠与螟防啸盲风而涕淫雨兮时又吐旱火之烟融御帝命以下讨兮建千仞之修锋乘飞霆而追逸景兮歙砉扫灭而无踪忽崩播其来防兮走海岳之神公龙车兽鬼不知其数兮旗纛晻霭而冥蒙渐俯伛以旅进兮锵劒佩之相砻司杀生之必信兮知上帝之不汝容既约束以反职兮退战栗而愈恭泽充塞于四海兮独淡然其无功君之去兮天门开款阊阖兮朝玉台羣僊迎兮塞云汉俨前导兮纷后陪厯玉阶兮帝迎劳君良苦兮马虺隤闵人世兮迫隘陈下土兮帝所哀返琼宫之嵯峨兮役万灵之喧豗黙清净以无为兮时节狩于斗魁诣通明而献黜陟轸荡荡其无囘忽表里之焕霍兮光不烛于九陔时游目以下览兮五岳为豆四海为杯俯故宫之千桂兮若毫端之集埃来非以为乐兮去非以为悲谓神君之既返兮曾顔咫尺之不违陞秘殿以内悸兮魂凛凛而上驰忽寤寐以有得兮沐浴而献辞是耶非耶臣不可得而知也
　　黄泥坂辞　　　　　　　　　　苏　轼
　　出临臯而东骛兮并聚祠而北转走云堂之陂陁兮历黄泥之长坂大江汹以左缭兮云涛之舒巻草木层累而右附兮蔚柯丘之葱蒨余旦往而夕还步倚徙而盘桓虽信美不可居兮苟娯余于一盼余幼好此竒服兮袭前人之诡幻老更变自哂兮悟惊俗之来患释寳璐而被缯絮兮杂市人而无辨路悠悠其莫往来兮守一席而穷年时游步逺览兮路穷尽而旋反朝嬉黄泥之白云兮暮宿雪堂之青烟喜鱼鸟之莫余惊兮幸樵苏之我嫚初被酒以行歌兮忽放杖而醉偃草为茵而块为枕兮穆华堂之清晏纷坠露之湿衣兮升素月之团团感父老之呼觉兮恐牛羊之子践于是蹶然而起起而歌曰月明兮星稀迎余往兮饯余归岁既晏兮草木腓归来归来兮黄泥不可以久嬉
　　南山之田　　　　　　　　　　王　令
　　南山之田兮谁为而芜南山之人兮谁敎堕且来者何为兮径者谁趾草漫靡兮不种何自始吾往兮无耜吾将归兮客我止要以田兮寄于治我耕浅兮谷不遂耕之深兮石挠吾耒吾耒挠兮嗟耕难雨专水兮日专旱借不然兮颖以秀螟悬心兮螣开目我虽力兮功何有虽然不可以已兮宁时我违而我不负
　　我思古人　　　　　　　　　　王　令
　　我所思兮忽古今之异时生兹世以为期欲勿思而奈何独斯人之弗见故永怀而自歌乐吾行之舒舒忽忘世之汲汲睇万里以自骛兮岂宁俯以効拾载重道远兮予欲行而谁与累九鼎以自重兮固尫之不举矫身以为衡兮权世之重轻广道以为路兮听人之来去
　　山中辞　　　　　　　　　　　王　令
　　山中兮何游登彼山兮乐夫高弃吾马兮取步降吾车兮足两屦石当道兮行旁木碍上兮下俯曾蹈险之非艰聊凭高而下顾何所视之乃牛而独见之如鼠彼侏侏者出其下兮曾其身之非伛于嗟怛兮离娄之死则已古不较其为短长兮何独计其高下山之高兮崔嵬山之路兮百折而千囘趋前行而就搀笑顾后使推之彼游者谁兮何以子之车来
</div>
    <div class="pagination">
<a href="宋文鉴_page25.html">上一页</a><span>...</span><a href="宋文鉴_page21.html">21</a><a href="宋文鉴_page22.html">22</a><a href="宋文鉴_page23.html">23</a><a href="宋文鉴_page24.html">24</a><a href="宋文鉴_page25.html">25</a><span class="current-page">26</span><a href="宋文鉴_page27.html">27</a><a href="宋文鉴_page28.html">28</a><a href="宋文鉴_page29.html">29</a><a href="宋文鉴_page30.html">30</a><a href="宋文鉴_page31.html">31</a><span>...</span><a href="宋文鉴_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
