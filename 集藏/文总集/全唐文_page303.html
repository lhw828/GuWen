<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 303 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 303 页/共 603 页
  </h1>
  <div class="content">
   ○贺收剑门表
    臣某言：伏见正月二十九日制书，以刘辟擢於非次，授任节旄，不立朝章，擅有侵轶，诏命左右神策行营节度使高崇文领马步将士严砺、李庸等计会讨伐。臣又得上都进奏院官高振报，严砺下告捷官严公贶奏，正月二十二日复收剑门，破贼五千，斩伪授剑州刺史武德昭讫。又夏州叛将杨惠琳，援绝城孤，势穷力屈；王师进袭，计已克平。凡在远迩，不胜庆幸。臣某中贺。伏惟皇帝陛下诞敷元德，广被文明，寰海宁，戎夷款附。蕞尔狂狡，敢纵奸凶：藉方伯任用之资，乘军城变故之际，阻兵拒命，肆虐雠邻。陛下志在安人，尚为含垢，顷令申谕，许以自新。诚以改过感恩，迷而知复；而乃恣情干纪，长恶不悛。既慝稔而祸盈，俾人怨而神怒。今戎臣授律，睿略遐宣，迫胁者知有所归，忠义者得以自效。因利乘势，犄角攻驱，固无遗镞之劳，伫见舆尸之变。臣职忝藩服，授任偏师，愤激之诚，倍百常品。无任踊跃之至。
    ○谢藩侍郎到宣慰表
    臣伏奉八月二十四日敕，陛下以江淮旱歉，轸念蒸黎，命度支盐铁转运使户部侍郎兼御史中丞潘孟阳宣谕慰安，蠲除疾苦。以今月二十九日到臣本州，颁赐诏书，以示恩化。臣及官吏百姓等，咸蒙圣慈，特加存问。爰自城邑，达於里闾，喜气浮川，欢声被野。臣忝守藩服，恭承德音，荷载宠光，无地。中谢。臣闻天覆无私，虽幽必烛，人心有系，惟圣能通。伏惟皇帝陛下德冠君临，泽均子爱。一物失所，如轸於纳隍；一人不获，载怀於驭朽。敷求至理，懋建大和，明命施行，率土欣戴。臣实庸琐，叨领方隅。奉陛十亭育之仁，当海滨旱歉之後，人多迁徙，赋亦逋悬，夙夜忧兢，冰炭交战。忽承慈旨，特降使臣，优贷俯及於藩条，勤恤遍加於凋瘵。以制国用，思致於均平；以勖庶官，俾甄其课效。发号而生灵交畅，先春而和气导迎。宇虽广而煦妪必周，天虽高而感通宁远。臣幸逢昌运，荐沐殊私，誓将罄竭驽骀，上裨万一。无任激励踊跃感恩之至。谨遣讨击副使曹序奉表陈谢以闻。
    ○谢恩宣慰并赐手诏表
    臣某言：押领日本国朝贡使回，伏奉宣圣旨，并赐臣手诏，宠私累降，荷载难胜。臣某中谢。伏惟皇帝陛下重光嗣圣，元德升闻；九有来王，万方率职。以日本国使远献琛贽，毕事旋归。言念梯航之劳，厚其行李之费。恭承诏旨，伏见天慈。臣当道发遣，素有旧例；今则稍加丰备，上副怀柔。已具别状，分析闻奏。
    ○谢手诏许受吐蕃信物表
    臣某言：奏事官戴诚回，伏奉墨敕慰问臣，并以臣所进助山陵材木收纳讫；及吐蕃东道都元帅尚乞悉罗与臣及邵崇政等信物，并蒙圣慈，许令收领者。殊私累降，感难胜。臣某中谢。臣以庸钝，叨膺任寄，凭奉圣略，藩守疆陲，而亭障无虞，戎夷献款。每示绥怀之德，愿输臣妾之心；昆夷喜附於汉疆，礼物远通於边将。陛下以覆载之广，延纳是宏，假其专受之名，外示不疑之礼。仰承宏贷，俯积兢惭。今臣及邵崇政所与回答信物，并准诏据旧例量事发遣讫。其敬国清已牒本镇令勘，待报到续具文奏。又蒙宸慈，特赐答蕃书本，宣威示信，体远怀人，俾无饰诈之虞，实感曲成之道。誓当戮力，以俟一时，永绝虚名，乃臣职分。无任感荷屏营之至。
    ○谢敕书宣慰表
    臣某言：中使冯仙鹤至，伏奉手诏，兼宣口敕，慰抚臣及将士等。圣恩曲被，戴荷无阶。臣某中谢。臣谬承驱策，荡灭凶残。役未逾时，恩无旷日。九天之上，诏下斯须；千里而遥，威如咫尺。示臣攻守之势，勖臣进取之期。断敌用奇，皆凭睿略；指踪制胜，尽出宸衷。但当戮力悉心，捐躯致命，冀申微效，仰答鸿私。
    ○为判官郭彦郎中谢手诏表
    臣某言：监军使判官马某至，伏奉敕书，奉宣口敕，慰抚臣及将士等。恩奖殊常，宠惊无地。臣某中谢。臣幸承朝命，叨佐戎旃。无借{助}之谋，讵申微效；有挈瓶之智，备守成规。戮力彼军，悉心留务。虽事皆关白，旌旆非遥，而职在防虞，城池是切。岂谓常忧罪戾，忽降纶言；每惊宠辱，特荷恩私。圣泽载覃，不遗於细物；天书忽降，曲赐於贱臣。手捧紫泥，心驰丹阙。以欣以，戴荷无阶。上答殊恩，百生多幸；俯惭微命，万死难酬。
    ○请修写铨选簿书奏
    臣伏以铨选之司，国家重务，根本所系，在於簿书。承前诸色甲敕等，缘岁月滋深，文字凋缺，假冒逾滥，难於辨明，因循废阙，为弊恐甚。若据见在卷数，一时修写，计其功直，烦费甚多。窃以大历以前，岁序稍远，选人甲历，磨勘渐稀。其贞元二十一年以後，敕旨尚新，未至讹谬纵须论理，请待他时。臣今商量，从大历十年至贞元二十年，都三十年，其间出身及仕宦之人要检覆者，多在此限之内，且据数修写，冀得精详。今冬选曹，便获深益。其大历十年向前甲敕，请待此一件修毕，续条贯补缉。臣内省庸薄，又忝选司，庶效涓埃，以裨朝典。谨具量补年月，及应须差选官吏，并所给用纸笔杂功费用，分析如前。
    ○行宫置寝议
    园寝非三代制，自秦汉以来，附陵置寝，或远或迩，则无闻焉。韦元成等议园陵於兴废，初无适语。且寝宫所占，在柏城中，距陵不远，使诸陵之寝，皆有区限，故不可徙。若止柏城，则故寝已燔，行宫已久，因以治饰，亦复何嫌？或曰：“太宗创业，寝宫不辄易。”是不然。夫陵域宅神，神本静。今大兴荒废，嚣役密迩，非幽穸所安，改之便。
    ○祭权相公文
    维元和十四年岁次己亥七月丁丑朔六日壬午，尚书户部侍郎兼御史大夫上柱国宏农郡开国公杨於陵，谨以旨酒庶羞之奠，敬祭於故相国赠尚书左仆射权公之灵。
    伏以世济明德，天资上才。默识中照，襟灵洞开。言成典诰，笔落风雷。扣寂穷妙，神交思来。百代遐骛，九流兼该。倾词人之薮泽，为作者之杓魁。粤自童年，飞声天下。论交请益，莫非贤者。荏苒藩服，发挥文雅。遽彻明庭，难留诸夏。骐骥之步，骋於康庄；鸾凤之舞，畅於朝野。望九霄於瞬息，指千里於寻常。遵曲台之讲肄，修谏省之封章。帝曰丝纶，代予言语。词之颇僻，政亦乖阻。尔其专掌，尔必师古。亟换官荣，屡移星序。春泉涌溢，彩翰飞舞。丕变浇讹，裁成训诂。六官之贰，我践其五。朗镜高悬，时髦尽取。陶钧之柄，义利求分。诡情异态，抑有前闻。公之雅素，迥拔群伦。知以藏用，忠惟爱君。将所以惩止夸竞，仪刑绅。岂独辨是非於毫发，较轻重於逡巡而已哉！
    日居月诸，或处或出。分陕东之忧寄，统汉上之师律。懋官之典，虽荷於朝章；福善之徵，尚期於阴骘。如何不淑，大祸俄锺。方伫朝天之庆，翻成梦奠之凶。叹人伦之殄瘁，哀令子之疚穷。幸斯文之不泯，将千载之为宗。
    於陵爰自壮年，获承嘉惠。以萧兰之菲质，荷松柏之深契。锺陵携手，禁掖连袂。讲德谈元，依仁游艺。平生之恨，常嗟离别之多；零落之悲，何堪衰暮之际。呜呼！谋及龟策，言旋洛师。风凄晚籁，雾偃灵而。收泪举酒，升阶致词。傥交情之不昧，实神鉴之来思。尚飨。
    ☆韦贞伯
    贞伯，贞元中官御史中丞。
    ○劾吏部铨选不实奏
    贞元七年冬，以京兆府逾滥解选，已授官总六十六人。或有不到京铨试，悬受官告，又按选格铨状，选人自书。试日书迹不同，即驳放。殿选违格文者，不复验及。降资不尽，或与注官。伏以承前选曹乖谬，未有如此，遂使衣冠以贫乏待阙，奸滥以贿赂成名，非陛下求才审官之意。
    ☆崔元翰
    元翰名鹏，以字行，博陵人。举进士，应博学宏词贤良方正直言极谏科三举，皆甲第。累迁礼部员外郎知制诰，终比部郎中。
    ○为河东副元帅马司徒请罢节度表
    臣燧言：臣闻享其名者，必有其实；受其赏者，必有其功。臣以往年奉诏，东征田悦，寻又伏奉恩命，加臣魏博节度使。方将收其土地，抚彼黎人，致天诛以伸威，布王泽而施惠，不得不居其任，何事而辞？其後摧败虽多，剪灭则未，其贼偷延数刻，独保孤城。田悦以溃乱殒身，由绪以窘迫归款。圣恩复加宏贷，悉复旧封。以臣有擒制之所系缧，绥怀之所降附，人徒之众，将吏之多，特敕别置保宁军节度，仍以臣兼充其使。臣又方以劳来为事，实且慰安其心。寻属西讨河中，内清关辅，事殷任重，劳力焦神，正在忧虞，未遑辞让。
    今臣举军还镇，解甲息师。况当歉岁未康。疲人方困。若复虚兼二使，别创两军，职任既繁，禄廪逾倍。且臣非有收郡邑壁垒之实，不宜复加名位；非有保城池封略之才，不宜别开军府。而乃妄为繁费，谬积恩荣。在私心怀苟得之羞，於国典为虚受之失。伏乞罢保宁节度，停臣此使，以保宁军兵马隶属河东节度，则圣朝有省约之利，愚臣减盈满之忧。且臣尊爵大官，穷荣极宠，何待加兹一职，乃为被以鸿私？今保宁河东军兵马，久同征行，以相和协，有同一体，不必异名，颇亦便安。伏希裁择，无任悃款之至。
    ○第二表
    臣某言：为臣之道，臣实闻之：有难则授命而不敢辞事君无苟安之责；已安则避位而不敢处，量已无昧进之讥。况福过忌於满盈，任重忧於颠覆。臣之所惧，孰以为宜？
    臣少无材能，进非经术，因逢屯难，遂效驱驰。陛下每录微功，累加高秩；皆缘恩泽，备尽宠光；名列台词，位兼宰辅；总戎巨镇，居守旧都。比又以东讨魏州，招降颇重。伏奉恩命，别以为保宁军节度，又以臣兼充其使，重以四征群寇，总帅诸军，加臣河东保宁奉诚等军节度，并管内诸道兵马副元帅。臣亦欲怀来款附，统一携离，以此因循，不即辞避。今者寇戎剪埽，区宇混同，方将抚绥，无事征伐，则臣不宜复居副元帅之任。保宁军将士与河东将士，久同居处，并以和宁，不必别为节度。
    伏请停此二使，许臣但以河东节度使镇守北藩。犹有尊官，又兼宠禄，已为厚甚，不可复加。虽尚偷荣，近於量力。岂将饰让於外，实为陈请於中。伏乞圣慈，俯垂照鉴。臣无任恳款屏营之至。
    ○为河东副元帅马司徒谢实封表
    臣燧言：某月日，中使某乙至，伏奉手诏，复以收河中功，赐臣实封五百户，通前为七百户。功微赏重，恩积生轻。报效何阶？祗惧惟甚，臣某诚惶诚恐稽首顿首。臣顷奉诏与诸道同讨逆贼，上禀谟算，克致诛夷，越升官荣，真食户邑，且有後命，再荷殊私。伏以圣德结於人心，皇威加於物表；将帅克宣其力，凶逆尽伏其辜，此皆国之福也。至若分阃作藩，秉旄仗节，御患难，翦埽寇雠，此固臣之职也。幸无获戾，何以为功？爵秩既崇，封赏又重；丝发未效，涓尘莫施。虽复捐躯，岂能上答？无任感荷恐惧之至。
    ○为文武百官请复尊号第一表
    臣等言：臣窃观前代之盛，列辟之英，咸保鸿名，而崇明号：或配其德，或昭其功，盖所以扬耿光，彰淳懿，而示远也。其有暗然不耀，後嗣何观？蔽而不扬，群臣之罪。
    伏惟皇帝陛下由正统而临祚，承圣绪而受图。禀高明之姿於天，侔博厚之德於地。端教化之本，制刑礼之中。声震八区，威加六合。运造化之柄，靡有不通；成阴骘之功，众莫能测。是用光膺圣神文武之号。其後虽逢厄运，寻睹昌期，诚我武之埽清，犹自咎而抑损，同罪已之义，明爱人之仁。群臣等上顺圣心，以成恭德；而退怀大惧，谓掩全功。五年於兹，若坠冰谷。方今百职皆理，庶绩其凝，人用咸和，俗惟丕变。陈师鞠旅，无犯塞之虞；封疆画界，无专地之患。四海宁谧，万类蕃滋。薄刑溢不冤之声，逋赋蒙勿收之惠。西成有穰岁之报，南极见寿星之祥。灵贶屡加，天恩允答。岂宜固为菲薄，以掩盛明？尊号之崇，愿复如旧。况臣等亲奉平明之理，久蒙覆露之恩。耻德美之不彰，忧罪戾之将及。
    伏惟陛下复循旧典，俯徇群心，诚天地神祗内外臣庶之所望也。臣等无任屏营悃款之至，谨诣朝堂奉表陈请以闻。臣某等诚勤诚恳，顿首顿首。谨言。
    ○第二表
    臣某等言：臣等前诣朝堂上表，伏愿复加尊号，奉被还旨，未遂恳诚。拳拳禺禺，不胜大愿。臣等伏以崇明号，昭盛德，爰自中古，实为上仪，以至於我祖宗，莫不膺兹典礼。伏惟皇帝陛下有广运之德，宏覆载之仁，烛幽以明，威远以武。惠泽之被，诚浃洽於八方；英声之扬，宜越轶於千古。而乃久为抑损，以守谦恭，事有旷而不遵，礼有缺而未备。臣等又以为不私与已，是谓至德，有美之而莫敢辞，有非之而莫敢隐，必推於物，而顺於人。既以徇於群心，又思叶於古帝，此皆圣王之事也。且夫虚而失实，则夸耀而诬；质而不华，则朴略而固。而王度资於润饰，帝者务於恢崇。盖将以法日月之昭明，配天地之广大，耸远人之观听，兼前代之轨模，然後表其全功，谓之尽善。不可以方当陛下临位，群臣在庭，而使鸿名不彰，盛典犹阙。既无以光昭众美，又无以丕承旧仪。则臣等蒙耻於今，获罪於後，实为大惧，敢忘尽规？尊号之崇，愿从群议。伏惟陛下俯回宸眷，察纳愚诚，不惟臣等受恩，天下幸甚。无任区区恳迫之至，谨昧死重诣朝堂奉表固请以闻。臣等诚恳诚勤，顿首顿首。谨言。
    ○第三表
    臣某等言：臣等前再上表，请加尊号，实以功德俱茂，典礼宜崇，然而不能铺陈，无以动寤。愚诚虽竭，天鉴未回。臣某等诚惧诚恐，顿首顿首。臣某等谨按《白武通》曰：“号者，功之表也。”神农有教田事之勤，燧人有兴火食之利；伏羲正五始，祝融续三皇。人为之名，以美其事。其後帝王之盛，洎我祖宗之明，咸因人心，而慎古道，虽损益或异，其於表功明德一也。臣等所以遵有国之令典，采上古之遗文，察人志於讴谣，观天意於符瑞，敢以为请，累表陈诚。
    曩者运丁艰难，时或顺动。陛下思成汤之罪已，念周宣之侧身，去徽号而不称，垂炯戒而自儆。应天以德，示人以恭。闻於蛮貊戎夷，告於天地宗庙。是故咸知陛下之志，慕义而归仁；潜感陛下之诚，垂灵而助顺。
    今者君臣和德，上下叶心；百职毕修，庶官以序；法令明具，教化流行。方内欢康，天下宁壹；四人遵业，万类乐生；嘉应休徵，神物灵贶；形於草木，著於星辰。而辞之以仁寿未臻，至化犹郁。遂使德诚可绝，名号未崇。不告於明神，不示於殊俗，将何以知陛下之戡难？将何以表陛下之致平？下无以威於四方，上无以报於九庙，其不可一也；淳古之至化，邈而不追，烈祖之威仪，废而不续，其不可二也；庶正群官，宗室支属，西土耆老，太学诸生，黄冠之伦，缁衣之侣，万众伏阙，弥旬织路，而乃不从人心，以违公议，其不可三也。守谦恭卑让之志，忽光大宏远之图。臣等诚虽至愚。以为大谬。
    伏以恒久之德，贞夫一也；元始之义，善之长也；并包覆露，天之大也；清净元默，道之妙也。睿智之周物，不可以不称夫圣也；妙算之无方，不可以不称夫神也；行仁义，修典法，歌诗颂。考文章，不可以不称夫文也；攘却戎夷，戡翦暴逆，边兵以整，禁卫以严，不可以不称夫武也：而合於唐尧乃圣、乃神、乃武、乃文之德。
    臣某等谨稽之乾符，叶於古帝，侔德泽之广，配功业之崇，昧冒万死，伏请上尊号曰：“贞元大道圣神文武皇帝。”臣等竭其精诚，发於交感，庶以回日，其能动天。无任屏营恳悃之至。谨诣朝堂奉表固请以闻。臣某等诚惶诚恐，顿首顿首。谨言。（及大会议，户部尚书班宏又请加奉“道”字，故又改其文，博施不息而万物以生，推功不宰而万化以成，又合於《书》之“奉若天道”之义。伏请上尊号曰“圣神文武奉道皇帝”。）
    ○第四表
    臣某等言：臣等去年九月三度诣阙上表，请复上尊号，恳悃虽竭，精诚未通，又惧於累尘圣听，是用中辍。大愿未毕，群心靡宁。臣某等诚勤诚恳，顿首顿首。
    臣等生逢昌运，早列清朝，获睹文明，继迹贤俊，亦尝考前载於史氏，访遗仪於礼官。至於保鸿名尊号之荣，昭茂功盛德之美，皆烈祖之垂法，为累代之成规。子孙之所宜丕承，臣下之所宜崇奉。陛下纂圣绪而临下，遵令典而制中，则亦俯从公卿大夫之请，尤膺圣神文武之号。间者陛下以祸乱之故，特贬损而自儆，以从一时之宜，信为恭也。今乃欲遂变更而不复，以废先祖之典，则若专焉，岂陛下或未之思？然臣等实以为惧，虽欲行陛下之志，奈先祖之典法何？
    伏惟陛下因於忧劳，深自咎责；命祝史告於天地，陈圭币祠於祖宗，布於群臣，闻於兆庶。固能降开之福，致感悦之诚；咸和以叶心，尽瘁而毕力；弼成神造，康济艰难。寇逆埽除，暴强扰顺。侯卫奉守屏之职，夷狄为来庭之宾。兵戎不兴，边鄙不耸。文轨同於四海，贡赋修於九州。至若时候将愆，必惟思而内省；皇情微轸，遂交感而潜通。阴阳和而风雨时，年谷熟而财用足；休祥数见，福应屡臻。此皆天地祖宗，垂灵锡祉，以成陛下之志，明无不答不享之咎也。
    陛下宜承天意，以悦神心，增修盛仪，再加明号，崇昭报之礼，表恢复之功。而辞以仁寿未臻，至化犹郁，则若尚怀不足，以要天地祖宗。虽有固让之勤，而非重请之义。且夫号者，其来尚矣：燧人神农，各旌其事；汤以甚武，而曰武王；迨我祖宗，亦崇高古道，垂著新法。陛下独为辞让，以守谦冲，则皇王将有愧於前，祖宗将不悦於後。而帝德是非之辨，固有所归；国典异同之文，後难以守。且陛下本为炯诫，以示敬恭，诚谦德也。今以先王之道，而不敢不法；烈祖之训，而不敢不承，又谦德之大也。若乃守独善而遗公议，执小让而忽宏规；违臣庶之心，废祖宗之典；乃所以失陛下之恭德，又徒以掩陛下之全功。臣等虽诚至愚，窃所不取。辄敢徵之国典，酌於经义，取贞者事之干，元者善之长，以配圣谟神化之盛，文德武功之崇，叶纪年之嘉名，遵旧号之美称，以如开元故事。谨昧冒万死，请上尊号曰“贞元圣神文武皇帝。”
    伏惟皇帝陛下沛然回虑，俯徇群情，然後圣德之光昭，元功之茂著，後代得扬盛美而镜至清，是群臣之愿也。不胜恳迫之至，谨复奉表诣阙固请以闻。臣某等诚勤诚恳，顿首顿首。谨言。
    ○第五表（为文武百僚太子少保于颀以下作）
    臣颀等言：臣等伏以尊号未复，累表陈情，伏奉诏旨，固守谦恭。臣颀等上援天地神灵，次奉祖宗典法；列经义而顺古，因人心以从时；词繁而不能陈明，诚竭而未蒙察纳；德美盛而犹蔽，宪度缺而莫修。罪戾是忧，冰炭交集。臣颀等诚惶诚恐，顿首顿首。
    臣颀等伏以先王之道，由大中而可久；近古之化，以弥文而益彰。则守谦而为恭，不如立中而垂法；表朴而礼略，不如文明而化光。况於文质异时，而国家自有制度；岂直为一王之法，固以过三代之文。其於规模，信为宏远。陛下嗣训先祖，贻谋後圣，当践修以纂承，奚变更而废坠。臣等又伏读诏书曰：“遐想哲王，则自燧人、神农、殷汤之时，有其事也。”又曰：“钦若典训，则自代宗、肃宗、元宗而上，有其仪也。”又曰：“所诫者满，所尚者谦。守之以诚，期於终始。”臣等以为去鸿名而贬损。谦之始也；遵旧典而奉承，谦之终也；造次而未尝违於礼，守之以诚也；敬恭而无或蹈於专，所诫者满也。又曰：“虚美崇饰，所不敢当。”伏惟皇帝陛下恤人之心，动天之德；致理之文教，戡难之武功，著於颂声，光於史氏。上有其实，无虚美之谦；下尽其诚，非崇饰之伪。又曰：“勉一乃心，共康庶政。”曩者公卿大夫，侍御携仆，或从牧圉，或备持戈矛，盖有同力之诚，而无离德之间；今者四岳群后，九土庶邦，外自藩维，内及宗室，黄发耆老，青衿诸儒，或佥以同辞，或远而抗疏，一心之效也。群材序进，百职交修；烽燧不惊，兵戎以息；钻凿不用，狱讼以衰。六气和而风雨时，五谷昌而仓廪实，庶政之康也。诚由教化，以致雍熙，自当冠於皇王，宁复谢於尧禹。宜加明号，以表成功。
    陛下虽以为辞，臣等未知其说。又伏奉诏旨，令臣等断表。伏以君亲一致，臣子一例，而《春秋》之义，以王父命辞父命，不以父命辞王父命。则臣颀等得遵先帝之典，以违陛下之诏，谨冒昧万死，伏请复上尊号如前。不胜惶惧恳迫之至。谨复诣朝堂奉表固请以闻。臣颀等诚惶，诚恐诚勤，诚恳顿首顿首。谨言。
    ○第六表
    臣颀等言：臣等今月七日所上表，昨十五日下诏旨如初，辞让愈固。臣等感谦冲於盛德，而私有旧典隳废之忧；惧烦渎於圣听，而内怀微诚恳迫之切。进退兢惕，不知所措。臣颀等诚惶诚恐，顿首顿首。
    臣颀等伏以为事贵举其中，立名恶浮於实；得其中不宜变之而失正，有其实不必避之以为恭。况以祖宗之矩仪，国家之典制，陛下道尊教备，德博化光，奚取於贬损而自卑，朴略而太简者也？昔汉宣帝谓元帝曰：“我汉家自有制度。”诸葛孔明诫其主曰：“不宜妄自菲薄。”前史载之详矣，幸陛下思之。臣等又为执小让之贤，不足以方得礼合度之善。去鸿名之敬，不足以补变法改作之专。陛下行之，将何所守？伏以高祖受兹明命，历代承以圣德，至陛下又有下武继文重熙累盛之美，不可谓德之不嗣也。躬上圣之资，合至神之化，戡祸乱制夷狄之武，修礼乐垂宪度之文，不可谓实之不孚也。比年以来，俗化斯厚，人少犯法，吏无舞文，狱犴将空，桎梏不用，可谓人皆迁善，岂曰俗未胜残？若固辞之，所未悟也。况於尊号之美，陛下已受於初。去之既由於艰虞，复之宜因於康靖。若示其罚，不旌其功，何以知区宇之削平？何以知宗庙之绍复？似非陛下之本意，但自欲改先祖之遗仪耳。内外臣庶，跋履山川，思报主恩，誓雪雠耻，亦欲摅其宿愤，表其成劳。陛下犹掩鸿名，不彰其事，则此等有如未尽，不以为欢。倘陛下以自咎责之心，尚或未弭，则群臣不能匡辅之罪，是亦未除，将何以蒙陛下之恩私？将何以受陛下之爵赏？君犹含垢，臣以偷荣；群下之情，必深反侧。又无以示於万古，无以威於四夷，皆非远图，且乖大体。
    臣等怀此数者，忄良忄良而不能自安。谨冒昧万死，重违诏旨，伏请复上尊号，以如前表。伏惟皇帝陛下思聿修无念之言，顾屈已从人之义，再膺大典，俯徇群心，因来月谒太清宫太庙，郊祀上帝，遂以告祠。实臣等之至诚，实臣等之厚幸。不甚惶惧恳迫之至。谨复诣朝堂奉表固请以闻。臣等诚惶诚恐诚勤诚恳，顿首顿首。谨言。（及大会议，国子祭酒韩洄请历数近日徵应祥瑞，故又改其文如後表。又伏见陛下以今年四月以来方当雩祭之修而有旱备之请。才愆期而未害於物，深轸念而将恤其人。气潜通而交感以和，泽旋流而滂霈思远。由是风雨时而霜雹不降，稼穑茂而蝗螟不生；农功以成，年谷大熟。休祥数见，福应屡臻：仁木连理而垂阴，嘉禾同颖而挺秀；寿星舒景炎之盛，芝草布葩英之重；白獐凝彩而雪晖，苍乌取象於天色。将遍於郡国，相继於岁时。右具如表。）
    ○为百官贺舒州甘露表
    臣某等言：伏见舒州奏，怀宁县界天柱山东南谷寺降甘露，今月五日下尚书省者。臣等谨按皇王以来图牒所载，皆以为天地之合，神灵之精，感中和之茂育，彰太清之至理。故《冠子》曰：“圣人之德，上及太清，下及太宁，中及万灵，则甘露下。”《礼》曰：“天不爱其道，地不爱其宝，则甘露降。”伏惟皇帝陛下元化醇茂，沐泽汪洋，合覆帱持载之功，配高明博厚之德。恩加群物，礼及百神，可谓同符，实如前载。又据舒州刺史宇文适所奏云：“天柱山者，柱石之象也，表山岳之灵；怀宁县者，宁谧之义也，表怀柔之理。”伏以远夷怀恩，辅臣纳忠，观其所言，信而有理。臣等亲闻圣政，获睹殊祥。无任。
    ○与常州独孤使君书
    月日，崔元翰再拜上书郎中使君阁下，天之文以日月星辰，地之文以百谷草木，生於天地而肖天地。圣贤又得其灵和粹美，故皆含章垂文，用能裁成庶物，化成天下。而治平之主，必以文德致时雍；其承辅之臣，亦以文事，助王政。而唐尧、虞舜、禹汤、文武之代，则宪章、法度、礼乐存焉；皋陶、伯益、伊傅、周召之伦，则诰命、谟训、歌颂传焉。其後卫武、召穆、吉甫、仍叔，咸作之诗，并列於《雅》；孔圣无大位，由修《春秋》，述《诗》、《易》，反诸正而寄之治；而素臣邱明、游夏之徒，又述而赞之。推是而言，为天子大臣，明王道，断国论，不通乎文学者，则陋矣；士君子立於世，升於朝，而不繇乎文行者，则僻矣。然患後世之文，放荡於浮虚，舛驰於怪迂，其道遂隐。谓宜得明哲之师长，表正其根源，然後教化淳矣。
    阁下绍三代之文章，播六学之典训；微言高论，正词雅音，温纯深润，溥博宏丽，道德仁义，粲然昭昭，可得而本。学者风驰云委，日就月将，庶几於正。若元翰者，徒以先人之绪业，不敢有二事，不迁於他物。而其颛蒙朴，难以为工；抗精劳力，未有可采。独喜阁下虽处贵位，而有仲尼诲人不倦之美，亦欲以素所论撰，贡之阁下，然而未有暇也。不意流於朋友，露其嗤鄙，而乃盛见称叹，俯加招纳，顾惟狂简，何以克堪？今谨别贡五篇，庶垂观察。傥复其一字，有逾拱璧之利；假以一言，若垂华衮之荣。不宣。元翰再拜。
    ○判曹食堂壁记
    古之上贤，必有禄秩之给，有烹饪之养，所以优之也。汉时尚书诸曹郎，太官供膳；春秋时，齐大夫公膳日双鸡。然则天子诸侯於其公卿大夫，盖皆日有饔饩。有唐太宗文皇帝克定天下，方勤於治，命庶官日出而视事，日中而退朝。既而晏归，则宜朝食，於是朝者食之廊庑下。遂命其馀官司，洎诸郡邑，咸因材赋，而兴利事。取其奇羡之积，以具庖厨，谓为本钱，杂有遗法。列曹掾史之於郡上丞诸曹郎，推本其位，又诸侯大夫之比，其有食也，於古义最为近之。凡联事者，因於会食，遂以议政，比其同异，齐其疾徐，会斯有堂矣。则堂之作，不专在饮食，亦有政教之大端焉。
    越州号为中府，连帅治所，监六郡，督诸军。视其馆毂之冲，广轮之度，则弥地竟海，重山阻江；铜盐材竹之货殖，舟车包篚之委输，固已被四方而盈二都矣。其人处险而怙富，易扰而难理，事之纷错，差於他州，而亚於荆、扬、幽、益诸府旧矣。故其设官之制，剧曹皆二人，而纪纲之职，亦分为两，以统其事。以其府署之内，建旆设旄之盛，飞缨荐绅之众，堂皇闳之壮，而食堂之制，陋而不称。期年，故太子少师皇甫公来临是邦，始更而广之。居丽谯之西偏，背崇墉以南向。而其栋梁桷，则皆松柏便楠。纵施五筵，衡容八几。洞以二门，挟以四窗。有爽垲之美，无湿燠之患。颐神宁体，君子攸处。
    後二岁，而御史大夫崔公为之备食器，增食物，虞人之献禽者必分焉。故其鼎俎有刍豢之羊豕，田获之麋鹿，鳖蜃鲐比之异，橘柚笋蒲之新，庶物丰矣。由饮食以观礼，由礼以观祸福，由议事以观政，由政以观黜陟，则书其善恶而记其事，宜在此堂。乃列其名氏，系以年月，叙之於後，各以其职相从云。
    ○右补阙翰林学士梁君墓志
    唐右补阙翰林学士皇太子诸王侍读史馆修撰梁君，讳肃，字宽中，其先安定人。繇汉魏已降，至於隋氏，世有爵位，家贵门盛。刑部尚书邯郸公曰毗，君之五代祖；以至於唐朝散大夫右台侍御史赵王行台记室宜春公曰敬，实公之高祖；朝散大夫右台侍御史曰愕，君之曾祖。祖昱，终於莫州任邱令。父逵，止於司御率府兵曹参军事，安卑於燕蓟，避乱於吴越，故其世少衰焉。君尝为《司御府君灵表》，以表其墓，自叙其世系甚备。
    公建中初以文词清丽应制，授太子校书。请告还吴，相国兰陵萧公荐之，擢授右拾遗修史。以太夫人羸老，有沉痼之疾，辞不应召。其後淮南节度使吏部尚书京兆杜公表为殿中侍御史内供奉，管书记之任，非其所好。贞元五年以监察御史徵还台，於是备谏诤而侍於大君，传经术而授於储后；典文章於近署，垂劝戒於东观。授赤绂银印之锡，闻者荣之。九年冬十有一月旬有六日，寝疾於万年之永康里，享年四十有一。诏赠礼部郎中，赙以布帛。十年春正月二十八日，葬於京师之南小赵村之原。子徽之、宏之，俱未冠，尝学文矣。幼子未名，小字振振，夫人京兆韦氏，抱之以，从其青车，哀感行旅。
    呜呼！君之寓於江南，年十六而先府君殁，事祖母以至孝闻。在羁旅之中，当离乱之际，贞固而未尝忘於道，廉让而未尝亏於义。年十八，赵郡李遐叔、河南独孤至之始见其文，称其美，由是大名彰於海内，四方之诸侯洎使者之至郡，更遣招辟而宾礼之。其升於朝，无激讦以直已，无逶迤以曲从；不争逐以务进，不比周以为党。退则澹然而居於一室，傲遗乎万物，贯极乎六籍，旁罗乎百氏。考太史公之实录，又考老庄道家之言，皆睹其奥而观其妙。立德玩词以为文，其所论载讽咏，法於《春秋》，协於《谟训》，《大雅》之疏达而信，《颂》之宽静形焉。博约而深厚，优游而广大。其三占之遗，有文集三十卷，为学者之师式。尝著《释氏止观统例》，几乎《易》之《系辞》矣。
    前後五岁，职必更於清显。擢必首於俊造，殁之日，位未及於赠之典，然而天子よ怛悼痛，恩有加焉，假之以寿，则将有器使之寄，柄用之重，是直屈於短夭而无命，非不遇也。执友博陵崔元翰哀之，乃为铭於墓门，识其邱陇。铭曰：
    懿文德，垂典则。以藻身，又华国。命之短，哀何极。
    ●卷五百二十四
    ☆雍维良
    维良，信都枣强人。贞元初，官殿中侍御史内供奉。迁主客员外郎仓部郎中。
    ○对文可以经邦策
    问：三雄鼎立，四海瓜分，魏氏独跨於中原，孙、刘割据於南土。五胜更袭，唯受命以当涂；四大居尊，咸仗义而称帝。二十八宿，指躔次於何方；三十六郡，列封疆於何所？醇化懿纲，非无宽猛之规；爱国治人，自有弛张之度。皇皇祖考，并建鸿名；眇眇子孙，俱闻失德。为功业之厚薄，而存亡之後先。至如献纳忠规，纵横武节，既自方於乐毅，或见比於张良。各有其人，详诸史传。所行事迹，咸请缕陈。
    对：天命靡常，地变其宗，三雄鼎据，分割乾坤。或利近江海银铜之凑，或邑居河洛桑梓之馀。用能仗风云，采松竹，开物成务，广运靖人。至如仰纬星躔，傍分列郡，成都应乎井络，建业开於斗牛。若乃发迹谯墟，图光毕昴，竟能一紫宙之意，兆黄精之符。然而物运弛张，得失成败，此关诸天意也，谅非人事也。岂功业之厚薄，何存亡之先後？长想前修，载述古迹。且为人臣者，善指事之要，专切直之言。然则荀氏之比张良，沈机已迅；葛侯之方乐毅，希古自高。俱能明允克诚，兴光大化。代收其器，人献其谋。观国以取肃军容，退恶以力扶王室。其理甚博，厥美惟先。画为九州，时更七代。徒勤短思，有愧缕陈。谨对。
    ☆穆质
    质，怀州河内人。举贤良方正，累擢给事中，改太子左庶子，出为开州刺史。
    ○论丧服疏
    臣闻三年之丧，自天子达於庶人。汉文帝以宗庙社稷之重自贬，乃以日易月，後世所不能革。太子，人臣也，不得如人君之制。母丧宜无厌降，惟晋既葬公除，议者诡辞以甘时主，不足师法。今有司之议，亏化败俗，常情所郁。夫政以德为本，德以孝为大，後世记礼之失，自今而始，顾不重哉！父在为母期，古礼也。国朝服之三年，臣谓太重，唯行古谓得礼。
    ○论服墨衰疏
    太子於陛下，子道也，臣道也。君臣以义，则抚军监国有权夺；父子问安视膳，固无服衰之嫌。古未有服衰而废者，舒王以下服三年，将不得问安视膳耶？太子、舒王，皆臣女也，不宜甚异。且皇后天下之母，其父母士庶也，以天下之母为士庶降服，可也；太子臣子也，以臣子为母降，可乎？公除，非古也，入公门变服，今期丧以下惨制是也。太子晨昏侍，非公除比。墨衰夺情，事缘金革。今不监国抚军，何抑夺耶？子之於父母，礼异而情均。太子奉君父之日远，报母之日少，忍使失令名哉？
    ○对贤良方正能直言极谏策（问陆贽作）
    问：皇帝若曰：盖闻上古有道之君，垂拱无为，以临四海，不理而人化，不劳而事成。星辰轨道，风雨时若，邈乎其不可继。何施而臻此欤？三代以来，制作滋广，异文质之变，明利害之乡；威之以刑，道之以礼；敦其俗而弥薄，防其人而益俞。岂浇淳必系於时耶？何圣贤间生而莫之振也？
    朕祗膺累圣之业，猥居兆人之上；虔恭刻励，如恐坠失；忧济庶务，夕惕晨兴。永惟前王之典谟，是宪是则。师大禹以崇俭，法高宗以求贤。兴夏启之征，作周文之伐。旌孝悌，举直言，养高年，敦本业，平均徭赋，黜陟幽明。励精孜孜，勤亦至矣。然而浮靡不革，理化不行；暴乱不惩，奸犯不息；五教犹郁，七臣未臻。乡党废尚齿之仪，黎无安土之志。赋入日减而私室愈贫，廉察日增而吏道愈滥。意者朕不明欤？势不可欤？何古今之事同，而得失之效异也？思欲划革前弊，创立新规。施之於事而易从，考之於文而有据。备陈本末，将举而行。无或惮烦，略於条对。
    自顷阴阳舛候，荐兴；仍岁旱蝗，稼穑不稔。上天作孽，必有由然，屡为凶灾，其咎安在？《传》曰：“时之不，厥罚恒。”又曰：“尧汤水旱数之，常也。”二者相反，其谁云从？今人靡盖藏，国无廪积，朕屡延卿士，询访谟猷。至乃减冗食之徒，罢不急之务。既闻嘉话，亦已遵行。而停废之馀，所费尚广。欲转输於江徼，则远不及期；将搜粟於关中，则扰而无获。节军食则功臣怀怨，省吏员则多士靡归。中心浩然，罔知攸济。子大夫蕴蓄才器，通明古今，副我虚求，森然就列，匡朕之寡昧，拯时之艰灾，毕志直书，无有所隐。
    对：臣闻帝王之理殊涂，而谏诤之道一致；五谏之要同归，而直谏之用为急。今朝廷之不闻直声久矣。伏惟陛下采唐尧师锡之义，降禹汤罪已之词；详延直臣，博求失政。自近古以来，忧劳思理，未有如此其至者。且何患乎不得为尧舜而已？若欲陛下之德，与天比崇；欲陛下之名，与天无极，斯乃天之意也，臣之志也。不然者，臣当退从作者七人之八耳，孰为来哉！
    制策曰：“上古有道之君，垂拱无为，以临四海，不理而人化，不劳而事成。星辰轨道，风雨时若，邈乎其不可继。何施而臻此欤？三代以来，制作滋广，异文质之辨，明利害之乡；威之以刑，道之以礼；敦其俗而弥薄，防其人而益俞。岂浇淳必系於时耶？将圣贤间生而莫之振也？”臣闻三皇以道化，五帝以德化，故曰修已以安百姓，垂衣而化天下。天何言哉？帝何力哉？无为而已，遂性而已。至道既往，至德浸衰。而三代之主，先之以礼义，故有法度之制，质文之变。高其是防，崇其刑辟，不臻大化，迄可小康。上古之君，三代之主，教道既异，劳逸自殊。则知理之盛衰，皆德所致，效在德有优劣，非时有浇淳。继三代者，其降杀可知矣。
    制策曰：“朕祗膺累圣之业，猥居兆人之上；虔恭刻厉，如恐坠失；忧济庶务，夕惕晨兴。”臣闻舜禹日兢，汤武日业，皆前代帝王之所以为理，忧勤之至也。臣窃闻陛下忧劳大道，勤绩庶务，无大无小，必躬必亲，靡不关心，靡不经手。勤亦至矣，忧亦至矣。然神太用则竭，形太劳则弊。古人云：“人生处代，如白驹过隙耳。”何忽自苦如此？又陛下一则罪己，二则罪己。若然者，复何用宰相乎？何用有司乎？
    制策曰：“永惟前王之典谟，是宪是则。师大禹以崇俭，法高宗以求贤。兴夏启之征，作周文之伐。旌孝弟，举直言，养高年，敦本业，均平徭赋，黜陟幽明。厉精孜孜，勤亦至矣。然而浮靡不革，理化不行，暴乱不惩，奸犯不息；五教犹郁，七臣未臻。乡党废尚齿之仪，蒸黎无安土之志。赋入日减而私室愈贫，廉察日增而吏道愈滥。意者朕不明欤？势不可欤？何古今之事同，而得失之效异也？思欲划革前弊，创立新规；施之於事而易从，考之於文而有据；备陈本末，将举而行。”臣闻事不师古，以克永世，匪说攸闻。陛下追惟前王之典谟，是稽古之道也，然陛下师古为理也，欲何为乎？为皇乎？为帝乎？为王乎？驱天下之人，欲令归忠耶？归敬耶？归文耶？汉文帝以清净为宗，近称刑措；汉宣帝以刑名律下，亦谓中兴。自古以来，未有不举纲而目正，不澄源而流清者矣，此亦陛下熟闻之矣。是宪是则之宜，更申明之，使在下者有所趋也。臣闻大禹称三王首者，以其卑宫室，菲饮食，裕人克己，俭之至也。其道堙没不嗣久矣，惟陛下独能师而行之。苟纶言之可复，则天下之可化。所谓其身正，不令而行；其身不正，虽令不从者也。臣闻自古求贤，各以类至：三皇师其臣，五帝友其臣，三王臣其臣。取其师之礼，黜位而朝之；取其友之礼，以身先焉；取大臣之礼，以皮币先焉。陛下欲为皇，则行事师之礼；欲为帝，则行取友之礼；欲为王，则行取臣之礼。自昔哲王，则有感梦而行。傅岩惟肖；则有协卜而出，渭滨亲载；则有卑辞以厚礼，汤命五返於处士；则有可就不可屈，备独三顾於草庐。此皆陛下备闻之矣。臣窃见国家取贤之道，其礼部吏部，失之远矣。则制策之举，最为高科，以臣言之，不得无弊。且陛下弓旌不出，元深藏，无聘问之先，有投刺自媒者；无软轮之礼，有蹑乔而来者。支离於京阙，会计於有司。又广张节文，妄设条格。禁御约束，邻诸盗贼。防贤之意，甚於防奸。崎岖困辱，旷日永久。然则一睹天颜，一承圣问，臣恐皇王佐略，不可由此而致也。今之所得者，乃臣辈琐琐者耳。强名曰贤，贤者固如是耶？厚颜包羞，臣窃自笑。则高宗求贤之意，似或不然。此乃国家最弊之务，伏惟陛下加恩，重而慎之。陛下文可经天地，武可定祸乱。我武载张，则河Й亡命之寇，既以指朝自灭；我文载修，则淮濒逋逃之丑，可以不日自来。道冠古今，功格上下，夏启周发，曾何足云！陛下旌孝弟，而孝弟未能化人，旌之未得其实也；举直言，而直言未得上达，举之不得其人也；养高年，则废礼已久，未有闻焉；敦本业，则失农者多，鲜有劝者；平均徭税，而怨嗟日生，奸赃之吏未去也；黜陟幽明，而善恶同贯，考课之法未精也。陛下师从俭之遗训，则浮靡何患不革；前王之典谟必用，则理化何患不行！行则暴乱惩，奸犯息；然後礼仪可浃，而五教自宣矣。七臣者，岂非《孝经》所谓“天子有诤臣七人”乎？今朝廷列官致位，有以谏为名者；左右前後，拾遗补阙，其数甚众，不止七人。使陛下有未臻之叹，其过将有所归矣。以陛下养高年之礼著於上，则乡党不废尚齿之仪；均徭之法行於吏，则蒸黎有安土之志。安土则乐业，乐业则务本，务本则兴农，兴农则家给，家给则赋不减而人不贫矣。吏道愈滥者，吏不精也。臣窃见吏部，课最者遗其实，以资历为优；试材者失其本，以书判为上。加以检验滋章，简牍繁揉，毛淹滞，吏缘为奸。事壅於上，权移於下，胥徒末品，得擅官府。所以财贿公行，不殊市道，量职求直，价若平准。然古则为官择人，今则为财择官。反古害今，其弊如是。又有通经之目，试文之科，不同归於吏部，选之至於此，虽廉察日增，固不及也。若划革前弊，明诏固当疾行；创立新规，微臣以为不可。且烈祖之宪章未改，前王之法度粲然，德如毛，在克己而已。何必改作，然後成功？因人之欲，顺天之时，则易从；行古之道，得理之中，则有据。
    制策曰：“自顷阴阳舛候，氵存兴；仍岁旱蝗，稼穑不稔。上天作孽，必有由然。屡为凶灾，其咎安在？《传》曰：‘时之不，厥罚恒。’又曰：‘尧汤水旱，岁之常也。’二者相反，其谁云从？人靡盖藏，国无廪积，朕屡延卿士，询访谋猷。至乃减冗食之徒，罢不急之务。既闻嘉话，亦已遵行。而停废之馀，所费犹广。欲转输於江徼，则远不及期；将搜粟於关中，则扰而无获。节军食则功臣怀怨，省吏员则多士靡归。中心浩然，罔知攸济。”臣闻旱蝗者，稽诸《洪范》，为言不之罚也。言之不，令之不信也。言者，西方金也。金失其性，为木所伤。木，东方少阳，古云阳腾，所以为旱。阳既亢极，气又嚣蒸，是则介虫为孽，螽斯为害。臣见比年旱魃为害已甚矣，则《洪范》之徵亦明矣。无乃陛下诏令不信乎？抑又闻军旅之後，必有凶年。其握兵者，不本乎仁义，贪於残戮，人用愁苦，怨气积下，以伤阴阳之和也。则国家兵先於河北，河北旱蝗随之；次及河南，河南旱蝗亦随之；次及关中，关中又蝗旱。旱既仍岁，蝗亦比年，无乃陛下用兵者不详其道也？臣谨稽古典，参於历代，禳除异术，祈祷多门。至若贬食省用，稼穑圭璧，求邪於幻术，觊福於释流，土龙矫首於通衢。群巫分袖而鼓舞，此又从人之欲也。至若两汉旧仪，三公当免，卜式著议，宏羊可烹，此又一时之事也。然俱非救旱之本，去灾之道。则有一郡一邑，一宰一牧，勤恤人隐，精达神明。或以身禳，或以心祷。蝗且出境，旱不为灾。牧宰之微，尚或臻此。况陛下尊为天子，德为圣人，神动而天从，气使而时变，至诚所感，何往不通？臣伏见陛下去年八月二日所下德音，避正殿而不居，损常膳而不御，议狱缓死，掩骼埋。诏文始书，害气将究；诏书始下，和气自生。故不旬朝之间，凶渠歼殄，兵革偃息；甘雨荐降，氛灾自销。天之监人也，明矣速矣。然则陛下之德，有以动天；天且不违，况於鬼神乎？若尧汤之灾，阴阳之数，此则先儒之言略矣，小臣不敢传疑。惟《洪范》之徽信也，谨而言之，陛下鉴之可也。臣闻尧之水，汤之旱，而国无捐瘠者，蓄积多而备先具也。今国家或时不雨，一岁不登，尧汤比之悬矣。人至困竭，国为空虚者，备之不早。顷所以赋敛无极，怨ゥ日盈，权须诡求，朝令夕具，岂不以兵食乎？今蒲同劳师既还，关辅生人才息，不急军食，不烦军须。则搜粟关中，重扰未可；转输江徼，虽远可期。关兵食以廪储，虽节食犹虑费用者多，则功臣何因而怀怨？择贤才以实官，虽省员犹虑旷职者众，则多士何忧而靡归？臣闻方内之理乱，由君上之所执。上有所执，则下有所守。臣窃观国理，似或不然。无可久之图，无常备之制，用无本末，举无条纲，任运而行，应急而化。若虚舟之触，用济江河；如乱丝之棼，望成纶。所以遇运则福至，遇厄则祸生；遇岁恶则劳，遇岁丰则逸。坐迎天命，不关人谋，圣心浩然，罔知攸济者，乃彝伦不叙之故。
    制策曰：“子大夫蕴蓄才器，通明古今，副我虚求，森然就列。匡朕之寡昧，拯时之艰灾。毕志直书，无有所隐。”此乃陛下厚礼众君子之意，微臣曷足以当之？若臣者，生为唐人，马牛之齿，甫以壮矣，道不得行，身不得遂，陋矣贱矣，与蝼蚁何异？然《诗》、《书》天人之际，皇王经纬之道，三坟六经，九流百氏，前人沿革之要，历代兴亡所由，既尝经之於心，颇亦备之於学，虽未之究，可略而言。至若时政之损益，任贤之得失；刑辟之有轻有重，生人之或利或病：臣又耳或有所妄闻，身远与寡，莫为之先，且无因至陛下言之尔。皇天后土，宗庙社稷，实宜知臣之心。每用愤发悃款，隐忧忄臆；激於肝血，藏於骨髓，思有以一陈之久矣。蒙陛下开天地之德，降雷雨之施；深诏执事，旁延郡国，俾有贤良方正直言极谏之举。臣也幸，苟有志，人乃举之。此亦上天降皇唐，使陛下锡臣此便，得有路索言之於上也。若贤与良，则臣岂敢？惟谏与直，或有可观。言不直，谏不极，是微臣不忠之罪，孤陛下虚听之德也。至如忌讳挟诛，诽谤附律；脯醢淫戮，鼎镬滥刑，此乃昏主暴君亡国之具，亦陛下之所明知，故臣不复有虞於圣朝耳。是故竭虑极愚，指陈其切。是耶，纳而行之；非也，容而宥之。所谓“言之无罪，闻之者足以戒”也。谨对。
    ○对双耦射判
  </div>
  <div class="pagination">
   <a href="全唐文_page302.html">
    上一页
   </a>
   <span>
    ...
   </span>
   <a href="全唐文_page298.html">
    298
   </a>
   <a href="全唐文_page299.html">
    299
   </a>
   <a href="全唐文_page300.html">
    300
   </a>
   <a href="全唐文_page301.html">
    301
   </a>
   <a href="全唐文_page302.html">
    302
   </a>
   <span class="current-page">
    303
   </span>
   <a href="全唐文_page304.html">
    304
   </a>
   <a href="全唐文_page305.html">
    305
   </a>
   <a href="全唐文_page306.html">
    306
   </a>
   <a href="全唐文_page307.html">
    307
   </a>
   <a href="全唐文_page308.html">
    308
   </a>
   <span>
    ...
   </span>
   <a href="全唐文_page304.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
