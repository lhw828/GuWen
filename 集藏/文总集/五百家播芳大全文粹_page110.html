<!DOCTYPE html>
<html>
<head>
    <meta charset="UTF-8">
    <title>五百家播芳大全文粹 - 第 110 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五百家播芳大全文粹 - 第 110 页/共 129 页</h1>
    <div class="content">　　西山老拙隳聪塞明升榻而卧其夜梦防乎灵台之上再拜如见其君君大言曰使子身安体舒手便足运咸如所欲生而能然自我所使讲学考业穷经博史口耳诵记无遗字日月所习无忘厥能包罗古今皆心之灵然应乡书不録辄出强顔黾勉仕未有日今也谁使子之文章虽摛华丽藻人厌其质明性顺理人讥其拂言出反笑意动则悖有司意东使子意北有司意华使子意实譬之匠氏绳墨误直琢削反曲雕蠧欲终捩手辍工是皆拙鬼所为子宜驱之余惊而寤作文以遣之曰予心之神灵于予身穷经好古阅无废文汝乃反吾巧而使拙亏吾成而使缺好辞赠尔尔行而决鬼乃跃而出俛首俯躬而言曰子命昔穷我寄尔躬子命今逹我辞尔室还子之巧收吾之拙圣道是乐纷华无悦学海心志至刚无歇且戒且勉且泣且别言已翻然而去予心释然
　　吊税人塲文【并序】
　　峡口镇多暴虎路人过而罹害者十有一二焉行役者曰其地曰税人塲言虎之搏人犹官之税人因为文以吊之其词曰虎之生兮亦禀亭文采蔚以锦烂睛眸赫其电烛爪利锋起牙张雪矗岩乎尔游溪乎尔育匪隠雾以泽毛唯咥人而嗜肉豺伴防隣林潜草伏啸生习习之风视转耽耽之目则有霜径晨征隂村暮宿尔必搏以疗饥啗而充腹骨委沟壑血膏林麓恨长徃悲魂不复旅人无东海之勇妇起太山之哭至使贾说商谈飞川走陆识彼兽之攸暴示斯塲之所酷骑者为之鞭蹄车者为之膏轴铍者为之发刃弧者为之挟镞来之者有备过之者在速鲜不魂惊而神翻思复者哉于戯虎之搏人也止于充腹官之税人也防于败俗则有泉涌鹿防之钱山积巨桥之粟周幽厉之不防汉桓灵之肆欲是皆收大半以充国用三夷而祸族牙以五刑爪以三木搏之以吏咥之在狱马不得而驰其蹄车不得而走其毂铍在匣以谁引矢在而莫属斯塲也大于六合斯虎也害于比屋虽有黄公之勇莫得而戮虽有卞庄之防岂得而逐必在乎立道徳而为防为刃张仁慈而为穽为机俾尔兽之驯扰见我塲之坦夷乃芟凶薙恶除浇涤漓帝道以之荡荡人心以之熈熈自来驺虞之仁兽返淳风兮庶防
　　催租结局牓　　　　　　　　熊子复
　　年饥用不足犹防暴敛之侵民和动有成果借乐输之助发兹愚恳逹彼众情邑莫廹于顺兴嵗且逢于干旱海鹾之运不至既絶于货殖户租之版空存莫搜于利孔幸大府垂怜于小县而长官特委于末寮奔走经营敢惮再行于原野抚循训导未甞一用于鞭笞凡薄赋之锱铢尽细民之膏血虽未填于帑藏亦聊逭于简书感而遂通已荷羣灵之祐诚不可掩尚须庶俗之孚
　　训俭文　　　　　　　　　司马温公
　　吾本寒家世以清白相承吾性不喜华靡自为乳儿长者加以金银华美之服辄羞赧弃去之二十忝科名闻喜宴独不戴花同年曰君赐不可违也乃簮一花平生衣取蔽寒食取充腹亦不敢故服垢敝以矫俗干名但顺吾性而已众人皆以奢靡为荣吾心独以素俭为美人皆嗤吾固陋吾不以为病应之曰孔子称与其不孙也宁固又曰以约失之者鲜矣又曰士志于道而耻恶衣恶食者未足与议也古人以俭为美徳今人以俭为诟病嘻异哉近世风俗尤为侈靡走卒类士服农夫蹑丝履吾记天圣中先公为郡牧判官客至未尝不置酒或三行或五行不过七行酒沽于市果止棃栗枣柿殽止于脯醢菜羮器用甆漆当时士大夫家皆然人不相非也防数而礼勤物薄而情厚近日士大夫家酒非内法果殽非逺方珍异食非多品器皿非满案不敢防宾友尝数月营聚然后敢发书苟或不然人争非之以为鄙吝故不随俗奢靡者鲜矣嗟乎风俗頽敝如是居是位者虽不能禁忍助之乎又闻昔文靖公为相治居第于封丘门外防事前仅容旋马或言其太隘公笑曰居第当传子孙此为宰相防事诚隘为太祝奉礼防事则已寛矣参政鲁公为谏官真宗遣使急召之得之酒家既入问其来以实对上曰卿为清望官奈何饮于酒肆对曰臣家贫客至无器皿果殽故就酒家觞之上以其无隐益重之张文节为相自奉养如为河阳掌书记时所亲或规之曰公今受俸不少而自奉若此公虽自信清约外人颇有公孙布被之讥公宜少从众公叹曰吾今日之俸虽举家锦衣玉食何患不能顾人之常情由俭入奢易由奢入俭难吾今日之俸岂能常有身岂能常存一旦异于今日家人习奢已久不能顿俭必致失所岂若吾居位去位身存身亡如一日乎呜呼大贤之深谋逺虑岂庸人所能哉御孙曰俭德之共也侈恶之大也共同也言有德者皆由俭来也夫俭则寡欲君子寡欲则不役于物可以直道而行小人寡欲则能谨身节用逺罪丰家故曰德之共也侈能多欲君子多欲则贪慕富贵枉道而速祸小人多欲则多求妄用败家防身是以居官必贿居乡则盗故曰侈恶之大也昔正考父饘粥以糊口孟僖子知其后必有达人季文子相三君妾不衣帛马不食粟君子以为忠管仲镂簋朱纮山节藻棁孔子鄙其小器公叔文子享衞灵公史防知其及祸及戌果以富得罪出亡何曽日食万钱至孙以骄溢倾家石崇以奢靡夸人卒以此死东市近世冦莱公豪侈冠一时然以功业大人莫之非子孙习其家风今多穷困其余以俭立名以侈自败者多矣不可徧数今以训汝汝非徒身当服行当以训汝子孙使知前辈之风俗云
　　喻学者　　　　　　　　　　朱晦翁
　　学如不及犹恐失之此君子所以孜孜焉爱日不倦而竞尺寸之隂也今忽闻诸生晨起入学未及日中而各以散去此岂爱日之意哉夫学者所以为已而士者或患贫贱势不得学与无所于学而已势得学又不为无所于学而犹不勉是亦未尝有志于学而已矣然此非士之罪也教不素明而学不数讲也今之世父所以诏其子兄所以勉其弟师所以教子弟所以学舍科举之业无为也使古人之学止于如此则凡可以得志于科举斯已尔所以攷孜焉爱日不倦以至于死而后已者果何为而然哉今之士惟不知此以为果足以应有司之求矣则无事乎汲汲为也是以至于防惰而不知返终身不能有志于学而君子以为非士之罪也使教素明于上而学素讲于下则士者固将有以用其力而岂有不勉之士哉某是以于诸君之事不欲举以有司之法而姑以文告焉诸君苟能致思于科举之外而知古人之所以为学则将有欲罢而不能者某所以企望也
　　白鹿洞书院学规
　　父子有亲君臣有义夫妇有别长防有序朋友有信右五教之目尧舜使契为司徒敬敷五教即此是也学者学此而已此所以学之之序亦有五焉其别如左
　　博学之审问之慎思之明辨之笃行之
　　右为学之序学问思辨四者皆所以穷理若夫笃行之事则自修身以至处事接物亦各有要其别如左
　　言忠信行笃敬惩忿窒欲迁善改过
　　右修身之要
　　正其义不谋其利明其道不计其功
　　右处事之要
　　已所不欲勿施于人行有不得者皆反求诸已
　　右接物之要
　　某窃观古昔圣贤所以教人为学之意莫非使之讲明义理以修其身然后推以及人非徒欲其务记览为词章以钓声名取利禄而已今之为学者则既反是矣然圣贤所以教人之法具存于经有志之士固当熟读深思而问辨之苟知其理之当然而责其身以必然则夫规矩禁防之具岂待他人设之而后有所持循哉近世于学有规其待学者为已浅矣而其为法又未必古人之意也故今不复施于此堂而特取凡圣贤所以教人为学之大端条列如右而掲之楣间诸君其相与讲明遵守而责之于身焉则夫思虑云为之际其所以戒谨恐惧者必有严于彼者矣其有不然而或出于禁防之外言之所弃则彼所谓规者必将取之固不得而略也诸君其念之哉
　　劝学文　　　　　　　　　　李知几
　　禀性受命均是人也非公于顔渊而私于盗跖盖习之不同耳孔孟纵横之纪纲五经浩博疏其渊源诸史异同摭其可否读老庄以言为筌蹄论荀扬以道为指归夫然后发为事业措为文章或如万仞峰或为三春栁拾青紫敷丝纶登金门上玉堂尔亦尧舜尔不桀纣尔是无他思而已矣诚而已矣
　　子弟诫　　　　　　　　　　黄鲁直
　　吉蠲笔墨如澡身浴德揩拭几研如改过迁善败笔涴墨瘝子弟职书几书研自黥其面惟弟惟子临深战战
　　谕学文
　　吾邑人物秀爽衣冠之盛甲于闽山三岁计偕而擢第天庭者家有其人皆稽古之力也某承乏令长视事以来不敢以簿书狱讼为能谓非所以教也邑有人民犹家有子弟风化不广孰任其责今学宫具足而斋馆无生员书肆列聚而教官无图籍窃所愧耻近已整齐几聚书数千巻养士数十人立之师长俾典尔业令长将时视勤惰而黜陟其间邑之父兄并倡尔子弟盍簮故区来游于兹令长志也亦尔父兄愿也宜悉兹意勿谓文具
　　檄朋友结课
　　士怀居不为士莫辞防友之文人不耻何若人当广齐贤之见矧国家育士之诏甫及而郡国贡英之典方行如临深渊无直羡鱼并驱中原谁先得鹿梦囘槐国还惊举子之忙战閧棘闱共掉文坛之鞅自非磨犀角擢象齿安得附鳯翼扳龙鳞惟其一一而吹必且多多益办白雪阳春虽云寡和髙山流水自有知音况人人磨鉄研之徒人个夺锦标之手文妙黄绢防妇赋髙乌有子虚如谓一日暴十日寒岂为千人英万人杰欲跨乌骓马还须扛鼎之人不战黄鹤楼争覩降旗之拂讵可家自为师人自为学要之游必择士居必择乡幸有王郎同讲及时之得可无刘氏益坚同姓之谋过犹不及惟戒二三期而不至其罸五百凡我既盟之后吾友从事于斯防尔何如异乎三子之撰聊且自谓或有一日之长待收拾芥之勲当贾焚舟之勇奋兴士气横飞得志之秋大振家声聨名淡墨之上檄书所至舆议佥从
　　评书
　　今时学兰亭者不师其笔意便作行势正如美西子捧心而不自悟其丑也余尝观汉时石刻篆颇得楷法后生当以余説学兰亭当得之
　　评写字法
　　往年定国尝谓予书不工书工不工大不足计较事由今日观之定国之言诚不谬也盖字中无笔如禅句中无眼非深解宗理者未易及此古人有言大字无过瘗鹤铭小字莫学痴冻蝇随人学人成旧人字成一家始逼真今人学字不按古体惟务排叠字势悉无所法故学者如登天之难凡学字先当双钩用两相指叠蹙笔压无名指髙提笔令腕随已意左右然后观人字格则不患其难矣异日当成一家之法焉
　　潘自厚身甫字説　　　　　　吕伯恭
　　括苍潘景宪叔度名其子自厚谋字于其友吕某某复之日冠而字周道也弁服未加而字是图豫也后世先礼而冠盖有先冠而字者矣眎名考义莫恊身甫申之以词俟讲冠礼而用焉其词曰令月吉辰秩簋蠲尊廼加尔服念厥本根繄人生厚百世一原迁厚居薄夺毗嚚昏孰堑尔衢孰键尔门反身而诚尔本尔存相彼狐貉大挚聿温尔服逖遗义用不敦相彼鱻薧大飨聿飱厚于小体跖弟蹻昆厚子大体尧墙舜藩众万错陈磅礴昆仑非物非体不合而浑身斯绎斯尔名式尊曰伯身甫永矢弗谖
　　杨氏二子字説
　　杨氏二子其父名从水五行之序水生木则子名当从木故名其子伯曰梓字曰思之仲曰槚字曰养之二説皆在孟子曰拱把之桐梓人苟欲生之皆知所以养之者至于身而不知所以养之者岂爱身不若桐梓哉弗思甚也故梓以思为字又曰体有贵贱有小大无以小害大无以贱害贵养其小者为小人养其大者为大人今有场师舍其梧槚养其樲棘则为贱场师焉故槚以养为字梓楸属也其材甚美为礼乐之器甚宜槚即梓也名异耳人性皆同是兄弟同气不可以差殊观故以二名同出于一本思者思其身之贵于桐梓而求所以养之也养之之道当略口体而务心性则思以养之也教虽多术而养不可易故二字同出于一理嗟乎二子能知其性之同而致思焉思而养之而不失其性则道在是矣虽孟子复生为二子计无以易此荀子榣从予防为杨氏求名因书此遗之诲杨氏子亦以警之也杨氏子榣姨弟也
　　叔思字説
　　族人浩与其从兄灏声相近非所以别长防也因其来学为之更曰硕字曰叔思浩大硕亦大也大美名也请问大有道乎曰有问大人于孟子孟子对曰从其大体为大人曷为大体曰心是也心之大于耳目者以其能思也能于言行起居饮食之间每事思之不为物欲所蔽则圣功也其为大也孰御







　　五百家播芳大全文粹巻九十一
　　钦定四库全书
　　五百家播芳大全文粹巻九十二
　　宋　魏齐贤
　　叶　棻同辑
　　上梁文
　　宫殿
　　建康府行宫上梁文　　　　　陈子髙
　　龙蟠虎踞奠昭形胜之区地辟天开鬰起帝王之宅兼六代神明之观嗣列圣丕平之基盘庚将治亳商民无胥怨太保往营洛邑公作迓衡期恢复于中原用抚绥于华夏皇帝陛下离明继照干德健行返六纛于天中翔万马于江表周世过卜何妨避狄于去邠汉日再中将见置邸而朝渭今兹两观嶪防九重穆清得百二之山河吞八九之云梦谢安肇建太极庶足慰苍生之心萧何因治未央非特为后世之计肆涓谷日爰架栢梁式赞欢謡敢伸善颂
　　抛梁东吴防他年驻八龙日转九幽终出海川囘万里尽朝宗
　　抛梁西百万秦兵散合淝浄扫欃枪归太白不将金母葬瑶池
　　抛梁南南极星辰应夀占雅奏凯风归舜德瑞图林鸟自天衔
　　抛梁北北山猿鹤传清跸闻道幽州八骏囘尽卷齐城连即墨
　　抛梁上太极端门法乾象霄占弧矢射天狼德合昭囘真帝王
　　抛梁下坤轴九盘承大厦四海车书混一家却扫长鲸固宗社
　　伏愿上梁之后天临斧扆神衞宗祧戎衣以示一怒舞羽而格三苗国栋无挠虎臣不骁丰沛习威仪之雅康衢载尔极之謡一清防县遄归圣朝
　　英德殿上梁文　　　　　　　王介甫
　　天都左界帝室中经诞惟仙圣之祠夙有神灵之宅嗣开宏构追奉晬容方将广舜孝于无穷岂特尚汉仪之有旧先皇帝道该五泰德贯二仪文摛云汉之章武布风霆之号华夏归仁而砥砺蛮夷驰义以骏奔清跸甫传灵舆忽往超然姑射山无一物之疵邈矣夀丘台有万人之畏已葬鼎湖之弓剑将游髙庙之衣冠今皇帝孝奉神明恩涵动植纂禹之服期成万世之功见尧于羮未改三年之政乃建重修之吉壤载营馆御之新宫考恊前彞述追先志方严列峙寝门可象于平居广祐旁开辇路故存于陈迹官师肃给斤斵隆施揆吉日以筮从举修梁而考室敢申善颂以相欢謡
　　抛梁东圣主迎阳坐禁中明似九天升皎日恩如万国转春风
　　抛梁西瀚海兵销大白低王母玉环方自执大宛金马不须齐
　　抛梁南丙地星髙每岁占千嶂灭烽闻岭徼万艘输尽引江潭
　　抛梁北边头自此无鸣镝即看呼韩渭上朝休夸窦宪燕然勒
　　抛梁上彷佛神游今可想风马云车世世来金舆玉斚年年往
　　抛梁下万灵降祉扶宗社天垂嘉种已丰年地产珍符方极化
　　伏愿上梁之后圣躬乐豫寳命灵长松茂献两宫之夀椒繁占六寝之祥宗室蕃维之彦朝廷表干之良章传庆誉代袭龙光肩一心而显相保馈祀之无疆
　　单州行宫上梁文　　　　　　王元之
　　窃以七十二家管仲记升平之迹千八百处桓谭述纪録之文盖以王者易姓之初必受命而改制天下太平之后乃加厚而増髙焕乎皇王之大礼倬彼古今之茂典粤自唐风不竞巢冦暴兴伏莽之徒尽闻鸡而夜舞掲竿之士思逐鹿以横行皇纲于是丝棼黔首以之割求小康之不暇废大礼以诚宜我国家运应千龄化敷九有天符克正虚危朗而宗庙安地寳方登河洛清而图书出垂衣裳于尧殿走玉帛于涂山一戎而倒载干戈万国而混同文轨制礼作乐亦既表于成功降禅登封尚未行于旧典望介丘而黯色见率土之翘心遂使百辟具僚八荒夷长杂防缁黄之众龙钟耆艾之人共倾葵藿之心求扣鳯凰之阁露封章而三进对冕旒以迁延同歌时迈之诗请展告成之礼皇上俯从人欲上荅天休鸣銮特议于省方御路聿修于行阙莫不务崇俭德屡降诏条圬墁剞劂之人来从公府榱桷栋梁之用出自神州见万乘之为心无一人之劳力单州武城县者城惟古戴地即梁丘左倚宓堂子贱弹琴之日右隣曹国文公观胁之邦牧雁之沼漾于前俘玉之丘亘其后泽通鲁甸入哀公西狩之郊乡号汉泉湛武帝东封之井地理人事可得略诸监修殿直孙公贵连七里家门可继于金张内品梁公位列黄门势望自齐于冀石知县邢州观察推官崔公初筵曳履依王俭之红莲百里字人忆陶潜之旧菊咸能戮力遂致僝功择嘉辰而先驾横梁迎圣日而得开象阙莫之敢指无得而逾爰陈善祷之文用壮非常之事
　　抛梁东东去金根御六龙祥云未出参天狱喜气先生见日峯
　　抛梁西西来鳯盖拂云霓祈福不劳藏玉牒礼天须至用金泥
　　抛梁南瘴海朱方化已覃愿献江茅借鄗黍竞夸西鲽与东鹣
　　抛梁北榆塞黒山兵久息助祭欢呼郡邸中荷氊舞抃圜丘侧
　　抛梁上瑞彩祥烟拥天仗丹鳯黄麟随辇行万岁三声满山响
　　抛梁下防雨轻风导仙驾岩前竒兽纵游嬉山畔神光生昼夜
　　伏愿上梁之后我皇功格上帝恩流普天邦家兮如松竹之茂子孙兮如瓞之緜赫赫兮登三而迈五巍巍兮君圣而臣贤同北辰兮居所等南山兮不骞庶齐休于天地垂万祀兮千年
　　建康行宫大殿上梁文　　　　陈子髙
　　宣王考室纉文武之绪而复兴世祖祚基仿殽函之踪而永固皇天眷命相我国家主威初振于幕南圣迹载临于江左巍巍荡荡古称帝王之州郁郁葱葱居有天子之气騐诸符谶允属圣明下温诏而申旧章营新宫而作前殿体元立制希先圣之遗尘度埶权宜极大人之壮观得亷隅之正合丰俭之中耸寥廓以峥嵘敞光辉而神丽龙蟠虎踞形胜得于武侯藻井绣楣规模成于谢傅九扉洞达双阙云浮肃剑佩而在廷奉冕旒于当宁陈百寮而赞羣后基皇德而开帝功地转天囘髣髴大梁之旧星环辐辏雍容四海之归升平之期顷刻以冀乃涓今日爰举修梁迨此暇时张千门而立万户可无舆颂摹二京而赋三都蹈德咏仁式歌且舞抛梁东地辟天开气象雄江海云霞升晓日华夷草木待春风
　　抛梁西河汉昭囘太白低闻道前筹并陇蜀要须传檄致羌氐
　　抛梁南陆输闽粤漕江潭六代豪华何足纪圣君咸五更登三
　　抛梁北星宿煌煌拱辰极指挥顷刻正诸华洒扫彤墀朝万国
　　抛梁上帝子尊严拟象戢戈休马看明时协气祥风来景贶
　　抛梁下勤政劭农岁多稼戎夷种落避军锋西北东南沾圣化
　　伏愿上梁之后帝隆丕祚福萃上躬黄旗之运起于东西赤县之封还于图籍自南自北众多恐后于汤征卜世卜年亿万至延于周厯愿介繁祉大庇羣生
　　官宇　学校
　　平江府谯门上梁文
　　东南粤壤安堵者垂二百年表里山河环居者逾十万户持麾出守当宁搜贤曩敌骑之长驱致名都之埽地干戈甫定年谷屡登人心思乐土之乡天子辍禁林之重一新耳目果振风麾増修城郭之雄浸复里闬之旧民欣载见盛及前时未崇谯阁之宏模犹阙防都之壮观惟翠阁之仰止矧羽檄之防驰囘銮复返于神京警跸暂停于天仗非加伟壮曷表寅恭爰因众志之乐为遂建雄居而望幸层台霞映晓角风传从容卧治之余际防落成之日篇章间发森画防以凝香僚佐交欢据胡床而啸月共庆中兴之盛行跻锡极之风敢奏欢謡以申善颂
　　抛梁东十万人家烟瓦中海色澄波春淡荡日华披露晓曚昽
　　抛梁西阊阖斜阳一望迷月竁防瞻星纬动玉闗新报燧烟低
　　抛梁南春水沧浪水涨蓝寒食故园犹舞蝶薫风新令欲宜蚕
　　抛梁北虎寺苍苍呈瑞色穷邉闻道奏除书野老何知防帝力
　　抛梁上百尺齐云夸大壮风传飞将定神京日望囘銮驻天仗
　　抛梁下万顷湖光连緑野圣德幽通玉烛明天波逺接银河泻
　　伏愿上梁之后皇风逺畅睿泽咸防罄绵宇永销兵革率编户复业农桑穆穆严衷仰一人之端拱丕丕寳厯享万福以延洪宠赉专城之重风移泽国之雄野无犬吠庭皆圄空歌鹿鸣于小雅哕鸾声于泮宫然后率励在官之守尽同戴后之忠享荣名于有永保休宠于无穷
　　州治重建鼓楼上梁文　　　　王元渤
　　七闽粤壤八郡名区推樵水之上防限长江之东境连樯物货引煮海之千艘比屋诗书列鸣弦之万室独谯楼之未立在体势以非宜工不告劳盖纉前修之绪财非外取尽掊经用之余欲叙芳词愿停咚鼓
　　抛梁东焙土风烟杳霭中邑入沧溟含瑞雪声随雷鼓转春风
</div>
    <div class="pagination">
<a href="五百家播芳大全文粹_page109.html">上一页</a><span>...</span><a href="五百家播芳大全文粹_page105.html">105</a><a href="五百家播芳大全文粹_page106.html">106</a><a href="五百家播芳大全文粹_page107.html">107</a><a href="五百家播芳大全文粹_page108.html">108</a><a href="五百家播芳大全文粹_page109.html">109</a><span class="current-page">110</span><a href="五百家播芳大全文粹_page111.html">111</a><a href="五百家播芳大全文粹_page112.html">112</a><a href="五百家播芳大全文粹_page113.html">113</a><a href="五百家播芳大全文粹_page114.html">114</a><a href="五百家播芳大全文粹_page115.html">115</a><span>...</span><a href="五百家播芳大全文粹_page111.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
