<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 422 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 422 页/共 658 页</h1>
    <div class="content">　　○上疏言天变

　　臣闻天之子爱人后，殷勤至矣。故政之不修，则垂灾谴以诫告之。改者虽危必昌，宋景是也。其不改者，虽安必亡，虢公是也。殿下嗣位以来，元年三月癸卯，敦煌谦德堂陷。八月，效谷地裂，二年元日，昏雾四塞，四月，日赤无光，二旬乃复，十一月，狐上南门。今兹春夏地频五震，六月，陨星于建康。臣虽学不稽古，敏谢仲舒，颇亦闻道于先师，且行年五十有九，请为殿下略言耳目之所闻见，不复能远论书传之事也。

　　乃者咸安之初，西平地裂，狐入谦光殿前，俄而秦师奄至，都城不守。梁熙既为凉州，藉秦氏兵乱，规有全凉之地，外不抚百姓，内多聚敛，建元十九年姑臧南门崩，陨石于闲豫堂，二十年而吕光东反，子败于前，身戮于後。段业因群胡创乱，遂称制此方，三年之中，地震五十馀所，既而先王龙兴于瓜州，蒙逊篡弑于张掖。此皆目前之成事，亦殿下之所闻知。效谷，先王鸿渐之始，谦德，即尊之室，基陷地裂，大凶之征也。日者大阳之精，中国之象，赤而无光，中国将为胡夷之所陵灭。谚曰：“野兽入家，主人将去。”今狐上南门，亦灾之大也。又狐者胡也，天意若曰：将有胡人入居于此城，南面而君者也。昔春秋之世，星陨于宋，襄公卒为楚所擒。地者至阴，胡夷之象，当静而动，反乱天常，天意若曰：胡夷将震动中国，中国若不修德，将有宋襄之祸。

　　臣蒙先朝布衣之眷，辄自同子弟之亲，是以不避忤上之诛，昧死而进愚款。愿殿下亲仁善邻，养威观衅，罢宫室之务，止游畋之娱租後宫嫔妃，诸夷子女，躬受分田，身劝蚕绩，以清俭素德为荣，息兹香兹奢靡之费，百姓税，专拟军国。虚衿下士，广招英隽，修秦氏之术，以强国富俗。待国有数年之积，庭盈文武之士，然後命韩白为前驱，纳子房之妙算，一鼓而姑臧可平，长驱可以饮马泾渭，方东面而争天下，岂蒙逊之足忧！不然，臣恐社稷之危，必不出纪。（《晋书·凉後主传》，又《十六国春秋》九十二。）
北凉
张披
披仕沮渠蒙逊，为永安令。（案，北凉主沮渠蒙逊茂虔等编入《宋文》，其臣下宗钦等编入元魏文，唯张披不知所终，故编入《晋文》。）

　　○上书庆连理木生

　　异枝同干，遐方有齐化之应，殊本同心，上下有莫二之固，盖至道之嘉祥，大同之美征。（《晋书·载纪·沮渠蒙逊簿》，又见《十六国春秋》九十四。）
阙名
○上书请修朝制

　　设官分职，所以经国济时，恪勤官次，所以缉熙庶政。当官者以匪躬为务，受任者以忘身为效。自皇纲初震，戎马生郊，公私草创，未遑旧式。而朝士多违宪制，不遵典章，或公文御案，在家卧署，或事无可否，望空而过。至令黜陟绝于皇朝，驳议寝于圣世，清浊共流，能否相杂，人无劝兢之心，苟为度日之事。岂能忧公忘私，奉上之道也。今皇化日隆，遐迩宁泰，宜振肃纲维，申修旧则。（《晋书·载纪·沮渠蒙逊传》，其群下上书云云，又《十六国春秋》九十四。）

　　○后册

　　河西三十年破带石乐七年。（《北堂书钞》一百六十引崔鸿《北凉录》，沮渠蒙逊永和三年，大风震电，于电所得石册，案，今屠乔孙本系此事于茂虔之永和四年，六帖及此以永和为蒙逊年号与晋宋书异。）
卷一百五十六
蜀
李特
特字玄休，其先本巴西宕渠宾人。曹公定汉中，徙之略阳。元康中随流人入蜀，後以讨赵功拜宣威将军，封长乐乡侯，为辛冉所寝。自称使持节大都督镇北大将军，以太安元年自称益州牧、都督梁益二州诸军事、大将军、大都督。改元建初，其明年罗尚击斩之，传首洛阳。李雄僭称王，追谥曰景王，及僭号，谥曰景皇帝，庙号始祖。

　　○改辛冉购募榜文

　　能送六郡之豪李任阎赵杨上官，及氐叟侯王一首，赏百匹。（《晋书·载纪·李特传》，又《十六国春秋》七十六。）
李雄
雄字仲，特第三子，特起兵。以为前将军，太安二年，特与弟流相继死，自称大都督、大将军、益州牧，以永兴元年僭称成都王，明年僭即皇帝位，国号曰蜀，在位三十一年。改元三，建兴、太武、玉衡。至晋延和九年死，谥日武帝，庙号太宗。

　　○复张骏书

　　吾过为士大夫所推，然本无心于帝王也，进思为晋室元功之臣，退思共为守藩之将，埽除氛埃，以康帝宇。而晋室陵迟，德声不振，引领东望，有年月矣。会获来贶，情在暗室，有何已已。知欲远遵楚汉，尊崇义帝，《春秋》之义，于斯莫大。（《晋书·载纪·李雄传》，张骏遣使遗雄书，劝去尊号，称藩于晋，雄复书云云，又《十六国春秋》七十七，案，华阳国志九作雄引见谓曰云云，帝王也下有贵州将令行河沙常所希冀二语。）
李寿
寿字武考，特季弟骧之少子，雄僭号，拜前将军，督巴西军事，迁征东将军，又迁大将军、大都督、侍中，封扶风公，录尚书事，进封建宁王，期嗣位，改封汉王，领梁州刺史，以晋咸康四年废期，僭即皇帝位，改元汉兴，改国号曰汉，至晋建元元年死，在位六年，谥曰昭文帝，庙号中宗。

　　○将入寇下书

　　吴会遗烬，久逋天诛，今将大兴百万，躬行天罚。（《十六国春秋》七十八）

　　○李宏自赵还下令

　　羯使来庭，献其苦矢。（《晋书·载纪·石虎传》上，又《十六国春秋》十六。）

　　○报龚壮

　　省诗知意，若今人所作，贤哲之话言，古人所作，死鬼之常辞耳。（《魏书·李寿传》，龚壮作诗七首，托言应璩以讽寿，寿报。）
李势
势字子仁，寿长子，以晋建元元年僭即皇帝位，在位五年，改元二，太和、嘉宁。至晋永和三年为桓温所灭，迁于建康，封归义侯。升平五年死。

　　○降文

　　伪嘉宁二年三月十七日，略阳李势叩头死罪。伏惟大将军节下，先入播流，恃险因衅，窃有汶蜀。势以暗弱，复统末绪，偷安荏苒，未能改图。猥烦朱轩，践冒险阻。将士狂愚，干犯天威，仰惭俯愧，精云飞散，甘受斧，以衅军鼓。伏惟大晋，天网恢弘，泽及四海，恩过阳日，逼迫仓卒，自投草野。即日到白水城，谨遣私署散骑常侍五幼奉笺以闻，并敕州郡，投戈释杖，穷池之鱼，待命漏刻。（《晋书·载纪·李势传》，又《十六国春秋》七十八。）
阎式
式一作，天水人，从李特入蜀，为始昌令，李雄僭号，累迁尚书令。

　　○上疏定班位

　　夫为国制法，勋尚仍旧，汉晋故事，惟太尉、大司马执兵，太傅、太保父兄之官，论道之职，司空司徒，掌五教九土之差。秦置丞相，总领万机。汉武之末，越以大将军统政。今国业初建，凡百未备，诸公大将，班位有差，降而竞请施置，不与典故相应，宜立制度，以为楷式。（《晋书·载纪·李雄传》，又见《十六国春秋》八十。）

　　○复罗尚书

　　辛冉倾巧，曾元小竖，李叔平非将佐之才。前为节下及杜景文论流徙之宜，人怀桑梓，孰不愿之？但往日初至，随谷庸赁，一室五分，复值秋潦。乞须冬孰，而信用谗构，终不见听，绳之大过，穷麟抵虎，流民不肯延颈受刃，以致为变。即听或言，宽使治严，不过去秋，九月尽集，十月进道，今还乡里，何有如此也？（《十六国春秋》七十六。案，《晋书·载纪·李特传》作阎式遗尚书，责其信用谗构，欲讨流人，仅二语。）

　　特兄弟立功王室，以宁益士。（同上。）
龚壮
壮字子玮，巴西人，父叔，为李特所杀，因说李寿袭成都，尽杀李雄子，及寿僭号，聘为太师，固辞，特听以布衣居师友之位，後称聋归，终身不复至成都。

　　○上李寿封事

　　臣闻阴德必有阳报，故于公理狱，高门待封。伏惟献皇帝宽仁厚惠，宥罪甚众，灵德洪洽，诞锺陛下。陛下天性忠笃，受遗建节，志齐周霍，诚贯神明，而志绪违理，颠覆顾命，管蔡既兴，谗谀滋蔓，大义灭亲，拨乱反正，上指星辰，昭告天地，歃血盟众，举国称藩，天应人悦，白鱼登舟，霆震助威，烈风顺义，神人允畅，日月光明，而论者未谕，权时定制。今淫雨，垂向百日，禾稼损伤，加之饥疫，百姓愁望。或者天以监示陛下，又前日之举，止以救祸，陛下至心，本无大图，而今久不变，天下之人，谁复分明？知陛下本心者哉！且玄宫之许难知，而盟誓顾违，一旦疆场有急，内外骚动，不可不深思长久之策，永为子孙之计也。愚谓宜遵前盟誓，结援吴会，以亲天子，彼必崇重，封国历世。虽降阶一等，永为灵德，宗庙相承，福祉无穷。君臣铭勋于上，生民宁息于下，通天下之高理，弘信慎之美义，垂拱南面，歌诗兴礼。上与彭韦争美，下与齐晋抗德，岂不休哉！论者或言二州附晋，必荣六郡，人事之不便。昔豫州入蜀，荆楚人贵，公孙述时，流民康济。及汉征蜀，残民大半，锺邓之役，放兵大掠，谁复别楚蜀者乎？论者或不达安固之基，惜其名位，在昔诸侯，自有卿相，司徒司空，宋鲁皆然。及汉藩王，亦有丞相，今义归彼，但当崇重，岂当减削？昔刘氏郡守令长方仕州郡者，国亡主易故也，今日义举，主荣臣赖，宁可同日而论也？论者又谓臣当为法正，陛下覆臣如天，养臣如地。恣臣所安，至于名荣，汉晋不处，臣复何为当侔法正。论者或言晋家必责质任，及征兵代胡，何以应之？案晋不烦尺兵，一国来附，威卷四海，广地万里，何任之责，胡之在北？亦此之忧。今平居有东北之虞，纵令征兵，但援汉川，犹差二门耳。臣附托深重，忘疾病之秽，实感殊遇，冀以微言，少补明时，常惧殒殁，不写愚心，辜负恩顾，谨进忄空々，伏愿罪戮。（《华阳国志》九，又见《十六国春秋》七十八。）
夏
赫连勃勃
勃勃字屈孑，匈奴右贤王去卑之後，姚兴以为骁骑将军，加奉车都尉，迁安远将军，封阳川侯，进持节安北将军五原公，镇朔方。以晋义熙三年僭称天王大单于，国号大夏，十四年僭即皇帝位。至宋元嘉二年死，在位十九年，改元四，龙升、凤翔、昌武、真兴，谥曰武烈皇帝，庙号世祖。

　　○筑统万城下书

　　古人制起城邑，或因山水，或以义立名。今城都已建，万堵斯作，克成弗远，宜有美名。朕方统一天下，君临万邦，可以统万为名。（《十六国春秋》六十六）

　　○下书改姓疆连氏

　　朕之皇祖，自北迁幽朔，姓改姒氏，音殊中国，故从母氏为刘。子而从母之姓，非礼也。古人氏族无常，或以因生为氏，或以王父之名。朕将以义易之。夫帝王者，系天为子，是为徽赫，实与天连，今改姓曰赫连氏，庶协皇天之意，永享无疆大庆。系天之尊，不可令支庶同之，其非正统，皆以铁伐为氏，庶朕宗族子孙，刚锐如铁，皆堪伐人。（《晋书·载纪·赫连勃勃传》，又《十六国春秋》六十六。）

　　○大夏龙雀刀铭

　　古之利器，吴楚湛卢。大夏龙雀，名冠神都。可以怀远，可以怀远。可以柔逋，如风靡草。威服九区。（《水经·河水注》三，《刀剑录》，《晋书·载纪·赫连勃勃传》，又《十六国春秋》六十六。）

　　○与沮渠蒙逊盟文

　　自金晋数终，祸缠九服，赵魏为长蛇之墟，秦陇为豺狼之穴，二都神京，鞠为茂草，蠢尔群生，罔知凭赖。上天悔祸，运属二家，封疆密迩，道会义亲，宜敦和好，弘康世难。爰自终古，有国有家，非盟誓无以昭神之心，非断金无以定终始之好。然晋楚之成，吴蜀之约，咸口血未乾，而寻背之。今我二家，契殊曩日，言未终而有笃爱之心，音一交而怀倾盖之顾，息风尘之警，同克济之诚，戮力一心，共济六合。若天下有事，则双振义旗，区域既清，则并敦鲁卫。夷险相赴，交易有无，爰及子孙，永崇斯好。（《晋书·载纪·赫连勃勃传》，又《十六国春秋》六十六。）
胡义周
义周，安定临泾人，仁赫运勃勃为秘书监。

　　○统万城功德铭

　　夫庸大德盛者，必建不刊之业；道积庆隆者，必享无疆之祚。昔在陶唐，数终厄运，我皇祖大禹，以至圣之姿，当经纶之位，凿龙门而阙，疏三江而决九河，夷一元之穷灾，拯六合之沈溺，鸿绩侔于天地，神功迈于造化，故二仪降祉，三灵叶赞，揖让受终，光启有夏。传世二十，历载四百，贤辟相承，哲王继轨，徽猷冠于玄古，高范焕乎畴昔。而道无常夷，数或屯险，王桀不纲，纲漏殷氏，用使金晖绝于中天，神辔辍于促路。然纯曜未渝，庆绵万祀，龙飞漠南，凤峙朔北。长辔远驭，则西罩昆山之外；密网遐张，则东ㄌ沧海之表。爰始逮今，二千馀载，虽三统迭制于崤函，五德革运于伊洛，秦雍成篡弑之墟，周豫为争夺之薮，而幽朔谧尔，主有常尊于上；海代晏然，物无异望于下。故能控弦之众，百有馀万，跃马长驱，鼓行秦赵，使中原疲于奔命，诸夏不得高枕，为日久矣。是以偏师暂拟，泾阳摧隆周之锋；赫斯一奋，平阳挫汉祖之锐。虽霸王继踪，犹朝日之升扶桑；英豪接踵，若夕月之登汜。自开辟已来，未始闻也。非夫卜世与乾坤比长，鸿基与山岳齐固，孰能本枝于千叶，重光于万祀，履寒霜而逾荣，蒙重氛而弥耀者哉。

</div>
    <div class="pagination">
<a href="全上古三代秦汉三国六朝文_page421.html">上一页</a><span>...</span><a href="全上古三代秦汉三国六朝文_page417.html">417</a><a href="全上古三代秦汉三国六朝文_page418.html">418</a><a href="全上古三代秦汉三国六朝文_page419.html">419</a><a href="全上古三代秦汉三国六朝文_page420.html">420</a><a href="全上古三代秦汉三国六朝文_page421.html">421</a><span class="current-page">422</span><a href="全上古三代秦汉三国六朝文_page423.html">423</a><a href="全上古三代秦汉三国六朝文_page424.html">424</a><a href="全上古三代秦汉三国六朝文_page425.html">425</a><a href="全上古三代秦汉三国六朝文_page426.html">426</a><a href="全上古三代秦汉三国六朝文_page427.html">427</a><span>...</span><a href="全上古三代秦汉三国六朝文_page423.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
