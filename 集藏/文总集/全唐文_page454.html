<!DOCTYPE html>
<html>
<head>
    <meta charset="UTF-8">
    <title>全唐文 - 第 454 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 454 页/共 603 页</h1>
    <div class="content">    府君讳群，字丹列。家世所传，载於首序。府君由弱冠不乐进士之科，便於著书，耕垦坟籍。既孤，以蔬素自适，著书於毗陵之西偏。给长兄之俸，而与诸季安於膝下者十稔。洎再罹内艰，殆尽而复前者数四。厥後郡守给事中京兆韦公夏卿知公，以为江左文雅，无出其右。适贞元十年诏徵天下隐居，邱园不求闻达之士，韦公遂荐焉。与桂山处士刘明素同表。公之言云：“受天清气，与道逍遥。”时人以为孔北海拔祢衡之文，不之过也。其时天下慰荐九人，公独不除授。其後韦公移牧吴郡，又以公所著《史记名臣疏》三十四卷进入，皆寝而不报，人皆异之。公自以为通塞系於命，静而俟之。厥後韦公入为天官侍郎，改京兆命。中谢之日，德宗与之绪言，韦进曰：“臣忝居达官，而窃负其位。”上曰：“卿有何负？”奏曰：“臣守毗陵日，荐处士窦群，於时独蒙不录。後臣在苏州，又进窦群所著《名臣疏》，又蒙不答。臣以为以人而废，在臣则当然，言群则屈。”上乃惊曰：“卿之知人，固无疑。卒不问者，乃宰执之失也。”便宣即令召对。此贞元十八年也。公即日起於衡泌，白衣召见。上谓公曰：“夏卿知卿，卿有何蕴蓄，得以尽言。”公从容对曰：“臣无蕴蓄，第读书俟时。夫蕴蓄者，迹在近班。进有所不纳，谏有所不听，臣即蕴蓄，如臣处於草茅。但仰元化而已，实无蕴蓄。”上甚奇其对，便宣令付中书，即除谏官，释褐授右拾遗。居无何，必监张公荐和蕃，请公为判官，因改侍御史。其後有故不行，请复本列。上不许，遂守侍御史。俄兼领杂务。德宗晏驾，改膳部员外郎兼侍御史知杂事，出为唐州刺史。司空于心镇汉南，奏公为节度副使检校兵部郎中兼中丞，加金紫。居无何，除吏部郎中，迁御史中丞。以举职太过，出为黔州观察使。後以十洞扰乱，准诏用兵翦伐。事平，公坐贬开州刺史，亦既周岁，除容管经略使。宪宗以公守官无隐，思欲大用，因急诏追入。中途遘疾，终於衡州旅馆，享年五十。赠左散骑常侍。公有子曰谦馀、审馀，偕孝敬相率。审馀应进士。公天授和粹，亮直孤峻，著书俟用，隐於衡泌，未尝以名利枉其所守。时论以公有公辅之望卒无所伸。文集散落，未暇编录。
    ○窦庠传
    府君讳庠，字胄卿。家世所传，载於首序。府君初应进士，感於知已一言，遂从事於商洛。授国子主簿，未几而罢。後吏部侍郎韩公出镇武昌，美公之才，辟为节度副使，迁监察御史。俄而昌黎移镇京口，用为节度副使，改殿中侍御史。昌黎却入，公至辇下，迁泽州刺史。秩满，时光禄卿范公由吴郡领宛陵，奏公试太子中允兼侍御史，为团练副使，加章服。府罢，除奉天县令，迁登州刺史。昌黎公留守东都，又奏授公为汝州防御判官，改检校户部员外郎兼侍御史。後迁信州刺史，三载转婺州，亦既二载，遘疾告终於东阳之官舍，享年六十有三。公天授倜傥，气在物表，一言而合，期於岁寒。为五字诗，颇得其妙。嗣子匡馀，疾没世。次曰繇，晋州司法。次曰载，国子监置直讲。皆克荷素风，聿修官业。诗笔散落，编录未遑。
    ○窦巩传
    府君讳巩，字友封。家世所传，载於首序。府君元和二年举进士，与今东都留守左仆射孙公简、故吏部侍郎兴元节度使王公源中、中书舍人崔公咸、制诰李公正封同年上第。府君世传五言诗，颇得其妙。故相淮阳公镇滑台，辟为从事，释褐授秘校。淮阳移镇渚宫，迁岘首，改协律郎。二府专掌奏记。淮阳下世，司空薛公平镇青社，辟公为掌书记，又改节度判官副使，累迁至大理评事监察御史里行殿中侍御史检校祠部员外郎，加章服。後薛公入为民籍，府君除侍御史，转司勋员外郎，迁刑部郎中。文昌故事文酒之为，由公复振也。故相左辖元稹观察浙东，固请公副戎，分实旧交，辞不能免，遂除秘书少监兼中丞，加金紫。无何，元公下世，公亦北归，道途遘疾，迨至辇下，告终於崇德里之私第，享年六十。有子六人。长曰景馀，疾殁世。次师裕，见任晋阳令。俱力学修文，孝敬相率。公温仁华茂，风韵峭逸。遇境必言诗，言之必破的。佳句不泯，传於人间。文集散落，未暇编录。
    ○曹确
    确字刚中，河南人。开成二年登第。累拜兵部侍郎。咸通五年以本官同平章事，进中书侍郎，加右仆射。罢为镇海节度使。加太子太师。徙河中卒。
    ○请令场监钱绢直纳延资库奏
    户部每年合纳当使三月九月两限绢二十一万四千一百匹，钱五万贯。自大中八年已後至咸通四年，积欠五十万五千七百馀贯匹。前使杜申奏，请起咸通五年正月已後，於诸道州府场监院合送户部八十文除陌钱内割十五文，当时收管，以填积欠。续据户部牒称，州府除陌钱，有折色零碎，请起咸通五年，所合送延资库钱绢，逐年两限须足，其馀陌十五文当司仍旧收管。前使夏侯孜具事由申奏，且请以户部论请期限，其咸通五年钱绢，户部已送纳，自六年至八年，其钱绢依前不旋送纳，又积欠三十六万五千五百七十贯文者。
    伏以所置延资库，初以备边为名，至大中三年始改今号。若财物不充，则名额虚设。当置制之时，所令三司逐年分改减送当使收管。元敕只有钱数，但令本司减割送库，不定色目。以此因循，渐隳旧制，年月既久，积欠转多。既无计以徵收，乃指色以取济，稍称备边，名号得遵。元敕指挥乃割户部除陌八十文内十五文收管，及户部请逐年送库具票，从今既积欠又多，终虑不及期限。臣今酌量请诸道州府场监院合送户部钱绢内分配，令勒留下合送纳延资库数目，令本处别为纲运，与户部纲同送上都，直纳延资库。则户部免有逋悬，不至累年积欠。
    ○谏用伶官李可及为威卫将军疏
    臣览贞观故事，太宗初定品令，文武官共六百四十三员。顾谓房元龄曰：“朕设此官员，以待贤士。工商杂色之流，假令术逾侪类，止可厚给财物，必不可超授官秩，与朝贤君子比肩而立，同坐而食。”太和中，文宗欲以乐官尉迟璋为王府率，拾遗窦洵直极谏，乃改授光州长史。伏乞以两朝故事，别授可及之官。
    ☆李贶
    贶，吏部侍郎汉之子。登进士第。
    ○连山燕喜亭後记
    余自幼伏览外王父昌黎文公《燕喜亭记》，则知连州山水之殊。停之称，因记为天下所嘉。连为郡，既远且秀，亦因亭而高。时谈山水可娱者较数连矣。中州人既以连遐远不可得与游，皆依记以图，为馆宇饰。味山水者，莫不目登心到焉。如此则亭岂可荒，记岂可仆乎！三年冬，余侍行承诏於连，水陆南驰，幽无所摅，志无所用，乃纵业於山水，以资养志。况又外祖所记亭在是耶！昔闻今见必矣。踵於郛则访焉，耆老曰：“无矣。”吁！昔奚宠遇而赞咏之如彼，今遭何人废弃之如此，岂亭之屯耶！窃叹数月，得刺史武公至，欢之尤甚，且曰：“不修，则过及余矣。”遽挥徒而穷寻之，冒翳履淖。抵擘蔓，得馀址焉。级砖缺掷，栋榱垣瓦，寸折片碎，蓊汗其甚，石记断僵，莓昧其字。公整而修之，徵记本於余家，易石而琢之，不旬就矣。於旧不移不损，焕而为新。命余记其迹。余辞小子岂敢措笔，以并前记。公曰：“不与记实，此则又毁。後人知子至而不顾，子过矣。余何别不修者乎！”余曰：“诺。”时会昌五年十一月五日，连州刺史武兴宗书。
    ☆李
    ，武宗朝官洛阳令。迁滁州刺史。
    ○荇溪新亭记
    上临御明年，自洛阳令之太守。诏牧滁民之三月，得古溪郡之东北十里。按《地图志》，在皇道山之右。昔始皇途经是山，因以名焉。其下西永阳岭，迸流於荇溪，此溪是也。不川，导广泉，演澜潭岛，影溢江汉。甬中流，袤平坛，四浪朗，双派委输。襟带一川，斜界干亩。无茭苗萍之杂，其淼练如也；有废亭占胜之地，其状依然也。照晴而空水相鲜，澄远而齐山泻色。趋向奇状，不可穷竟。访郡之长老，考亭之废兴，皆曰三十甲子二周星，而不知其所由来矣。验图籍，亦昧其始兴之岁也。秋七月，前河中监察汝南公况、前武宁军殿中陇西公、拱州迁客司马宏农公绍复咸以胜概为宴之须，乃卜於亭，是咨是谋，遂古创今，佥曰惟允。不越月，他工具，洎六旬有六日，新亭就。楹不，昭其俭也；甍不仡仡，示无僭也；内不重门，旷其景也；外不崇墉，达其望也。繇是四时之气，成象不绝。春木秀容，夏云奇峰，秋天爽空，冬日暖浓。触类有景，与溪无穷。虽羊公岘溪，曷足以加其胜矣！於戏！物之废兴时也。苟非共时，圣人微言，矧其蒙者乎！时会昌二年正月八日建。
    ☆蒋儇
    儇，武宗时人。
    ○石壁院记
    县城西郛七十里，有东汉春谷县之遗址，後因以名乡。乡之北鄙，抵於大山之峰岩，秀异於他山；山之林峦，温润於他木，议者以为下有泉洞故尔。洞门如圭，势实天凿。四面来束，两崖相撑。腹内周圆，似刳而成。仰视嵌空，怪状非一。若羽若鳞，若动若植。不知所以然者。盖疑山川阴阳，有吐纳蓄泄之道。下有流泉，浅深未测。洞门右拥，复穿石窦。达於洞外，注为澄潭。下灌良田，功侔造化。若乃松韵秋景，鸟鸣春林，野花争芳，吐火喷雪，不可得而名也。洞之西偏，有石壁屹立，高三十馀仞，广袤等夷。有类丹青，元黄错杂。垂萝引蔓，布列缨。石壁之下，复有名园。流泉绕其两面，岩翠环其四隅。先是故吏部常选乐安蒋公讳诵有之，未遑经始，而传於故明州司功参军蒋公讳呈。司功之季年，顾命其子孙曰：“是地也。邻接灵境，不树艺桑麻，可请名僧，崇建兰若。依托寺宇，而根固焉。”是以君子韪之。系既免丧，於太和七年，有禅僧超觉，自金陵杖锡而至，曰：“我寻山水者。”度量宏博，珠融月圆。系乃以前意见托，忻然而受。觉公乃经丈尺，具畚扌局，芟治繁芜，凿石夷壤，建置方丈，而景象旋生矣。於戏！天作灵奇，而觉公润色之，以合天地之心。开成二年，请附属於隐静寺。时上座僧文度、寺主僧道琮、都维那僧文昱皆道门枢辖，释氏师长。乃曰：“此地斯来，符西徵矣。”贞元中，故工部尚书博陵崔公字斯邑也，曾游兹洞。崔公佳之，有纪行之什。自洞回骖，亲翰於寺之壁。事既契叶，不其休哉！遂兼以公之作闻於官司，因隶於隐静寺焉。觉公欲刊石为记，使後人知其所由来。乃有处士南阳左欢，实邱明之遐裔，亦当今之俊选。好逑钱媛，始契宜家。惜夭桃之芳晨，痛梧桐之先落。凤琴罢响，鱼目常开。舍其服玩妆奁，独致丰碑之用。昔羊公遗爱，堕泪於岘山；今左氏思贤，凄凉於石壁。儇固不才，讵识文章之纪律。以宗室之休美，辄受命而为记。蒋秀士前序其事。即会昌二年九月二十七日，树碑庆赞，悉皆周备。至五年天下废寺，遂被随例废毁。今逢明代，精舍重兴。左公恐绝其灵迹，尽忠竭诚，又出数缗，再留後纪，资其存殁，福寿无疆，永为不朽！
    ☆崔于
    于，会昌三年官库部郎中，知制诰。
    ○请御史大夫中丞在尚书左丞上奏
    伏以御史大夫中丞，掌邦国宪法，朝廷纪纲。兼此官者，皆以所领务重，特为宠异。近来诸行侍郎兼御史大夫者，并在左右丞之上，相承不改，行之已久。况今使下监察御史里行，朝谢时列在左右司郎中之上。以此参彼，足可辨明。况奉去年十月二十八日敕，御史大夫进为正三品，中丞进为正四品。郎官望等，尤为重任。酌从宜之文，定可久之法，合崇宪职，式叶朝章。请准前例，诸行侍郎兼御史大夫中丞者，在尚书左右丞之上。
    ●卷七百六十二
    ☆石贯
    贯字总之，会昌三年进士。
    ○藉田赋（以“复收坠典，以期农祥”为韵）
    大御辰，勾芒定位。天子率躬耕之礼，有司谨亲载之事。以为帝籍斯阙，皇猷久坠。不修耒耜之功，是堕粢盛之义。於是择元日，戒农期。本千亩而敬矣，斋三日以告之。然後内外清谧，上下肃。文物之仪备列，戈之卫在兹。犹窥紫禁，共仰丹墀。俨南面凝旒之所，当东方欲晓之时。漏水声尽，炉香上迟。俄而阊阖开，羽仪展。扬青旗以肃事，备朱而戒典。上乃望灵坛，御玉辇。苍龙整驾以前导，葱遵途而右转。六辔齐举，八鸾启行。向绿野公田之所，至青郊展礼之方。绀辕塞路，青辂巡场。叶农经而授事，指农正而告祥。由是别土宜，分强理。入涤场而肆目，抚御耦而举趾，遂乃执红纟引，亲黛耜。四顾而沟塍砥平，三推而土膏脉起。发生有在，播殖兹始。诸公诸侯而次进，或五或九而皆止。见京坻之流衍可期，睹稼穑之艰难有以。礼乐既备，人神告休。事虽兆於东作，稔以见其秋收。岂独亲耕於甸内，实亦种德於道周。群臣乃伏辇而进曰：“臣闻历代务农，百王重谷。陛下兴古典之已坠，绍前修这不复。故得人勤稼穑，天降景福。”帝曰：“予上事天地，次奉祖宗。惟旧章是率，惟古典是恭。今将返銮辂而宴於太寝，又欲殿礼而劳农。”
    ○千亩望幸赋（以“将兴坠典，允属圣期”为韵）
    国重农事，帝遵时令。惟千亩之可亲，望三推而阐盛。田方勤於禀法，甸师已切於承命。阳和初布，庶平东作以劝人；迳术既端，终俟南郊而见圣。当其融风式协，韶景方迟。金根为顺动之驭，菖叶表亲耕之期。度以地狭难容，足列公车之数；顾其土膏潜动，可陈农器於兹。修陇惟直，遐阡甚夷。是宜率诸侯大夫以行乎周礼，不可使四年正月独称於晋时。言瞻耒耜，志惜坟衍。谓匀々而足得天临，想泽泽而正宜春浅。空为散也，尚郁新典。载芟未及，勾萌之出何因；一发为期，蝼蚁之诚愿展。翠幕犹，朱未至。当人力可借而成功，使农祥失正而奚利。染场之屦，期剡剡以轻移；抚籍之衣，想而如坠。且夫事尊礼动，法贵圣兴。顾井田之君，是可出而偕作；懿初耕之帝，宜其德以相成。不然，则无以知土宜，慰人欲。使其童克备，粢盛乃足。庶见其耘之耦，一一具陈；必报乃求之仓，累累交属。况以近甸堪乐，元辰以良。借百步之畴，冀停云；修三班之令，期在月将。如此则树德咸滋，训农惟允。毕力克符於地事，致诚不昧於畦畛。傥礼备而必行，实以表乎仁之至义之尽。
    ○观农赋
    岁起於东，丁壮就功。则知富民必资於廪实，强国亦在於年丰。是时也。杏花疏树，蒲叶抽丛。晓出凤城，疲道路之攸往；回瞻鹑野，知耕凿之斯崇。美夫原隰底绩，沟塍刻镂。耒耜交横，烟□辐凑。人沮溺而为伴，水郑白以分溜。一稃二米，禾同北里之禾；苗盛草稀，豆异南山之豆。观夫田至喜，室家相欢。挥去莠，筑堰浇兰。野饷晓持於斜径，畚插暮荷於层峦。邻近山之树密，悦临流之地宽。葵腰铲而乍采，黍策杖而时看。且人生在勤，勤则不匮。欲抑末以敦本，在用天而分地。思文後稷，济时敷播殖之功；惟彼陶唐，申命掌夷之事。八政之中食居一，四人之里农为二。倬彼甫田，习无不利。故土爰稼穑，含灵是资。岁稔则家知礼让，食足则国赞邕熙。无辞艰难，服先畴之畎亩；皆当储峙，救黎人之阻饥。九年殷忧於尧日，万箱发咏於周诗。迹忝门人，得承规於孔父；心将请学，恐贻责於樊迟。
    ☆宋言
    言字表文，初名岳，屡举不售。改今名，大中十二年及第。
    ○渔父辞剑赋（以“济人之急，取利诚非”为韵）
    彼子胥兮亡命江湄，赖渔父兮停桡在兹。既横流而济矣，因解剑以酬之。厚意殷勤，何惜千金之器；高情特达，竟陈三让之辞。稽其去国无途，迷津独立。前临积水之阻，後有追兵之急。踌蹰而鹤发相哀，顾盼而渔舟可入。忧心尽展，凭刳木以何虞；渡口虽遥，挂轻帆而已及。繇是拂拭青萍，披陈素诚。念险难以知我，顾提携而赐卿。拔三尺之荧荧，波间电落；横七星之凛凛，掌上风生。叟乃莞尔兴言，扌耆颐话志。本期浩淼以排难，讵可怆惶而徇利。酬仁报惠，诚多公子之心；害义伤廉，且异老夫之意，况乎楚令方急，严刑且陈。尽索奔亡之党，先诛隐匿之人。若以爵禄为念，荣华是亲。则械尔躬而赴国，持尔剑以防身。整棹西归，自受执圭之赏；论功北面，宁亡切玉之珍。盖由恻隐为心，艰危是济。方图散发之乐，岂假吹毛之锐。情高而俗虑难量，语罢而鸣榔忽逝。连环吐月，空临玉匣之间；一叶乘风，渐入寒烟之际。岂不以识达精微，言穷是非。弃霜刃以长往，弄云涛而不归。寂寞岩烟，沉东流之渺渺；凄凉浦树，含落日以依依。异乎义立一朝，名超万古。决云之异状徒逞，皎日之深诚不取。则知美范蠡而述鲁连，信斯人之可伍。
    ○学攵鸡鸣度关赋
    鸡司晨而风雨不渝，人怀诈而关防可图。效长鸣於顷刻，排大难於斯须。近取诸身，俾群情而莫测；出於余口，将五德以无殊。昔者田文，久为秦质。东归齐国之日，夜及函关之际。顾追骑以将临，念国门之尚闭。君臣相视，方怀累卵之危；豪侠同谋，未有脱身之计。下客无名，潜来献诚。君祸方垂於虎口，臣愚请学攵於鸡鸣。於是鹰扬负气，鹗立含情。迥夜遥天，未变沈沈之色；攒眉鼓臂，因为喔喔之声。审听真如，遥闻酷似。高穿紫塞之上，深入黄河之里。一鸣而守吏先惊，三唱而行人尽起。回瞻满座，皆默默以无言；散入荒村，渐胶胶而不已。想夫计即成欺，人皆不疑。重门似洞以俱辟，驷马如龙而莫追。虽师旷之聪，诚难辨矣；纵冶长之慧，未必知之。於是考智谋，察能否。君於士兮诚重，士於君兮亦厚。念秦关之百二，难逞狼心；笑齐客之三千，不如鸡口。既而美播强邻，名闻上宾。暂解咽喉之急，永为心膂之臣。想季路之危冠，相侔未可；任秦皇之利觜，欲学攵无因。岂非志在酬恩，居然造响。清浊如一，高低不爽。迷翰音之类，应若同声；辟反拒之门，易於覆掌。始知战国之多才，是招贤之道广。
    ○鹤归华表赋（以“去家千岁今始归”为韵）
    昔丁令威，登仙紫微。念故乡之久别，化灵禽之一归。翻瑶台而遂下，见华表而堪依。凄凉而旧迹犹存，徘徊有恋；寂寞而故人谁在，怅望难飞。原夫托玉羽以潜游，历丹霄而暂憩。闻天之逸响，驻凌□之远势。凝思虑於木末，俯闾阎於烟际。光阴可惜，欢娱肯误於当年；邱垄相望，凋落徒悲於晚岁。既而人事难寻，俄成古今。野迳榛乱，烟墟草深。歧路之黄埃不已，桑榆之白日空沈。眷恋无穷，谁识孤高之貌；悲伤莫测，空闻嘹泪之音。至若似带烟霞，情深恨赊。迟回而修趾不动，眄睐而圆吭暂斜。松贾萧萧，遍是幽魂之宅；蓬茅历历，今为谁氏之家。少别层城，长思故里。似有求而不见，若将飞而未起。住仙界之长日，痛人寰之逝水。念当时之亲识，安问存亡；穷累代之子孙，莫言终始。极目晴烟，凝思悄然。别离而尘事不一，倏忽而芳春且千。那求饮啄，自恶腥膻。归处而云空惨澹，望中而封树连延。笑彼乘轩，不离乎金阙；喜兹警露，迥降於辽天。已而卓尔无群，超然将翥。思杳杳之空际，恋亭亭之高处。回朱顶以长望，叠霜毛而永虑。蓄恨无穷，忽矫身而飞去。
    ☆左牢
    牢字真胶，会昌三年进士。
    ○蝉蜕赋（以“一体区分，双形酷似”为韵）
    物之化兮则多，蝉之类兮惟一。弃捐无用之甲，振奋有声之质。彼则曲拳擎跽，附丽条；此则远害全身，飞鸣永日。当其园向久，轻吹无闻。冲孔之异状初出，寓物之双形欲分。暗入幽丛，上纤茎而缭绕；时摇残萼，散芳气之氤氲。於以警素秋，於以戒炎酷。进退如惧，攀援欲速。兢兢而恐坠微躬，步步而竟升高木。来能应候，祸岂避於刳肠；去乃乘时，智终期於剖腹。烟月思寡，悬垂势孤。以抱膏肓之疾，待成胡越之区。拳局而投足既定，蹙缩而脱身是图。渐呀然而甲折，俄豁尔而形殊。前程而远寄园林，如矜得路；下视而若遗枯朽，孰肯守株。由是乍举轻躬，初留具体。薄翼而朝阳始照，元而宿露新洗。才发响於林下，已传声於涧底。验形有二，责实无双。啾啾而送恨蓬户，ィィ而添愁琐窗。吟远树於荒郊，思盈秋野；噪寒花於别浦，韵绕晴江。则知造化之旨，难穷其理。何末异而本同，何一生而一死。其死信不自以为辱，其生信不自以为美。能彼我而两忘，则荣枯而相似。别有甘穴居於圣代，期羽化於天庭。久羡出身之术，多惭负赘之形。高枝尚远，短景难停。傥遭逢於此夜，冀音响之堪听。
    ☆任畴
    畴，会昌六年官太常博士。
    ○正献懿二祖昭穆疏
    去月十七日，飨德明兴圣庙，德庙直候论状称，懿祖室在献祖室之上。当时虽以为然，便依行事，犹牒报监察使及宗正寺请过察，详窥玉牒，如有不同，即相知闻奏。尔後伏检高祖神尧皇帝本纪，伏审献祖为懿祖之昭，懿祖为献祖之穆，昭穆之位，天地极殊。今庙室夺伦，不即陈奏，然尚为苟且，罪不容诛。仍敕修撰朱俦、检讨王研精详覆，得报称，天宝二年制，追尊咎繇为德明皇帝，凉武昭王为兴圣皇帝，十载立庙。至贞元十九年制，从给事中陈京、右仆射姚南仲等一百五十人之议，以为是祖宗以序之祭，凡有国者必尊太祖。今国家以景皇帝为太祖，太祖之上，施於，不可为位。请按德明兴圣庙共成四室，迁献懿二祖。谨寻俦等所报，即当时表奏，并献居懿上。伏以德尊谥为孝，君臣严敬，有司慎恪，是岁以还，不当失序四十馀载。理难寻诘。伏祈圣鉴，即垂诏敕，具神迁正。
    ○第二疏
    伏闻今月十三敕，以臣所奏献、懿祖二室倒置事，宜令礼官集议闻奏者。臣去月十七日，缘遇太庙袷飨太祖景皇帝已下群主，准贞元十九年所献、懿祖於德明庙，共为四室，准元敕各於本室行享礼，审知献祖合居懿祖之上，昭穆方正，其时亲见献祖之室，倒居懿祖之下。於後遍校图籍，实见差殊，遂敢闻奏。今奉敕，宜令礼官集议闻奏者。臣得奉礼郎李冈、太祝柳仲年、协律郎诸葛畋、李潼、检讨官王、修撰、朱俦、博士闵庆之等七人状称，谨按高祖神尧皇帝本纪及皇帝图谱，并武德、贞观、永徽、开元已来诸礼著在甲令者，并云献祖宣皇帝是神尧之高祖，懿祖光皇帝是神尧皇帝之曾祖，以高、曾辨之，则献祖是懿祖之父，懿祖是献祖之子。即博士任畴所奏，倒祀不虚。臣等伏乞即垂诏敕，具礼迁正。
    ☆孙玉汝
    玉汝，会昌四年进士。官御史，咸通中出为衢州剌史。
    ○金尼赋（以“贞而能一，斯可制动”为韵）
    圣人患人情多迁，物象不一。爰指道枢之要，因明金尼之质。盖以金则持坚而有常，尼则制动而无匹。当全模於大冶，曾因鼓铸之功；及入用於生民，克保安贞之吉。原易道之所施，得器度之攸宜。任重而难胜者，非刚莫能致其定；利转而不息者，非一无以止其随。所以适其所适，斯焉取斯。在如轾如轩之时，自能劲挺；处无︼无︷之地，物莫称推。美其叶范选而见辞，取锻炼而兴制。虽成形於橐，不假饰於磨砺。常无销铄，怀可以明。确禀安排之理，端居退止之旌。首於万化之内，而乃百度惟贞。然以上经之旨难分，先儒之见无果。一以节驱驰而为事，一以当径路而待我。苟在而备物，固察其所由；如持重以知名，则用无不可。是则寓质之时，惟工所资。将永平於轨辙，亦致理於麻丝。不为事迁，可类仁之方也；终然静胜，固知道岂远而。夫如是，观六爻之所总，皆遵乎不动；验一德之可称，莫与彼争能。我皇由是立心坚固，引义依凭。躁竞者息之於静域，回邪者制之於直绳。然则金尼之为器也，於今而其道益宏。
    ☆金厚载
    厚载字光化，会昌三年进士。
    ○昆吾切玉剑赋（以“利刃无俦，坚钢必截”为韵）
    剑者金之利器，玉者宝之至坚。韬百炼之形，迥倚天而入用；断十德之质，信如泥而莫全。盖以淬砺呈彩，磨砻发鲜。开宝匣之炯尔，切连城而烂然。原其周穆西征，戎王献至。刃决云以增价，锷开莲以逾利。明星耀色，固已直於千金；白玉虽坚，才可当於一试。於是搜韫椟，示精钢。谋割，辉锋。举连环而动月，掌盈尺以凝霜。投刃皆虚，无砉然之异响；应机立断，俄凛若以分光。英日惟明，摇容转洁。乍毁方以旁达，忽离坚而中绝！仰锋乱起，初每谓如花飞；应手全开，终有疑於冰裂。固可以鄙牛斗之气冲，陋蛟螭之精截。应用无敌，清贞莫俦。销白虹以影碎，耀青蛇而色秋。黯黯文开，独庭中而电转；荧荧屑落，类掌下以星流。素彩交光，清文耀质。既卫身之可保，岂化龙而无必。色离温润，光开缜密。形错落以肤寒，彩玢而皆溢。是知器有异而神符，物至精而用殊。向若锻非良冶，质匪昆吾。则安能充远戎之献，断抵鹊之徒。傥遇英雄，必提携而可以；时逢琬玉，固翦截之如无。嘉乎资砺乃之功，剖温其之润。犀莫比其锷，斩马难齐於利刃。夫如是，如锻炼之至精，切而可信。
    ○都卢寻ㄅ赋（以“势极高空，罔思颠坠”为韵）
    彼修竿兮迥立天中，有都卢兮身轻若风。始发地以直上，渐陵烟而转崇。敏捷无俦，恣飞翻於白日；孤高可尚，任回环於碧空。初其委质员来，当场献艺。耀百戏於君所，仰千寻於天际。干霄迥出，将为悦目之娱；举步俄升，自有翻□之势。孤标上耸，兆庶同嬉。信超腾而自若，罔危惧以凝思。质劲挺以无伦，人皆见也；衣帘而不定，风以动之。挺影难俦，乘高罔坠。临广街以堪望，骋し材而自异。拂□端之缥缈，似欲升天；跨ㄅ末之欹危，若有馀地。徒观其远望翩翩，轻如列仙。形翻碧落，足动晴烟。杳杳难分，宛在长天之外；亭亭回映，全高众木之颠。其态可喜，其功不测。既穹崇以独立，每缘循而至极。将以骋轻し，恣登陟。旁临既分乎远近，上达必资乎孤直。仰而望也，始似出於烟霄；逼而察焉，又若生乎翅翼。事契鸿渐，情非教猱。既翻身而自下，渐托质以弥高。迥匝花场，见千夫而共；间临紫陌，瞰万井以无逃。故得众目咸窥，群心是仰。若丹梯之已践，类迁乔之可上。每所以恣攀援，助观赏。诚哉平子之言，先贤之勿罔。
    ☆张良器
    良器，会昌中擢进士第。
    ○集灵台赋（以“圣君宏道，景福会昌”为韵）
    希夷乎人皇，居明堂，辟阴开阳。冠通天兮荫华盖，发大号兮流耿光。将乐瑶池之宴集，由喜玉京於寿昌。降清问於宣室，讨真经於柏梁。乃因高为台，顺时谋筑。披翳荟，翦林麓。铲重冈，移峻谷。量其远近，以议夫土功；命彼般亻垂，再度乎山木。使人以悦，无告於劳。均力取材，不远而复。屹九重以初超，冯一篑而始覆。其为势也，峨峨皑皑，粉壁光兮朱门开，若方丈与蓬莱；其为丽也，峥嵘郁煜，星柱浮兮云楣肃，状灵光与景福。有时鸣猿告晓，贞松敛霭。千峰转日，迎秀色於琼楼；万岁传声，和幽音於地籁。磅礴压乎人境，Ю耸乎天外。王乔飞舄，见凫影之翩翩；神女窥窗，听鸾歌之哕哕。俯众山兮如束，萦八川兮如带。上方向晦宴息，斋心防戒。乘金根，肆玉畎。夸父秉钺，蚩尤扬旆。铁衣沸渭以煌，宝马腾骧而沛艾。环钩陈而列武士，震砰訇兮轶埃。登夫集灵之台，谓天帝而为会。奏无声之乐，寂寞而难分；展无体之礼，质素而无文。ㄧ容绰约，元化氤氲。圣主湛恩，散作八方之雨；清都喜气，凝为五色之云。彼升龙铸鼎之後，捧盘承露之君。徒仿象於前载，孰能成乎此勋。然大造之德曰生，大君之位曰宝。未有离於兆庶，而复谓之至道。愿献华封之寿，上祝唐尧之盛。股肱为良，元首作圣。用壮辟雍之美，乃经灵台之政。岂必沐咸池，陵倒景。脱屣乎宇县，栖真乎绝岭。届中天之峻极，从化人兮习静。然後居无何之乡，去有为之境者也。於是情冥其欲，德贵惟恒。可大可久，不骞不崩。动植风靡，雍熙日宏。宜其四溟式宴，而人和年登。
    ○素丝赋（以“贞素持实功济”为韵）
    羽虽白，贲然而轻；玉虽白，坚然而贞。未若素丝之为用，以转化而为名。匪刚克以居礼，实柔立而有成。其正也可以如绳之直，其顺也可以绕指而萦。故能纷以随时，浩然养素。挥流水则转增其妍，染绘色则不吝其污。动必随人，寸无恒度。其来也何所，自园客而出兹；厥赋也何地，由岱畎而贡之。俯乎列井，将稽荒氏之练；实乎泽器，徒为墨子之悲。信干旄之望美，非庶士之可持。不愿充嫠妇之纬，不愿托寒女之丝。因弄杼以成绩，庶补衮而为期。代若好五采，我则大白以受质；代若厌群居，我则众缕以为匹。非异俗而招累，将矫世而摭实。夫其公孙命驾，长倩趋风。赠以生刍之束，勖以素丝之纟。盖取诸自微之著，积小成功。君无谓我微，君无谓我细。若綦之可织，则假手以成劳；如裳之可缝，则因缘而善系。功无不给，物无不济。彼服卉佩兰，衣荷带蕙。念牵丝之无日，伤考之失计。今将侔洁白以修身，咏羔羊而取媲。傥黄绢之可比，希菅蒯而无替。
    ○海人献冰蚕赋（以“四夷即叙，海不藏珍”为韵）
    圆峤之人兮，回踊遐壤，旁临穷海。嘉冰蚕之底贡，彰远人之无怠。原其禀气斯异，含灵有特。鳞角是带，育七寸之殊形；雪霜载加，发五彩之异色。资纤缕以成绩，弄杼攸勤；美重锦之可持，女工能即。施劳且异於三盆，为用宁同於五纟或。致美之厚，罔差其妍不；入献之先，必资於善良。惊楫云迈，懿（一作承）筐是将。涉三山之重阻，辞万里之遐荒。越溟涨，届帝乡。升玉殿，荐明堂。示彼有诚，则申屈膝之贽；乐我无事，愿充垂拱之裳。盖威灵之有及，故珍物之不藏。懿乎生乃因地，育乃非时。四气平分，届严冬而成止；五方异俗，在中国之莫为。自尧年而效美，暨今日而来思。足以彰德风之普洽，表王道之清夷。不然，则修路崎岖，洪涟氵对濞。较道里而累亿，罹寒暑而数四。匪化理而无虞，曷员来之可致。彼躬桑载育，献茧为均。浴濯龙之水，涨川馆之春。而後罗纨是缉，筐攸陈。固在常而可悦，殊自远而为珍。是知化之所被，物无不臻；德之所加，人无或阻。托兹赋以极思，致皇猷之焯叙。
    ○乌台赋
    士有利於鸿渐者，观乎宪台。降太液，迩蓬莱。风威四警，霜气旁催。地疏曹而独秀，居对禁而分开。提纲必理，举职惟才。门凌晨而豸出，树夕阳而鸟来。旌良表正，瘅恶绳回。乍以飞骞，凄其嶷矣。时为搏击，吁可畏哉。严城岑寂，灵台蹇产。直状临而逾明，伪迹投而遽划。故座有彝法，门无滥板。理从扰而庭幽，事虽繁而人简。及夫贪吏无厌，豪宗不戒。酷奋黔俗，洪威桎械。致中兴之沦否，令下人之凋瘵。百城相师而自若，五兵安而不怪。是司也，故以矜远声，哇长喟。（苦怪切）奉丝纶以遐察，腾锦车而遥届。则跋扈颜沮，强梁志惫。望骢马而局，仰绣衣而下拜。是知上能赞圣，下足安凡。顾眄而朝班已肃，推弹而邦度增严。庶究厥能，请循其始。官则秦置，台从汉起。或掌方书，或称柱史。朱何以忠雅标懿，桓陈以刚直著美。上封则起於郑均，埋轮则远闻张纪。虞诩之人方侧目，暴胜之名兼直指。皆玉秀珠明，鹰瞵鹗视。既斡时而助化，亦图国而远耻。莫不才挟主以成功，主因才而共理。唐缵玉叶，荩臣惟哲。法省嬴刘，台兼贡薛。昂凉阶宇，奋迅霜雪。耿独坐而情雄，邈群司而位绝。稠人广众，望景而魂褫；暴党奸雄，睹形而胆折。岂徒以耸动僚き，逡巡朝列。傥吾道之将行，庶从兹而振节。
    ☆贾嵩
    嵩著有赋三卷，见《艺文志》。
    ○夏日可畏赋（以“昔闻宣子，之於政也”为韵）
    赫尔阳精，当朱仲兮，厥状难明。杲杲而威棱四序，炎炎而火烈群生。九野飞尘，破氛昏而下烛；六龙衔耀，亘天地而横行。其初也，阴魄落彼，大明生矣。乌汹汹以飞来，苍龙黯黯而光死。辗烟霞而炎驾旁转，洞寰海而红轮徐起。烟勃乎扶桑之津，鼎沸乎咸池之水。八疑火井之内，六合若炎邱之里。路歧难处，伤哉行役之人；稼穑堪忧，嗟尔耕耘之子。始惊出地，渐见摩天。逾盛，翕弥宣。赫曦而光碎波涛，血殷江海；蓬勃而气蒸林麓，焰起山川。则居上克明，当中益炽。想羲氏於执热，当亢龙之用事。照邱陵而恐是焦原，蒸垄亩而皆成赤地。仰之者目眩精毛，处之者神昏体悸。草木为之生烟，峰峦以之减翠。千里无云，炎风不闻。木而栖者翕其翼，泉而跃者伏其群。不党黎，有异恩覃之士；无私蛮貊，终同炎德之君。可流金而烁石，可焦头而烂额。浩浩兮坌红埃，融融兮过虚碧。遂使无生禅子，爱其孤鹤片云；休影逸人，恋此幽松古柏。斯则晋卿执法於前代，鲁史立言於往昔。於戏！猛以济威，刚以驭下。牧於外而寇乱咸戢，升於朝而谄谀斯寡。如夏日之赫焉，孰云不足畏也。
    ○华阳陶隐居传序
    或曰：“贞白先生在《梁书高士传》，今而为传何谓？”曰：《梁书》之传先生，犹《史记》之述老氏也。其叙事颇删略，俾仙圣行业，不得昭著，而纷纶其间。夫先生识洞古今，事炳山世。神栖寂泊，精骛元枢。定三品以黜浮伪，分五域以镜区贯。著《隐诀》以析纲目，述《真诰》以旌降受。激扬隐微之外，驰骋清虚之际。乃元中之董狐，道家之尼父也。况发挥坟典，游泳百家。穷天地星辰之文，究阴阳龟筮之术。至於鲸死彗出，麟斗月蚀。铜山崩而钟铎响，蚕珥丝而商弦绝。龙吟□起，虎啸风生。此性理冥，佥谓之感，先生商榷其微，非感非应。夫然，将叔向、子产、京房、郭璞拟先生以为博乎！齐永明十年，谢詹事瀹自吴兴闻先生弃官隐华阳，乃於道中作传，传疏略不用。陶翊乃作本起录，至齐末遂已，亦事多遗阙。其後潘泉文复踵其作，始天监元年至七年夏四月。於时先生改名氏，潜访遐岳，旁无知觉。於是泉文又绝笔於此。於戏！前二传既太简，门人编录，复无条贯。俾君子辟世之道，清真养翮之迹，其几乎磨灭欤！乃於《登真隐诀》及《真诰》《泰清经》先生文集，揣摩事迹，作三卷焉。
    ☆郑还古
    还古号谷神神子，会昌时人。（谨按《博异记》，晁公武《读书志》以为冯廓撰；胡应麟《二酉缀遗》以为诗人郑还古撰。今据旧本《博异记》原题谷神子还古撰。还古所著《殷七七传》又与此记相类，当即《博异记》之逸篇，故定从应麟说。）
    ○博异记序
    夫习谶谭妖，其来久矣。非博闻强识，何以知之？然须抄录，且知雌黄事类。语其虚则源流具在，定其实则姓氏罔差。既悟英彦之讨论，亦是宾朋之节奏。若纂集克备，即应对如流。余放志西斋，从宦北阙。因寻往事，辄议编题。类成一卷，非徒但资笑语，抑亦粗显箴规。或冀逆耳之辞，稍获周身之诫。求同已，何必标名？是称谷神子。
    ●卷七百六十三
    ☆李景让
    景让字後巳，赠太尉忄登孙。宝历初为右拾遗。沈传师观察江西，表以自副。历中书舍人礼部侍郎尚华虢三州剌史。自右散骑常侍出为浙西观察使，入为尚书左丞。拜天平节度使，徙山南东道。封酒泉县男。大中中进御史大夫，拜西川节度使。病丐致仕。以太子少保分司东都。卒年七十二，赠太子太保，谥曰孝。
    ○望春宫赋（以“春望郊野，顺时布和”为韵）
    青门之左兮，层宫嶙峋。资睿览以临下，得嘉名於望春。故在东以就乎阳位，当出震必俟於良辰。乃发惠和，式遵夫月令；无劳辙迹，自表於时巡。其初也，度宏规，法大壮。标上苑而独出，俨复道而明望。远天听以遂於群生，浃皇情用交乎四畅。鲜飚微扇，笼轻霭於高台；淑气初临，锁浮光於彩仗。吾君於是纵目前槛，驰神远郊。散晴烟於地表，拂佳气於林梢。睹青阳之煦然，载怀祈谷；听仓庚之鸣矣，不使覆巢。布政有孚，宸游是假。察微明於远峤，睇新绿於平野。南山之翠色盈前，渭水之素光在下。盖将赋籍田於晋代，岂比选吉日於周雅。美矣哉！矗云楣以重叠，焕藻井以辉润。居高而远无不临，涵泽而动无不顺。谅可裨於恭默，非取乐於崇峻。况乎流莺欲啭，初柳生姿。懿祥风之习习，增丽日之迟迟。伟凤阙之楼台，万邦仰止；盼龙鳞之原隰，五稼惟时。圣上所以成化用彰，克勤是务。元功廓以遐及，仁术纷其大布。斯宫宁泰侈之为，斯望匪盘游之故。而天地叶，神人和。修文以昭士，耀武以止戈。然则赋望春之事，宜乎播大雅而登歌。
    ○南渎大江广源公庙记
    《戴礼》有之曰：“五岳视三公，四渎视诸侯。”古之礼於岳、渎尚矣。在昔夏後氏随山川，以画九州。华阳黑水，界我庸蜀。剑阁之阳，益都饶焉。岷山导江，东别为沱。禹绩也。渎者，曰江、曰河、曰淮、曰济，导积石桐柏氵允水，凡四流，皆发源注海者也。唐天宝六载，开元神武皇帝加封南渎为广源公，其三者亚焉。氵崩沛氵高汗，自峡奔荆，且北且东，百川会同。爰及吴、楚，万里归海。水府怪神，非江不安；水物族生，非江不全。海门二山，送我为沧。由岷激迤，远迈无壅。斯所谓上天而被下土，南渎之为大也壮矣。开元皇帝古礼是式，诏曰：惟夏四月，肇辰迎气。太守其率祭官祀南渎於益州，设玉筐及洗樽簋。既举幂初献，祝进神，左右跪扬我词，其文曰：维某年岁次月朔（阙）子嗣天子遣某官某昭告于南渎大江。惟神包总大川，朝宗於海。功昭润化，德表灵长。今因夏首，用率常典。敬以玉帛牺牲粢盛庶品，明荐于神。尚飨！至于今不衰，诏之岁岁直丁亥，迨及戊寅当大中十二年，合一百一十有二岁。越五月朔辛酉日甲戌，臣景让承圣敬文思和武光孝皇帝诏，自御史大夫检校吏部尚书尹成都镇蜀西川。又五日戊寅，复加检校尚书右仆射，其他如故。凡再命，皆以兼御史大夫宠焉。秋七月庚午，乘辂至止，遂谒渎庙。惟神盛烈，著金石刻，他所必见，於斯阙耶。惟神奉大禹之休，得蚕丛鱼凫望帝之勋。开明之没玉垒，李冰之穿二江。嘉而保之，沃此黎首，水旱不作，于今赖之。赫哉成功，其可默耶！乃作铭曰：
    滔滔沲江，发自岷山。浪溢流飞，走峡之荆。迨及吴、楚，百川以归。南北东西，万里汤汤。电激雷驰，水府神宅。鲛人阳侯，世不可窥。南渎之功，载主载张。阴烈希夷，上戴大禹。丕承我唐，开元其期。先主不容，天绝刘宗。匪渎殆而，孔明。鞠躬堕星，匪渎不悲。念此下民，於万斯年。九谷繁滋，我来守土。敬扬神休，以琢丰碑。
    ☆沈
    ，宣宗朝官中书舍人。以礼部侍郎出为浙东观察使。
    ○授纥干Н岭南节度使制
    门下。周礼将军，以六官参选；汉庭拜郡，俾九卿迭处。出入中外，发挥声绩。选用之重，古今所难。银青光禄大夫行尚书工部侍郎纥干Н，惟尔元和中，以文学德行，升为甲科。贞规蔼然，雅有公器。火化而方知玉性，岁寒而益见松心。洎振拂朝缨，抑扬官阀。章羽仪於省署，焕词藻於纶闱。朕以濒江之西，悍俗难理，辍尔禁掖，委之藩条。果能宣恺悌之风，著循良之迹。南台起部，无展尔庸。所宜将我旧章，化彼南服。於戏！朕垂衣裳以临四海，因性分以抚群生。必欲叶轨而同文，不敢重近而轻远。况骆越故地，蛮夷错居。尤须谨廉，以察封部。青绶系赵尧之印，皂と分鲍永之兵，同升将坛，式表予意。尔其往哉！勉移风俗，不挹於贪泉；无使珠玑，独还於合浦。
    ○授白敏中宁节度使制
    门下，昔孙宏以儒学进身，宠兼裂土；邓禹以勋庸著效，仪比三司。是皆内外同规，古今所重。再扬新命，允属元臣。特进守司空兼门下侍郎同中书门下平章事充招讨山南平夏招无当项兵马都统制置等使白敏中，才智可以赞元功，诚明可以匡大务。事君惟恐不尽，守道惟恐不逊。而能以无心为待物之心，以无用为当官之用。朕君临之岁，首付台衡。六更星霜，勤节如一。自羌戎犯塞，师旅屯边。招怀莫来，征伐无状。爰用命尔，往其镇之。果能潜移枭獍之心，坐络豺狼之首。始自夏半，及于秦正。大建功劳，克宁烽驿。终此诚意，非卿而谁？今封部既清，是用休尔之讨伐；马牛皆散，是用罢尔之统临。不移论道之荣，更帖持衡之贵。纂乃旧事，对予勤怀。可守司空同中书门下平章事充宁节度观察使。
    ○授康季荣徐州节度使郑涓昭义节度使制
</div>
    <div class="pagination">
<a href="全唐文_page453.html">上一页</a><span>...</span><a href="全唐文_page449.html">449</a><a href="全唐文_page450.html">450</a><a href="全唐文_page451.html">451</a><a href="全唐文_page452.html">452</a><a href="全唐文_page453.html">453</a><span class="current-page">454</span><a href="全唐文_page455.html">455</a><a href="全唐文_page456.html">456</a><a href="全唐文_page457.html">457</a><a href="全唐文_page458.html">458</a><a href="全唐文_page459.html">459</a><span>...</span><a href="全唐文_page455.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
