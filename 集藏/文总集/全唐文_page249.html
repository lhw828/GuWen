<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 249 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 249 页/共 603 页
  </h1>
  <div class="content">
   右。今月日，中使吴承倩宣进止，以笼盛猫鼠示百寮。臣闻天生万物，刚柔有性，圣人因之，垂训作则。《礼记郊特牲》篇曰：“迎猫，为其食田鼠也。”然则猫之食鼠，载在祀典，以其除害利人，虽微必录。今此猫对鼠不食，仁则仁矣，无乃失於性乎？鼠之为物，昼伏夜动，诗人赋之曰：“相鼠有体，人而无礼。”又曰：“硕鼠硕鼠，无食我黍。”其序曰：“贪而畏人，若大鼠也。”臣旋观之。虽云动物，异於麋鹿麇兔，彼皆以时杀获，为国家用。此鼠有害，亦何爱而曲全之？猫受人畜养，弃职不修，亦何异於法吏不勤触邪、疆吏不勤捍敌？又按礼部式具列三瑞，无猫不食鼠之目，以此称庆，臣所未详。伏以国家化洽理平，天符荐至，纷纶杂沓，史不绝书。今兹猫鼠，不可滥厕。若以刘向《五行传》论之，恐须申命宪司，察视贪吏，诫诸边候，无失徼巡，则猫能致功，鼠不为害。臣忝枢近，职司聪明，不揆狂愚，辄献公议。谨议。
    ○广丧朋友议
    殿中侍御史安定皇甫政，字公理，故尚书左丞之子，文行兼茂，不忝前烈，雅度精识，其俦盖寡。甫昔年尝为左丞使介，而公理又余之族甥，故狎焉。大历七年，余寓滁，而公理寓楚，适有来讯，示余以所著《丧朋友议》，余美其重礼义，有古之遗范，瞻望德门，轨躅无替，亦感思者之所慰幸也。公理又谂余曰：“政自从事於文，舅氏未尝以一言见诲，岂所望哉？盍示今议之利病，猗欤公理。”年未四十，班在赤墀，簪笔持简，为王近臣。顷又佐廉问，董淮海之部，名遂矣，权厚矣。固当缓步阔视，光车美服，为贵为达而已矣。乃不遗我讠叟狭，不略我衰惫念噬肤之戚，收门吏之旧，周爰谘询，以师道见待。吾亦何有，但美子之求益不倦。虽一勺而进，可以浸天壤；一卷之多，可以镇方域。况其渺弥既广，崭已峻，增之廓之，於成名乎必矣。皇甫氏有子哉！因览斯议，忽忆永泰中於穆鄂州宁会客席，与故湖南观察韦大夫之晋同宴，适值有发远书者，知郑郴州炅、知庞歙州，或以疾而殁，或遇戕於盗。韦氏出涕沱若而言曰：“二刺史之晋之交友也。”於是敛匕箸，离筵席，因归於所次而哭之三日。人来吊之者，韦则尽哀长号，不徒戚容而已。
    又间岁，甫佐江南西道连帅魏尚书，时属幕中之参佐有加官者，聚合乐饵，卜日为宴。宴前行人至，知团练副使考功邢郎中宇捐馆於荆南，邢与魏乡国接近，且琊郎中则诸魏之出，於尚书为内外昆弟。适受朝命，为尚书ヘ。仆感杜篑规平公之事，将入言於府主，请罢宴，若不可，则请彻乐卒事。而同列之士，恶我者嗤鄙之，词充刃於听，谓我樵夫农叟之智也。好我者颦戚而相诲曰：“慎无以方枘施圆凿，自取辱焉。”谆谆如不能已。仆懦夫也，因是而自悔。乃其宴也，大庖具酒车，倾郑卫之女，列於宾席之末，俳优侏儒，设於公堂之下。昼日不足，继之以烛，使膳平均值炊来酌曰：“旷饮斯！”必当见舆曳之无算，又焉得终其词哉？使我不言，适其宜也。今者追想，韦湖南犹孔门之训，其他则吾不知，因纵言之，以报公理。示之义当矣，又何以规？议既成，客谓甫曰：“韦湖南、魏江西二观察，颇尝知其风味，公直简谅，魏则先之，饰情强仁，韦之志也。今吾子之论，无乃剥魏而附韦乎？且子魏之上介也，论议不隐，恐非《春秋》内鲁故宋之义，盍辨焉？”甫应之曰：“噫！宁以他规我，是论也，吾复之熟之有日矣。韦湖南之晋饰情强仁，诚如来议。”《礼》不云乎，“先王制礼”，贤者俯面就之，不肖者企而及之。子张曰：“先王制礼，不敢不至焉。”韦氏之丧朋友，纵不由衷，说与夫二者之义合矣。吾虽欲不与，其可得哉？至於故府公魏尚书，公直简谅，清身敬职，郡人戴於下，朝听满於上，狼籍甚盛，岂造次之所尽哉？但於邢副使之丧，若忍悲而就宴，可谓哀乐失其节。乃《左氏传》所载乐祈告人曰：“君与叔孙其皆死乎！”及子招栾忧之谓也。若情不至焉，率而为宴，则《礼》经所谓直情而径行者，“戎狄之道也”，吾虽欲勿议，又不可得也。且吾之所论者，因皇甫公理所著《丧朋友议》，故纵言及之，非敢于定二观察之裒贬。韦湖南吾取节焉而已矣，来议又以吾尝为魏公使介，今兹著论，异於《春秋》隐鲁故宋者，兹又近而非中也。仆才虽不腆，中台之剧曹郎，且兼柱下史，有名於著定矣。受命为尚书介，弥缝润色之职事，安可见责以敬故君之礼。
    呜呼！晋悼公魏绛之君也，绛戮悼公之弟；韩厥赵宣之所任也，厥戮宣子之仆。及其终也，悼公谢魏绛曰：无重寡人之过。宣子曰：可贺我矣。而绛、厥无罪焉。岂不慎重当公正之世，论议之与刑罚，当岂异哉？子何见过深也。呜呼！天下有至公，有至当。知贤而举用之，至公也。临事而平处之，至当也。各守其分，复何尤哉？自汉徐孺子於故举主之丧，徒步千里，而行一祭，厚则厚矣，其於传继非可也，历代莫之非也。近日张荆州九龄又刻石而美之，於是後来之受举为参佐者，报恩之分，往往过当。或挠我王宪，舍其亲戚之罪负，举其不令子孙，以窃名位。背公私党，兹或近之，时论从而与之，通人又不救，遂往而不返。徐生徐生，得非失中之履霜也。常积愤懑，因而书之。
    ○为皇甫中丞上永王谏移镇笺
    某惶恐叩头，昔臧孙辰之词曰：“贤者急病而让夷。”然则当御侮之权，必居冲要；受分忧之任，不务怀安。伏见判官李翥称，有教，幕府移镇江宁，闻命瞿然，不识共故，何者？逆贼安禄山称兵犯顺，窃据二京，王师四临，久未扑灭。自河淮右转，关陇东驰，诏命所传，贡赋所集，必由之径，实在荆襄。朝廷以大王镇之，重矣。自麾旌至止，政令所覃，岭峤华夷，吴楚城邑，公私远迩，罔有不宁。贼庭震慑，莫敢南望。傥左右有司，谋虑未熟，轻举旄钺，僻处下流，既失居要害之津，且出封疆之外，专命之责，大王何以任之？或启寇雠之心，来争形胜之地，则行李坐隔，侵轶滋多，安危大端，不可不慎，既往之失，将且无追。上皇天帝巡狩成都，皇帝驻驿灵武，臣子之恋，大王兼之。咏《棠棣》之诗，讲晨昏之礼，其地逾远，胡宁以安？假使别奉丝纶，犹当执奏，一则逆胡间谍，矫诈须防；二则国步艰难，折冲宜近。就闲乐土，恐非良图伏惟大王天纵仁明，苞含光大。某所以敢申谠议，轻犯威严，伏望广延正人，俯垂考，刍荛之论，万一可收。不胜忧愤悃迫之至。谨奉笺，惶恐惶恐叩头。
    ○上宰相笺
    甫惶恐惶恐叩头。昔诸葛孔明有言曰：“使一夫有尤，亮之罪也。”呜呼！孔明以分崩离析之时，事要荒割据之主，尚能恢宏王度，克广德心，鲁鳖咸若，引为已任，千载之下，以兹美谈。伏惟相公乘时间生，略不世出，光辅兴运，致於冢宰。自明两作离，帝出於震，发号施令，无幽不达，鼎新之业，公实赞之，煦妪昭苏，孰不有望。况甫当遗簪坠履之列，怀救蛇养雀之惠，虽报恩之分，誓以终身，而受庇之期，亦望卒岁。岂可不尽诚款，使匹夫不获，而相公有也明之憾哉？甫天伦十人，身处其季，夙遭险衅，几不闻存没，左右提携，仰於兄姊。顷属中夏覆没，举家南迁，内外相从，百有馀口。长兄宰丰城，间岁遭罹不淑，仲姊寓吉郡，周年继以鞠凶，呱呱孤甥，斩焉在疚，宗兄著作，自蜀来吴，万里归复，羁孤之日，斯所依焉。岂期积善之人，昊天不吊，门绪沦替，山颓梁折。今兹夏末，宗兄辞代，顾眇眇之身，岿然独在。寡弱婴孺，前悲後泣，一门之中，首相吊，舍之而去，必填沟壑。昔者建寅初吉，麾盖将西，猬承嘉话，曲全之施，不略微生，许其待年，致身徇国。岂惟寮属斯在，山川鬼神，实亦闻之。今者相公大秉化源，而小人拘牵於前命，进於朝无一尘一露之益，顾於家有死如弃如之患。抚心自怜，泪尽成血，傥相公以天下为一堂也，忍共向隅而伤和气哉！所以迟回周道，欲行中止，解悬之望，属在仁明，藏之而不言，小人之罪也，一物失所，伏惟相公图之。孟秋尚热，伏惟相公尊体起居万福。谨因洪州奏事官沁水府果毅徐冕奉笺，尘黩清襟，伏深战灼。甫惶恐叩头叩头。
    ○齐昭公崔府君集序
    天以日月经纬为文，地以邱陵山川为文，刚柔杂也。其施於人也，钟磬笙竽文其乐，九章三贽文其礼，典谟咏歌文其言。国之大臣，业参政本，发挥皇王之道，必由於文。故虞有皋、陶洎益、稷以嘉言启迪，舜、禹以降，伊、傅、周、召，训命策诰，并时而兴。秦之李斯，著事而僻。自兹厥後，蜀丞相孔明有《出师表》，晋司空茂先有《鹪鹩赋》，皆辅臣之文也。财成陶冶，於是见焉。我族叔父齐昭公讳日用，佐命中朝，光照千里，玉山□海，迥然昭旷，德宇道源，深入其极。弱冠乡贡进士擢第，周历台署，振耀雄名。元宗之在临淄邸也，公常遭逢於路，先几洞鉴，式瞻异表，还避而拜，契合云龙。及唐元夷内难，参谋辅翊，天推大宝，事协经纶，入为将相，燮谐戡静，道应元臣，其大才明识如是。公薨五十载，嗣孙起居舍人儒，以文事主便蕃禁闼，追怀前烈，思有以发扬垂裕，奉昭公之文集以请焉。伏览碑颂志论章表赞序，凡五十馀首，诗几三百篇，卓尔孤标，气高调远。若雅琴度曲，众音无味，则我远祖长岑济北雕龙之美，昭公能缵承矣。公嗣子宗之，学通古训，词高典册，才气声华，迈时独步。仕於开元中为起居郎，再为尚书礼部员外郎，迁本司郎中。时文国礼，十年三月，终於右司郎中，年位不充，海内叹息。儒即右司之子，有琼莹之质，鸾凤之章，国家之宝也。重名清贯，三代於兹，昭公之後其大矣。甫先君左仆射与昭公道艺敦睦，故赠答诗云；“棣华袭к萼，桂树连芳根”，又“接共怀铅，齐年俱贲玉”。甫之生也後，不及昭公之当代，儒曰：“叔父当代叙”。故叙焉。
    ○汾河义桥记
    绛人有成桥於稷山县南汾河水上，入境称曰孝子。询之，三十丧父母，五十犹麻，故其乡党舍氏不名，贵之也。初兹县有具舟之役，邻邑有官修之梁，自太原西河上党平阳，至於绛，达於雍繇卒迫程，贾人射利，济舟为捷，渡口如肆。孝子川上喟然叹曰：“夫来者如斯，其可胜纪，欲速不达，式在兹乎！见义不为，非勇也，临难不济，非义也，乃愿弃家，乞诸他郡。”枯槁篮缕，日恒岁积。自河间而东，陶唐俭风，食货艰难，闾里褊小，率令远迩，驰骤馈饷，耆耋喻美於编户，丁男舍耒而攻木，义声感也。汾流汤汤，河浒牵引，溃沙徙岸，呀呷转腾，畚筑於激射之旁，根柱於沸渭之下，是虑是图，功就其十八九矣。共年秋七月，天作霪雨，湍悍襄陵。噫！大水不仁，前功荡矣，邑老乡人，涕泗而吊之曰：“力竭於子，天不恤是，而今已矣。”顾而不应，且有後图。徵诗人之嘉谋，参作者之远虑，曳索辫篾，絷舟戾舸。白露下而谋始，止於凌冫斯壮；春冰解而兴功，止於水潦降。一夫不可夺志，三年其有成功。广可方轨，平可转毂。去其饰，成无丹ぬ；取其固，势异虹。佥议於孝子之功也，故曰义桥。昔周王以懿戚封建，吴杨美盛德遣人，西临孟津，北对姑射，山河风土，其肯徒然？所以义表专门，功烈邻境，难其一善，矧乃兼之。由是县人志之於石。
    ○穆氏四子讲艺记
    检校秘书少监兼和州刺史侍御史河南穆宁字子宁，以正直登朝，以严明作牧。斯历阳之人，弗惟奉承侍御史之符候，持三尺律，期於禁暴惩奸而已。乃能君之德，靖人於教化，教化之兴，始於家庭，延於邦国，事之体大，且非搜闻者之所及也。请言其家之教化焉：使君有四子，曰赞曰质曰赓曰赏，耸秀之姿，若瑶林植庭，雪羽驯庑，克岐克嶷，突而偕弁。方欲以六经百氏，播礼乐，务忠孝，正名器，导人伦。如兰有芳心，泉有清源，兆德之阶，於是乎始。使君曰：“昔陈亢喜闻《诗》闻《礼》，闻君了之远其子於孔鲁今兹赞之侪也。”其年或成人，或几成人，学《诗》学《礼》，则变既戒，远子之节，吾事可不务哉。於是考州之东西四十里，因僧居之外，阶庭户牖，芳划拳石。近而幽，远而远旷，澶漫平田，沸温泉。可以步而适，可以濯而蠲，谓尔群子，息焉游焉。赞、质暨赓、赏拜手稽首，曰应惟惠施之车，仲舒之帷，苏秦之锥，三物毕具，而郡廷温清所在，今也改晨昏为旬朔。夫岂不怀？家人有严君焉，惟命之受，曰俾尔斩，俾尔茨，俾尔负，则使君之材，使君之堂，使君之薪，成且美矣，安在其习定省之近仪哉？抑又尝闻乃祖安阳府君，传《洪范九畴》，究天人之际，赞等祗荷严训，述修祖德，穆氏之门欲不大，不可得也。甫不腆，幸与使君有郎省之旧，考在阿，岁聿云莫，谁谓相远，驾言出游，既觌邦君，又适诸子之馆。使君第三子字绍古，於伯季之间，肄文史，考故实，甚精而成。因见谓曰：“丈人吾父之友也，从事於游夏之门久矣，盍以文见诲，如赓也，宜何文也？”甫应之曰：“仆朴人也，徒有志於文，知文之阡陌，而不知其精粹。”请道其所见，而绍古自执焉。欲以文经邦首宜董、贾，欲以文动俗者宜扬、马。言偃之文，郁而不见。卜商有《诗》序，其体近六经。屈原、宋玉怨刺比兴之词，深而失中，近於子夏。所谓哀以思，刻石铭座者取崔、蔡，论都及政者宗班、张，飞书走檄者徵陈琳。曹、刘之气奋以举，潘、陆之词缛而丽。过此以往，未之或知。宋、齐以降，年代未远，有文之士，胄系皆存，议其优劣，其词未易，故阙焉。绍古曰：“盍书之。”因命笔而记之。大历七年十一月十八日，检校尚书吏部郎中博陵崔甫之辞也。
    ○滑亭新驿碑阴记
    古之君子，约已而裕人，知而勤礼，接宾以愿，务施於丰。郑公孙侨论晋文襄之霸也，宫室卑库，无观台榭，而崇大诸侯之馆，故来者如归。今我连帅尚书公，为国垣翰於东土，军礼肃，人谣兴。新其亭传，以待宾客，谋之有程，设之有所，力肆於悦，巧悛於淫，勿亟而成，得其时制。博敞高明，倬然其闳；沈深奥密，杳然其堂室。论者谓华之普德，虢之阌乡，自昔为邮亭之甲，今兹白马，可以抗衡。公仁以爱众，俭以化下，陋居室而恢宾馆，节丰华而广荫庥。称时计功，永代为宪，方操八柄，揉此万邦。於以庇人，其德宏大，於是举也，风其端焉。夫其去故就新之议，属徒揆日之制，作而示後，公实书之。盖闻传《春秋》序风雅者，邱明卜商之事也，下吏敢亦庶几。
    ○卫尉卿洪州都督张公遗爱碑颂（并序）
    今天子终谅ウ易月之期不言既言之日，询於师保辅弼之臣曰：“将以国之明烛震下土，俾兆人康，有道哉。”四臣曰：“莫如择贤而司牧之，虽欲不理，不可得也。”上曰：“用贤何先？”曰：“莫先於幽远蛮貊之邦为急也。”即日命王人，遽以制书就拜卫尉卿兼洪州都督张公为御史中丞、广州刺史、岭南节度经略观察等使。逾月而遽庙於洪，洪之耆老嫠商贩渔钓，百类千品，周声夺魄，於野於廛，咸曰：“宁取我裳而裂之，宁取我廪而焚之，父也天只，胡为夺我之君。”中丞受命而南，舟不及，马不及秣，国人怀慕之罔极，曰：“清尘远矣，君不顾矣。郁陶之思何用哉！盍用於扬名颂德乎？”故吏兵曹参军张擢、法曹参军豫章县令郑锋、建昌县令卢惟瑾、新吴县令邬贲、州人东冶府果毅刘容、耆寿喻乾相等讨论之，众佥谓允。於心曰：“自昔为政者，知清之可以长人也，而清者稀，岂不欲清？欲牵之也。欲之所行，不廉不俭为之舟舆也；清之不立，肆奢崇货为之钻凿也。”於是撤其帷帐荐蓐之具，便於身悦於目者二百馀物，归之有司，减其俸钱稍食月几十万贯於军府，此皆前政之所督责而封已者，我则推而远之。於是公仪之义申，平仲之规见矣。二之日谋於众曰：“昔曹参去齐，以狱市为寄，以为扰於狱者，轻重人之命，烦於市者，耗攵人之生，苟鞭笞桁杨之无度，侵牟肆夺之不改，是国家以章绶印玺毒苍生也，岂致理哉？”於是平百货之贵贱，议刑罚之等差，使其贪不下残，忿不私逞，韩子求环而不可，使人袒背而无伤。夫然，噬嗑之象成，行苇之恩薄矣。三之日谋於野曰：“不稼不穑，民天安仰？载驰载驱，王命所急。吾观是邦，农野未辟，传置未修，岂不以使役无期，供亿失序。倘野有饿殍，宾不如归，亦诸侯之耻也。”於是减承城吏卒几三千，归之陇亩而击柝之守无阙焉；赋豪富带财数百万，於馆饩，而含糗之徒不知也。其卒也，不公之吏，留以为厮；其财也，不法之臣，受以润屋。我皆用之於爱人活国也，於是阜蕃之望崇，多大之仪备矣。从政三月，州人爱之如父母，承之如松柏。夫妇耕织之暇无他惧，惟惧公速迁，其馀煦妪孕育，发於中而形於言，损其身而益於物，可以激颓俗慰穷者，岂胜道哉。甫山东鄙人，不好妄饰，凡所闻见，务存实录，故采拾而书之。
    公名休，字祥，幽州范阳县人。有晋司空茂先之远裔也。曾祖汲，易州长史。祖选，幽州固安县丞。考价，赠齐州司马。公起家石亭别将，自是为县令军司马州长史各一，入为天子友储君臣。虽假以宠名，而迹实戎索，受命为范阳节度安禄山判官。禄山以大权大宠，外示忠而内谋逆，太上皇推赤心而勿疑，敢有闻之者死。蹈虎尾，犯龙鳞，公密言其戎狄豺狼，不可厌也。当是时也，视鼎镬如归焉，神之听之，是与正直，周旋锋镝之下，出入寇雠之间，而能终保元吉，渐於贵仕，进退存亡，而不失其正，其惟张公乎！又牧濠舒润三州而及此，昔张黄门庭牧此州，甚得人誉，张丞相九龄次之迨府君又有裕焉。故邦人有三张之目，颂者美盛德之形容，非鲁僖公仲山甫不之获。今兹颂曰：
    昔为豫章，今有循良。黄门之善，於今不忘。爰及丞相，亦有烈光。我君戾止，是为三张。立廉宝俭，无怨无伤。邮亭之下，宾旅其康。四封之内，望岁千箱。自春亻且夏兮人相庆，庆未毕兮闻後命。朱幡玉节兮向番禺，彼愿适兮我望孤。君乎君乎，若岁大旱，其谁见濡？
    ○故常州刺史独孤公神道碑铭（并序）
    昔刘向称贾谊言三代与秦乱之意，其论甚美，达於国体，体古之伊吕，未能远过。又称董仲舒有王佐之才，虽伊吕无以加，管晏之属，殆不及也。於戏！二君以伟才当盛汉之崇，而位止於下国二千石。甫闻於先君仆射曰：“主恩非臣下之所图，天命岂生人之所制？”有唐硕量深识之士曰：独孤常州，讳及字至之，河南洛阳人。皇朝左千牛元庆之曾孙，蔡州长史思柬之孙，殿中侍御史赠秘书监通理之第四子。仕而遭时，鹄立於朝，建东夏，三著嘉绩。呜呼痛乎！奄忽捐馆。其时也，大历十二年夏四月二十九日；其地也，常州之路寝；其寿也，五十有三年。中朝名公素见知者，後进之士闻义响风者，洎濠舒常三州之百姓，莫不填膺流眦，不宴不相，浃辰弥月。厚而惜之者，往往失声，出涕沱若。公有子朗郁等，年未龆龀。厥兄检校水部员外郎兼侍御史汜，方佐浙河东帅，闻丧来奔，半旬而至，惋毒之甚，如不欲生，既受吏人宾客之吊，乃忍哀谋事。以六月六日，引使君之柩去常州归洛阳，其年岁次，丁巳十月朔七日，葬我使君於河南府寿安县某原先秘监之茔。以夫人博陵县君崔氏焉，礼也。水部曰：“天之降割於我家，仲叔季尽矣，吾将老矣。吾弟常州之子未立，今不刻石表墓，则常州之令名何以传於後。”乃托我故人叙而铭之。常州禀元和以生，幼有成人之量，秘监府君亲授以《孝经》，常州一览成诵。秘监问曰：“汝志於何句？”对曰：“立身行道，扬名於後世，是所尚也。”自是遍览五经，观其大义，不为章句学。成童丁秘监忧，勺饮不入口者累日。先夫人同郡长孙氏，谕以不可灭性之义，由是微进饣粥，杖而後起，既免丧，加於人一等，乡族称其孝焉。长孙夫人高行明识，训导甚至，常州渐教成器，卓然有立。著《延陵论》，君子谓其评议之精，在古人右。天宝末，以洞晓元经对策上第，诏拜华阴县尉，著《古函谷关》、《仙掌》二铭，格高理精，当代词人，无不畏服。俄属中原兵乱，避地於越。丁太夫人忧，毁瘠过礼。既外除，江淮都督使户部尚书李亘奏为掌书记，授左金吾卫兵曹参军。军旅之事，非其所好，未几，返初服。今上即位，下诏收俊茂，举淹滞，政之大者，以公为左拾遗。凡所谏诤，直而不讦，婉而不挠，削藁诡辞，不传於外，迁太常博士。时新平大长公主之子裴亻放尚永清公主，初以太子少傅裴遵庆为婚主，将行五礼，公实相焉。中使口宣诏旨，易以大长公主後夫姜庆初。常州曰：“婚姻之礼，王化之阶，以异姓之人主之，不可甚矣！某不奉诏。”中书令汾阳王时为五礼使，从焉。又百官薨卒定谥之际，综名实，皆居其当。与严河南郢讠州答吕荆州谥议，博而正，当时韪之。迁尚书礼部员外郎，受诏考第吏部选人词翰，旌别淑慝，朝廷称正。上方大恤黎庶，精选牧守，以公为濠州刺史，平其徭赋，恤其冤弱，课绩闻上，加朝散大夫，迁舒州刺史。舒境濒江傍山，群盗所聚，或蟠结林薮，或趑趄城市。公惠以柔之，武以之，释矛服耒，尽为良俗，其他如在濠之政。居一年，玺书劳问，就加尚书司封郎中，锡以金章紫绶。属淮南旱歉，比境之人，流移甚众，公悉心以抚，舒独完安。天子闻而休之，擢拜常州刺史。常州当全吴之中，据名城沃土，兵兴之後，中华翦覆，吴中州府，此焉称大，故朝之选牧，恒属意焉。公宣中和平易之教，务振人毓德之体，百姓蒙化迁善，不知所以安而安之，吏不忍欺，路不拾遗，馀粮栖亩，膏露降庭。公平生闻人之善，必揄扬之，气尽与之，不啻若身得之。後进有才而业未就者，教诲诱掖之，惟日不足。公之文章，大抵以立宪诫世裒贤遏恶为用，故论议最长，其或列於碑颂，流於歌咏，峻如嵩华，盛如江河，清如秋风过物，邈不可逮。公有集二十卷，行於代，若夫赞尧舜禹汤文武之命，为诰为典，为谟为训，人皆许之，而不吾试，论道之位，宜而不陟。前是公之仲兄季弟伯姊，三年之间继殁，执天伦之丧，如荼如蓼，竟以无禄，天何不仁！然则贾与董名位不尽其才，吾先君之叹主恩天命，斯见矣。其铭曰：
    常州之德，孝行为大，翼翼，以敬以爱，友於兄弟，如捧如戴。常州之义，笃於朋友，用之有恒，行之可久，扶危拯溺，尔身我手。常州之才，施於有政，抚柔三部，谦以为柄，龚遂国侨，千古迭映。常州之文，究其元本，质取其深，艳从其损，在星之纬，在衣之衮。常州之年，止於中身，去昭昭之盛世，与万鬼而为邻。白马江上，青鸟洛滨，脊在原，嗟尔元昆。г血，长号诉冤，纂述遗美，谓予不谖。我见之子，将二十年，相投药石，胡疹不痊？譬我於池，子为之泉，譬我於桐，子为之弦。荣不独遂，难不只全，如何淑明，摧馥碎坚。衣楚挽徘徊墓田，望之不见，赴之无缘。狸首班如，女手拳拳，如天如天，泣涕涟涟。
    ○代宗睿文皇帝哀册文
    维大历十四年岁次己未夏五月二十二日，宝应元圣文武皇帝崩於大明宫蓬莱殿，迁座於大内。二十六日景寅，殡於太极殿之西阶，有司即南郊定仪，上尊谥曰“睿文孝武皇帝”。其年十月丁酉朔四日庚子，将迁幸於元陵，礼也。东方启明，繁霜犹落，风物凄於宫树，号啼隘於殷幕。哀子嗣皇帝讳，袭感若，泣血涟如。感备物之如在，索明灵於太虚，聆哀挽之急节，惧灵驾之将引。捧玉之欷，望龙盾而不忍，恭惟大孝，终扬盛名，爰命司籍，光昭德声。其词曰：
    於休我皇，长发其祥，咎繇翊舜，种德四方。元元去周，阐流道光，土实受命，其牙则黄。炎汉之後，南北披攘，天厌众闰，扫隋兴唐。有唐不煜，帝命不叶，丰融葳蕤，盛於八叶。其盛伊何，聪明徇齐，诞实匍匐，圣敬日跻。无幽不洞，无远不稽，孝友浚哲，声远群黎。天宝季岁，竟夭长彗，蛇腾犬，以螫以噬。皇舆南巡，帝出朔裔，君父命我，爰整六师。驱驾熊罴，左右蛮夷，逆徒岂聚，言刈其。一鼓冰碎，日未改时，席卷丰邑，风清洛师。天开地廓，万物斯睹，安舆自蜀，复於中土。龙跃岐山，正於九五，帝子之孝，轶迈千古。子则戴亲，孙能敬祖，乃登储位，问安三至。一有元良，仪形克类，继文纂绪，道格元穹。大明方中，万发蒙，岂无桀骜？化而为忠，岂无羿浞？如燎遇蓬刑清政修，遐迩怀柔。王度如玉，德音海流，四灵皆扰，三脊氵存羞。方辑群瑞，登於介邱，华封祝尧，使圣人寿。厌代何速，奄捐九有，天裂其高，地倾其厚。嗷嗷万姓，泣慕元首，创钜痛深，宁丁我后。呜呼哀哉！肃肃正殿，自炎徂凉。漏滴尽兮夏日永，烛华凝兮秋夜长，阶有苔兮委积，庭有草兮芸黄。呜呼哀哉！七月之期，同轨毕至，匝野筮壤，因山开隧。舍清禁而不留，指平原而出次。嘉德兮启闱，承天兮敞扉，抵庙门兮驻严跸，顺孝心兮伤永违。呜呼哀哉！出朱雀兮度青门，恨六龙之若奔，倾万邦而会九族，送吾皇兮归寿原。风飕而箫鼓惨，日а昧兮郊野昏，植柏兮青青，弥冈兮亘陉。俯杳杳兮重壤，想森森之万灵，偶嫔嫔兮像，阍寺，捧衣兮拱下庭。嗟备物之偕列，奉元堂兮永宁。呜呼哀哉！仙驭兮何之，九虞兮有期，总千官兮万骑，返城阙兮如疑。功高舜典，美冠周《诗》，於亿万载，昭昭有辞。呜呼哀哉！
    ○祭董大使文
    维宝应元年岁次，壬寅月日，祭於陇西董府君之灵曰：秋日凄凄，百卉具腓，城寺无主，人焉适归？矧蓄荫庥之望，翻遇死丧之威。吊随庆集，事与心违，良知与主，昨是今非。呜呼哀哉！追惟曩岁，永丰之游，清川倚棹，广路停。道路契阔，燕言绸缪。倏焉陈迹，曾不少留。几成海变何啻星周。劲翮翱翔，上陵苍苍。俯怜燕雀，畏逼藩墙。议以衔羽，将贻稻梁。望国骏奔，初念褚中之惠；及门问故，俄增挂剑之伤。呜呼哀哉！干戟，撤而不见，む蒙户而风悲，苇绕庭而灵泣。邦人辍舂，歼良何速，属吏г襟，於何从禄？永无像於形仪，庶有凭於轨躅，羞匏叶而为荐，比只鸡而可续。呜呼哀哉！尚享。
    ○祭独孤常州文
    维大历十二年岁次月日，外从祖舅朝散大夫权知中书舍人赐紫金鱼袋崔甫，遣表失前邓州南阳县尉李综，以清酌之奠，祭於从外孙甥常州独孤使君至之之灵。往矣至之，此时何时？空原拱木，荆榛狐，林风月露，以子增悲。子之往也，高格远量，秀气茂姿，亡兮何若，有兮谁对？岂流苏寓马，从之已而。呜呼哀哉！王事适我，政事一埤益我，在笼而不能求其释，独有怀君之泪，临秋风而自滴。平生相期，聊复一叙，一以豁胸中之愤气，二以简明灵而晤语。吾与至之，思宏道义，自家刑国，张维举坠。吾与至之，思敦交好，平居琢磨，遇死赴蹈。吾与至之，思迈纯德，言为士准，动有时则。吾与至之，思全高节，风雨如晦，不辍。吾与至之，思阐斯文，不俾皋契，独谟华勋。吾与至之，谈空核元，梦蝶喻筏，去之萧然。吾与至之，期诸晚岁，偃卧山樊，同披薜荔。举其大较，良难名数，念我交情，千枝万缕。霜风扫叶，或散或聚，万化纷然，同归野土。向之所务，孰云其主？呜呼哀哉！烂然澄酤，平昔共欢，如何此奠，取象於观。我思此饫，子必吾剧，目想道周，暂留徒御，所可怀者，徐生之絮。
    ☆裴士淹
    士淹，开元时官侍御史，再迁司勋郎中，代宗朝礼部尚书礼仪使。坐善鱼朝恩贬官。
    ○对大夫祭判
    〈有五品祭寝不祭庙，馔用索牛。御史劾：於寝则以陋，於馔则以泰。诉云礼令无违。〉
    命分九等，以庸制爵，礼有五经，莫重於祭。先王所以致理，孝子为能飨亲。乃如之人，兹率厥典，敬无忘於如在，道有孚於不默。黍稷惟馨，笾豆有楚，哀乐相半，必睹ㄊ然之容；轩裳已登，非复伤哉之叹。且礼或丰杀，法从沿革，无庙於寝，在今令而则然。求牲而馔，徵古训而奚失，嗟夫御史所劾，恐伤曾孙是宜。
    ○对不供夷盘判
    〈三品丧事，夷盘不供。司仪云：时所不要。〉
    凌人掌冰，以待邦事，深山穷谷，居仲冬而益坚；献羔祭韭，事司寒而方出。且云一日二日，亦惟秋刷夏颁，在用舍而有时，於出纳而惟允。嗟此三品，俄婴六极，金章罢去，玉衤遂方开。具厥衣於庭中，设夷盘於床下，国之老疾，犹或不遗，朝之荣贵，理宜从给。徒以气则分乎寒暑，用则期乎折衷，司仪所告，省括之道虽勤；主者定词，挈瓶之智斯得。
    ○内侍陈忠盛神道碑
    夫北辰垂象，南面居尊，紫禁崇严，彤庭奥密。静言近侍，允属能贤，其谁见称？则有我陈府君矣。公讳忠盛，字怀泰，颍川许昌人也。其先出自帝舜，至阙父为周陶正，受封於陈，子孙因以为氏。粤若尚书孝德，颁赐闻乎题剑；太守高义，礼贤为之下榻。代袭坚贞，门承轩冕，因从官京邑，今遂家於长安。曾祖（阙二字）正议大夫内给事。祖守节，正议大夫人内常侍。父文叔，银青光禄大夫内常侍。或肃或义，克宽克仁，好古而探坟籍，懋官而纡青紫。公幼怀端悫，夙著嘉闻，饰躬以筮仕，服勤以成业。先天岁解褐，补内侍省掖庭局监，寻转内仆丞内仆令。秩满，迁内侍伯内谒者监，加朝散大夫。恪居官次，夙夜惟寅，爰被丹霄之泽，载延朱绂之庆，典新乐之丝桐，名与公偕，勤亦至矣。骋高衢而方远，何景命之不融，以天宝十三年五月二日，遘疾薨於辅兴里之私第，春秋六十有五。惟公黄中多可，素履居贞，宅心知训，执事有恪。至若怡神以全道，体命以适时，义以拯物，礼以从政，故能奉丝言而无失，驰驿骑而有光。俄拜内给事内常侍，寻除朝议大夫守内侍。秩序斯崇，恩华转茂，位益高而心益下，德逾迈而气逾和。且以干能，尤膺任寄，前後奉使者十有三焉。至乃梦三清於太极之府，是修功德；志五乐於无何之乡，式瞻神异。崇兹真庙，获彼灵符，迈侯甸而访仙经，历名山而随羽客。然後稽少阳之必举，怀令图而允臧，岂惟艺足侍书，材优参乘，巷伯刺谗之什，史游忠益之规，固可谓无竞伊人，温恭淑慎者已。以其年闰十一月之九日，葬於长安县承平乡之原。夫人上谷县君成氏，四德无亏，三从罔失，先天十四年正月二十九日，後君而亡，以乾元三年五月七日，合葬於旧阡，礼也。长子仙鹤，昭武校尉左卫丰浩府折冲。次子仙凤，振威校尉行右金吾卫左中候。仙甫，才惟博达，职在春官，今上御极释谒，特赐银章朱绂，拜内谒者监。仙贤、仙管等，太邱父子，荀氏弟兄，事国以忠，奉先惟孝。感寒泉而增慕，卜幽宅而罔艰，惧迁陵谷，式扬碑版。铭曰：
    帝舜洪胄，胡公令名，三恪惟甫，八代至成。本仁祖义，国史家声，椒聊之实，莫我与京。懿范弥昌，宏材益振，果行育德，履信思顺。执心有恒，改过不吝，政符省括，理必游刃。陟遐自迩，休有烈光，翻飞省闼，翊侍岩廊。导宣国命，辉耀银，丹诚每竭，朱绂斯皇。乘遽周流，奚往非适，瑞徵桃塞，药献梁益，新庙真容，名山灵迹，爰典乐正，爰稽市籍。昊穹不，歼我惟贤，四星犹列，一德空传。惨风□於故里，树松紧於新阡，载刊乎贞石，永贲於幽泉。
    ○肃宗大宣孝皇帝哀册文
    维宝应元年岁次壬寅四月庚戌朔十八日丁卯，大行文明武德大圣大宣孝皇帝崩於长生殿，旋殡於两仪殿之西阶。粤二年三月二十七日庚午，将迁座於建陵，礼也。烛列瑶宫，河低象阙，檐拥宵雾，庭微曙月。森鹭以成行，俨龙韫而将发，哀子嗣皇产讳，充穷感慕，辟踊伤摧。奠元而增肃，瞻白□而不回，雨泗噎兮千官泣，天仗摇兮万国陪。懿业方永，神晖潜翳，乃诏有司，腾芳後裔。其词曰：
    高邱演庆，元牝开祥，宝系攸重，灵源自长。文昭武穆，累圣重光，七叶增睿，时惟我皇。天帝褰裳，全真养正，然姑射，钦哉有命。谓禹知子，踵尧传舜，伊昔休应，虹流电惊。猗兰养德，丛桂疏荣，徇齐纯孝，宏裕钦明。光含玉理，秀发珠衡辨日多悟，朝云更轻。尊师乐业，问寝扬名，三善克举，万邦以贞。叶契断金，观书群玉，性与兼爱，道存濡足。询事考言，登庸受，运符提象，辉同偶烛。景星耀芒，大风成曲，戎羯缘间，书称猾夏。转旆秦川，连兵朔野，水灵潜卫，山嘏，顺时徙邑，聿来岐下，用翦修蛇，匪勤戎马。辑宁黎庶，保义宗社，赫矣天府，於皇乐都。瑶坛飨帝，璧沼崇儒，进善求瘼，明刑恤辜。丹岩藏铣，绿浦捐珠，容成启路，王母献图。功宣祀夏，道洽歌虞，物莫疵疠，人用昭苏。栎阳先惠，棣华增睦，冠带麟洲，宾延鸟服。招谏悬鼓，誓师推毂，礼备乐和，远安迩肃。恩犹覆焘，义涵亭毒，露台爱费，茅宇蠲奢。北荐舂宝，南牧若华卿云耸荩露垂葩。亩秀同类，阶荣指邪，涤虑高居，凝神下济。远探仙诀，深入真谛，穆穆颂声，温温恺悌。荣锺三古，牢笼八裔。才生之爰集，良已之文莫继，伫襄野而来巡，怨祁宫而兴。呜呼哀哉！序分宏璧，庭临缀衣，如天落构，象曰徂辉。弃璇而奚速，启金腾而遂违，鸟册龙图之瑞，青邱丹浦之威。瞻脱屣兮如在，痛攀髯兮不归，岩岫晦兮愁云积，郊原空兮落景微。呜呼哀哉！环瀛缟素，译凝慕，黾谋协吉，象耕遐赴。珠玉重而不藏，袭称廉而有数，静钩陈於茔所，闭阊阖於应路。靡营南纪之廛，空望西陵之树。呜呼哀或！苍浩然，缇律亟迁，既深悲於寒霰，俄陨涕於韶烟。背凤城而纡郁，援蜃绋而联翩，息舆驾於悬圃，闻钟磬於广川。神理冥其造物，皇情邈以终天。呜呼哀哉！三光犹变，九丹非术，蛩隧苍茫，鲋隅萧瑟。波清渭而徐转，指甘泉而半出，薤曲嘶管以临风，松门倚岩而蔽日。呜呼哀哉！式攵末命，若兹君后，至德神功，天长地久。迈千祀之腾茂，居百王之冠首，俾下武而钦承，彰典谟而不朽。呜呼哀哉！
    ○章敬皇后哀册文
    维宝应二年岁次癸卯闰正月乙巳朔五日己酉，大行章敬皇后启自先殡，十六日庚申，膺册礼於行宫。粤三月二十七日庚午，将迁於建陵，礼也，素遐敞，彝樽晓荐，风蔼椒涂，月虚兰殿。哀子嗣皇帝讳，悲深元夜，恸切圣慈，爰讲六服之礼，允迪二《南》之诗。示寰区以壶则，恭典册以台司，鸾旆曳音，蜃辂迁辙。辞臣奉诏，敢扬徽烈。其词曰：
    圆方配德，耀魄齐明，王化之本，国风以清。於穆宗盟，贻谋先觉，太伯崇让，延陵听乐。蕴夫纯嘏，施及繁昌，斗维储庆，轩纬流祥。入怀梦月，满室腾光，苹藻无替，绂纟延有章。待年秘景，率礼含芳，象服是宜，造舟成咏。顾史垂则，称诗展敬，启迪四听，诞敷六行。兰芬桂郁，霜皎冰静，燕集瑶筐，鸾回金镜。化光葛ぱ，务先童，载靡震惊，宵沦肉。柔明既进，阴教惟肃，必戒浮华，远登才淑。宁观戏马，尝往濯龙，尧门协庆，野联踪。莘礻凝彩，璁珩有容，志循简易，体备肃雍。维德之行，令问不已，绣轮羽荩，玉阶金。式昭范於人伦，竟韬华於地纪，六宫挥涕於清禁，万衔冤於神理。呜呼哀哉！宗祧永固，哲膺期，仁涵动植，庆浃华夷。捧镜奁而增欷，临甲观而缠悲，望松楸兮逾远，感霜露兮何追？湘川有君，汉陵宜，容卫攸崇，礼章加数。瑞云呈紫而转妍，服变黄而无蠹，想层城於北阙，背寿原於东路。应门寂寂以长闭，同轨辚辚而毕赴。呜呼哀哉！泉闱兮有亻血，引池绋兮方昭，吟古木於灵囿，溯悲风於渭桥。繁笳凝而凄切，轻旆转而萧条，衣潜覆兮犹在，香远闻而不消。呜呼哀哉！鸣鸡奏而夙兴，服马严而晓发，惨河山之淑气，怨桃李之嘉月。虽立极与观图，系驰光而设，猗彤管兮有炜，赞徽音兮无歇。呜呼哀哉！
    ●卷四百十
    ☆常衮（一）
    衮，京兆人。天宝末举进士，累授起居郎，宝应中选为翰林学士考功员外郎中知制诰。永泰初迁中书舍人，加集贤院学士。大历元年迁礼部侍郎，拜门下侍郎同平章事，封河南郡公，贬潮州刺史。建中初迁福建观察使。四年卒，年五十五，赠左仆射。
    ○春赋（以“畋狩得时，献禽合礼”为韵）
    上方究心政理，惕虑游畋，顺时而行，仁育之恩克洽；酌古取则，春之义攸先。所以示军容於有众，发号令於初年。时维仲春，景则清昼，列武卒於天仗，选龙媒於御厩。野有鸣鹿，尔则食君之苹；巷无居人，我亦从王於狩。其仪可觌，其理可究，春者蠢也，象其动以宣威；者求焉，薄於求而在宥。固将明其校阅，非取乐於驰骤，想熊罴之士，必在於求贤；驱貔豹之师，宁惟於逐兽。夫其将陈於野，先训於国，执铙备卒伍战阵之教，执镯尽进退疾徐之则，六军之节制可观，三畋之礼文斯得。而原其初也，敕司马，致高旗，行火弊，畲。弯良弓而发彼，彼修眦以毙之，择可取而克成旧事，舍将孕而用表深慈。虽四海久清，礼且崇於国典；三冬尚隙，役无夺於农时。然後算其获否，以行赏劝，皆贾艺以求功，必极忠而上献。若然者，岂徒倒逸材之兽，落翰飞之禽，大发以彰其武力，小杀以宜其道心，事且载於《周礼》，迹宁诫於《虞箴》。夫如是，子云无以讽其《羽猎》，相如未足言其《上林》。於是天旋景从，飙轶电杂，皮冠且进，虞人之守斯存；彩仗前驱，天子之围方合。有司乃申誓人之词，具表貉之礼，献禽以报其生植，充豆以遵其孝悌。君子谓是焉，足观国家之大体。
    ○浮萍赋
    居洪泉而不根植者，惟浮萍而已矣。不怀芳以贾害，不色以标美，动不忤物，卑以安已。乘流则游，得坻则止，如识变而知时，似委命而顺理。故能无幽不涉，无远不寻，随长汀而自汛，值惊浪而不沈。既不迁其清浊，亦何避乎浅深，可以明逍遥之意，可以惊滞著之心。然而推移河海，凌历隈澳，溜缓而去迟，水急而浮速。秋遇枫浦，与坠叶以齐奔；春暖桃源，共落花而相逐。披拂丹藻，摇演青苹，出入经其潭洞，高下归其ち沦。择利而行，有似见机之士，不常厥所，同乎漂梗之人。歌曰：大江之水东西流，别有孤萍朝夕浮，莫言此中长，终当结实触王舟。
    ○萧昕等分祭名山大川制
    敕：有天下者祭百神，盖存乎统法也。山川出云而致风雨，列在明祀，其来久矣。《春秋传》曰：“水旱疠疫之不时，於是乎之。”致其诚信，与其忠敬，精意以享，则神蛤保佑，命之不疾而速。古之岳渎，秩视公侯，以其所生者繁，所济也广，镇厚地而不动，朝沧海而不泄。如是正直，长发其祥，百王相承，五等不易。先朝礼神以明德，恭事以严，进其位号，崇其典策。用三代之乐，金石必备；合九州之味，笾豆有加。俾国之大臣，每岁颁祀，则执事而有恪，亦莫不宁也。朕纂戎八载，外寇未平，多废旧章，尚劳戎备。巡狩之事，有旷於虞书，封禅之仪，尚惭於汉史。虽命方伯牧长，以时致祭，而事之不亲，诚有不达。所以分遣八使。祷於群望，各供於事，以服官常。宜令某官等分祭名山山川，仍敕有司备具礼物，敬陈明荐，无失正辞。
    ○禁藏天文图许制
    敕：天文著象，职在於畴人，谶纬不经，蠹深於疑众。盖有国之禁，非私家所藏。虽裨灶明徵，子产尚推之人事；王彤必验，景略犹置於刑典。况动涉讹谬，率皆矫诬者乎！故圣人以经籍之义，资理化之本，仄言曲学，实紊大猷，去左道之乱政，俾彝伦而攸叙。自四方多故，一纪於兹，或有妄庸，辄陈休咎。假造符命，私习星历，共肆穷乡之辩，相传委巷之谈。饰诈多端，顺非而泽，荧惑州县，诖误闾阎，怀挟邪妄，莫逾於此。其元象器物、天文图书、谶书、《七曜历》、《太一雷公式》等，准法官人百姓等私家并不合辄有。自今以後，宜令天下诸州府切加禁断，各委本道观察节度等使与刺史县令严加捉搦，仍令分明榜示乡村要路，并勒邻伍递相为保。如先有藏蓄者，限敕到十日内，斋送官司，委本州刺史等对众焚毁。如限外隐藏，有人纠告者，其藏隐人先决杖一百，仍禁身闻奏。其纠告人先有官及无官者，每告得一人，超资授正员官，其不愿任官者，给赏钱五百贯文，仍取当处官钱，三日内分付讫。具状闻奏，告得两人以上，累酬官赏。其州府长史县令本判官，等不得捉搦，委本道使具名弹奏，当重科贬。两京委御史台切加访察闻奏，准前处分。咨尔方面勋臣，洎十连庶尹，罔不诚亮王室，简於朕心，无近忄佥人，慎乃有位，端本静末，其诫之哉。
    ○禁僧道卜筮制
    敕：左道疑众，王制无舍，妖言蠹时，国朝尢禁。且缁黄之教，本以少思寡欲也；阴阳者流，所以敬授人时也。而有学非而辨，性挟於邪，辄窥天道之远，妄验国家之事。仍又托於卜筮，假说灾祥，岂直闾阎之内，恣其诳惑；兼亦衣冠之家，多有厌胜。将恐寝成其俗，以生祸乱之萌，明艰已来，禁纲疏阔，至令此辈，尚有矫诬，害政之深，莫过於此。将归正道，必绝奸源，宜令所司举旧条处分。
    ○禁天下寺观停客制
    敕：释教本以助化，道家先於理国，惩恶劝善，以齐死生，薰然慈仁，美利天下，所庇者大，所益者深，故历代崇尚而弗易也。朕以元元烈祖，庆我昌运，西方圣人，福兹下土，常所尽敬，敢忘致诚。且至真之体，尚於精洁，流俗所尊，不宜亵慢。如闻天下寺观，多被军士及官吏诸客居止，狎而黩之，曾不畏忌。缁黄屏窜，堂居毁撤，寝处於众设之门，庖厨於廊无之下。缅然遐想，慨叹良深，自今已後，切宜禁断。其军士委州县长吏与本将商量，移於稳便处安置。其官吏诸客等，频有处分，自合遵承，仰敕到当时发遣。应尊像有损坏处，俾随事修补，其有诸神所居，载在祀典，灵迹昭著，福及生人者，如有毁废，亦宜增葺。且王者以清净统法，圣人以神道设教，精意所在，感而遂通。非徼福於朕躬，斯降祥於黎庶，申明诏旨，用悉劳怀。
    ○禁诸道将校逃亡制
    敕：军兴以来，十有四载，未息戎备，尚劳师徒，各以名数，隶於麾管。朕念三军之勤役，率万姓以供馈，躬自节俭，而赡济之。定尺籍伍符，厚其资粮扉屦，掖庭织室，俾给戎衣，钩盾弄田，亦调军食，推诚惠养，靡不至焉。虽感激忠义，勇於赴难，而差次官赏，固不遗劳，诚宜戮力，以永所事。如闻诸节度及团练使下官健，多有逃入诸军，去其所从，犯我明禁。在於国令，固合惩奸，眷其戎勋，尚容改过。自今已後，切宜禁止，应有此色，诸军不得辄容，差人递还，各付所统。其额内官健有逃死者，不须更填。宣示军州，令知朕意。
    ○停河南等道副元帅制
    敕：古者分建戎号，以张威武，必因事而制，亦有时而戢。以天下征伐之重，方镇之大，宜有总一，则以元老抚和之。乃者国家平定之後，（阙一字）理之始，与其休息，则以诸侯训缉之。自河南之南，至於沧海，往属难故，久劳师徒。连城之镇累百，授钺之将十数，主其经略，委在台臣，号令耳目，以之咨禀，服柔灭叛，罔不肃清。今万里无尘，思解戎备，况分阃之重，各任勋贤，悉心忧国，所统皆理。何必更有（阙）属，适重其烦，军书取决，又失要会。息人罢镇，（阙）亦便之。河南淮南西山南东等道副元帅宜停，其兵马宜充东都留守兵马，张延赏宜权知东都留守事，常休明宜充副留守兼东都镇守兵马使。
    ○天下三等已上亲赴上都制
    敕：尧之敦叙，以协万邦，周之宗盟，必先同姓。莫远具迩，怀德惟宁，俾强捍於京师，思同奖於王室，所以洽中和之道，明补察之义也。惟我近属，联华本支，以文昭武穆之宗，有锡土建侯之嗣。往以艰难之际，流寓颇多，或僻在江山，载经时序，或杂居州里，亦既淹留，等威不分，无以自给。俭将逼下，卑或逾尊，将恐合族展礼之文阙，燕毛序齿之仪废。言念及此，良深耿耿。其三等已上亲，除州县官及带职掌应在外者，委本道节度观察量事给发，遣赴上都，仍先录名闻奏。
    ○劝天下种桑枣制
    敕：《诗》有《豳风》，陈王业也。八月剥枣，以助男功；蚕月条桑，俾攸女事。赡人之道，必广於滋殖；分地之利，非止於耕耘。益之以织，杂之以果实，则寒有所备，俭有所资，如旨蓄之御冬，岂无衣以卒岁？顷属多难艰食，必资树艺，以利於人，庶俾播种之功，用申牧养之化。天下百姓，宜劝课种桑棘，仍每丁每年种桑三十树。其寄住寄庄官荫官家，每一顷地，准一丁例。仍委节度观察州县长吏躬亲勉率，不得扰人，务令及时，各使知劝。一一勉谕讫，具数奏闻。
    ○废华州屯田制
    敕：间者戎旅未息，徵求烦重，四郊之赋，乃至五税其一。居人荡析，邦廪空虚，遂命宰臣，大修农政，天下郡国，散诸屯田，转漕入关，以资均济。兼诏中尉左右内史，表属州县闲田，分署农官，俾其耕凿。南至於华，濒渭而东，林麓州渚之间，榛莽お邪之处，非吾人所占者，悉举籍劝分。载芟载柞，稼多农硕，亩获数锺，岁既少殷。军储差赡，郡县之税，於是十而减七，数从其旧，殆复厥常。今宿麦颇登，秋苗益茂，私田加辟，公用渐充。华州人户，土地非广，其屯田并宜给以贫下百姓。自顷关中乏牛力，封圻千里，半是邱荒，置屯田已来，皆变良沃。惠散其利，以及困穷，藏之於人，孰与不足？宣示郡县，宜悉朕怀。
    ○授李季卿右散骑常侍李涵尚书右丞制
    门下：侍从出入，赞清禁之事；管辖纠正，录中台之书，多用儒雅，必求公亮。正议大夫守尚书吏部侍郎集贤待制陇西县开国子赐紫金鱼袋李季卿，硕量宽宏，雄词典丽，道素可尚，风猷自远。银青光禄大夫前行尚书右丞兼御史大夫充河北宣慰使襄武县开国公李涵，文以礼乐，主於忠信，雅有学行，通於理体。并才望推重，声华茂著，竭诚之效，早见於艰虞；从政之绩，备彰於事任。简廉无私，纯白不染，守以直道，行其至公。载驰轩，善喻中旨，历践台阁，率由旧章。拔选部之滞才，留左曹之驳议，士林公族，归美攸多。或久次懋官，已深於满岁，或外除过礼，且闻於逾月。宜迁顾问之职，俾膺总典之授。季卿可守右散骑常侍，馀如故。涵可尚书右丞，散官封如故。主者施行。
    ○授崔昭右散骑常侍制
    门下：散骑以赞导侍从，承答顾问，前代参用言语政事之臣，俾其尽规忠益，以穆朝化也。今位望逾重，选之更精，银青光禄大夫前京兆尹兼御史中丞博陵县开国子崔昭，经之以文敏，纪之以宪则，直而不肆，刚而能容。精识知微，长材致远，不易於风雨之晦，不争於险易之途。常所委遇，多在雄剧，理平之美，居最一时。任畿甸千里之重，齐赵张三王之政，事当其适，义合於权。检肃奸豪，抚怀孤老，资奉军国，从容赡济。翼翼之化，布於四方。予欲左右有人，访求得失，服兹旧列，俾尔回翔。可守右散骑常侍，散官封如故。
    ○授能元皓左散骑常侍制
    门下：联八貂之贵，同二府之品，望尊而事不亲，地近而职非密。盖贤达之所尚，俾劳臣而处休，命所以广其员而盛其选也。太子宾客兼光禄卿上柱国河南郡开国公能元皓，以忠烈自将，以勇谋用师，夷险一心，精刚百炼。不夺之节，贯於风霜，殊常之勋，铭在钟鼎。累更任遇，休有令闻，出入龙楼，已先调护之列；优游骑省，载升顾问之地。可行左散骑常侍，馀如故。
    ○授郭左散骑常侍制
    敕：切问之司，实参朝议，佥谐之命，允属时髦。同朔方节度副使特进试殿中监察御史大夫充朔方先锋司马使上柱国太原郡开国公郭，文武成器，公忠亮节，言多雅正，理适经通。诗礼之方，服於庭训，韬钤之略，禀自朝谋。以少年之才雄，有老成之持重，俾张我武，克定西疆。业其勋以象贤，大其门而出将，兵严既解，朝选攸归。举以令闻，允兹近侍。可行左散骑常侍，散官勋封如故。
    ○授蒋涣右散骑常侍制
    门下：献纳之重，周爰是咨，必择通贤，用光近对。银青光禄大夫光禄卿上柱国汝南郡开国公蒋涣，德宏礼器，学贯儒流，孝友彰其令名，文词是其馀力。合《大雅》之明哲，达《中庸》之隐微，清方有恒，华皓益固。直道而处，风猷自高，爰藉论思之才，用膺侍从之事。副予良选，伫尔嘉言。可右散骑常侍，散官勋封如故。
    ○授贺若察给事中制
    门下：中散大夫行尚书吏部郎中贺若察，讲求学术，藻饰艺文，顾言行以检身，酌智能以经务。任参六典，选重一时，从容管剧，每识通而理当；达练起草，亦体大而思精。声猷益茂，公望维允。分曹殿中，职在论驳，尚书奏议，俾尔平之。可给事中，散官如故。主者施行。
    ○授崔亻先萧直给事中制
    门下：银青光禄大夫御史中丞东都留台崔亻先，俊而能通，和而有节。朝议郎守太子左庶子赐紫金鱼袋萧直，性资高朗，识诣冲妙。各以文儒致用，贞亮处心，持纲宪府，必执其中。赞事宫坊，允归於正，彰闻望於公器，振英华於士林。顾兹掖垣，素用髦彦，文昌奏议，多所论驳，俾承并命，式副良选。亻先可行给事中，散官如故。直可守给事中，散官赐如故，主者施行。
    ○授赵涓给事中制
    门下：朝议郎检校尚书吏部郎中兼御史中丞赐绯鱼袋赵涓，纯白高朗，儒林表仪，炳文扬彩，时谓清拔。早以贤良茂异，服我周行；历践三台之列，尝参二陕之佐。其於事典，多所精详，顷毗荆舒，寻罢戎务。近侍方缺，选才正难，评南宫之上书，次东厢之奏事。夙夜思职，尔无面从。可守给事中，散官赐如故。
    ○授韦谔给事中制
    门下：通议大夫行尚书吏部郎中彭城郡开国公韦谔，在人之德，承家积厚，先致美以施政，终秉彝以存诚。朝之清序，多所阶历，参我六典，冠於诸曹。学以辨疑，文以决滞，五年勤职，时谓淹才。宜守殿中，以平台议，诏书未当，实得封还。官能守常，事鲜失中，是有选用，尔其扬之。可行给事中，散官封如故，主者施行。
    ○授宋晦谏议大夫制
    敕：通议大夫检校尚书兵部郎中兼侍御史上柱国宋晦，忠洁简惠，和而不流，理畅思精，适於群务，位以才达，政以礼成。往者理军岐阳，赞我戎事，重艰贞之操，义有可怀。台阁更拜，久於清秩，外掌邦赋，任居其艰。底慎均节，以资经费，事皆求当，虑不及私。积劳可书，责实当进，加以亮直，行之有恒。属谏臣之高选，参髦士之大用，以匡不逮，无伏嘉言。可行谏议大夫，散官勋如故。
    ○授李收谏议大夫制
    敕：《书》曰：“后德惟臣，不德惟臣。”实赖左右前後有位之士，匡其不及。天子有诤臣，职在司过，若有犯无隐，献可替否，则旷然丕变，时惟休哉。中散大夫前行尚书兵部郎中赞皇县开国男李收，敏而好学，文以彰之，清澹寡欲，不以得丧干虑。往必时难，保兹艰贞，事君之节，足以存劝。历践郎署，率由旧章，而仗雅居正，可参讽议，无或尸官以罔闻，当灼见以箴阙也。可谏议大夫，散官封如故。
    ○授郗昂知制诰制
    敕：朝散大夫检校尚书司勋郎中郗昂，冲和简朴，不饰其外，有雄俊之才，可变《风》、《雅》，有精深之学，实究儒元。加以忠敬，兼之亮直，率由兹道，可谓正人。夫化成天下在於文，匡朕不逮主於谏，敷畅纶音，箴规朝阙，所掌皆重，尔其懋哉！可守谏议大夫知制诰，散官如故。
    ○授庾准杨炎知制诰制
    敕：中大夫行尚书吏部郎中上柱国庾准、检校尚书兵部郎中充山南副元帅判官赐绯鱼袋杨炎等，诏令之重，润色攸难，其文流则失正，其词质则不丽。固宜酌《风》、《雅》之变，参汉魏之作，发挥纶旨，其在兹乎？尔各以茂才硕学，敏识纯行，俾其对掌，可谓得人，仍转郎位，式光朝选。准可行尚书职方郎中知制诰，散官勋如故。炎可守尚书礼部郎中知制诰，赐如故。
    ○授孔述睿起居舍人制
  </div>
  <div class="pagination">
   <a href="全唐文_page248.html">
    上一页
   </a>
   <span>
    ...
   </span>
   <a href="全唐文_page244.html">
    244
   </a>
   <a href="全唐文_page245.html">
    245
   </a>
   <a href="全唐文_page246.html">
    246
   </a>
   <a href="全唐文_page247.html">
    247
   </a>
   <a href="全唐文_page248.html">
    248
   </a>
   <span class="current-page">
    249
   </span>
   <a href="全唐文_page250.html">
    250
   </a>
   <a href="全唐文_page251.html">
    251
   </a>
   <a href="全唐文_page252.html">
    252
   </a>
   <a href="全唐文_page253.html">
    253
   </a>
   <a href="全唐文_page254.html">
    254
   </a>
   <span>
    ...
   </span>
   <a href="全唐文_page250.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
