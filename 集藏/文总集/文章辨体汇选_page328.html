<!DOCTYPE html>
<html>
<head>
    <meta charset="UTF-8">
    <title>文章辨体汇选 - 第 328 页/共 396 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文章辨体汇选 - 第 328 页/共 396 页</h1>
    <div class="content">　　●钦定四库全书

　　文章辨体彚选巻六百十三

　　（明）贺复征 编

　　○记五十四

　　汴州东西水门记【唐韩愈】

　　贞元十四年正月戊子陇西公命作东西水门越三月辛已朔水门成三日癸未大合乐设水嬉会监军军司马宾佐僚属将校熊罴之士肃四方之宾客以落之士女龢会阗郭溢郛既卒事其从事昌黎韩愈请纪成绩其词曰
　　维汴州河水自中注厥初距河为城其不合者诞寘聨锁于河霄浮昼湛舟不潜通然其襟抱亏疎风气宣泄邑居弗宁讹言屡腾厯载以来孰究孰思皇帝御天下十有八载此邦之人遭逢疾威嚚童噭嘑刦众阻兵懔懔栗栗若坠若覆时维陇西公受命作藩爰自洛京单车来临遂拯其危遂去其疵弗肃弗厉薫为太和神应祥福五谷穰熟既庶而丰人力有余监军是咨司马是谋乃作水门为邦之郛以固风气以闬冦偷黄流浑浑飞阁渠渠因而饰之匪为观游天子之武维陇西公是布天子之文维陇西公是宣河之沄沄源于昆仑天子万祀公多受祉乃伐山石刻之日月尚俾来者知作之所始

　　闽城开新池记【并序　沈亚之】

　　闽城吻海而派江辅山以居先时无安沼平地为游舟娱席之地而姹花袅竹散生掷华故酒笑酣视之晨而佳思莫极矣及髙平公牧察之余乃经度隙空之所因卑污壍而岸之浦屿环回之势所造必胜羣山左右写影浮秀者辏空而入十一月辛夘新池成明日军副亚之疾间公延护军及羣从事弦工吹师裾袖之曹逰池而酒既坐谓军副亚之曰吾疏污隙以就此而海波朝夕盈来之候逓轮足给必为我状而石之以期乎不朽军副者亚之不敢让遂执巵俯船祭酒于其流因祝且词曰
　　水能浊清首冠五行波流己大有神为宰环塘盈莹【集作萦萦】为公藻镜新流泱泱与地兴详【集作祥】嘉鲤鲐鲂于水息昌嚵鲕嘘虺即水与死翡翠鵁鶄浴涘眠晴辛蒲剪剪扇荷擎擎时未云来劳思乃馨柘槿绀竹渗缩醉【集作酝】沃延荣接姿以水为禄辅佑堙隍吐孕百福惟我公之明之通之智之忠保寿考兮与池之无穷军副者亚之词既复再拜跪巵奉寿于公前公大喜还列就坐以酒以歌日入而起

　　庆州大顺城记【并序　宋张载】

　　庆厯二年某月某日经畧元帅范公仲淹镇役总若干建城于柔逺寨东北四十里故大顺川越某月某日城成汴人张载谨次其事为之文以记其功词曰
　　兵久不用文张武纵天警我宋羌蠢而动恃地之强谓兵之众傲侮中原如抚而弄天子曰嘻是不可舍养奸纵残何以令下讲谟于朝讲士于野鍖刑斧诛选付能者皇皇范侯开府于庆北方之师坐立以听公曰彼羌地武兵劲我士未练宜勿与竞当避其强徐以计胜吾观塞口有田其中贼骑未迹卯横午纵余欲连壁以御其冲保兵储粮以俟其穷将吏掾曹军帅卒走交口同辞乐赞公命月良日吉将奋其旅出卒于营出器于府出币于帑出粮于庾公曰戒哉无败我举汝砺汝戈汝鍜汝斧汝干汝诛汝勤汝与既戒既言遂及城所索木箕土编绳奋杵冦敌之来百十其至自朝及辰众积我倍公曰无哗是亦何害彼奸我乗及我未备势虽不敌吾有以待爰募强弩其众累百依城而阵以坚以格戒曰谨之无斗以力去则勿追徃终我役贼之逼城伤死无数谟不我加因溃而去公曰可矣我功汝全无怠无遽城之惟坚劳不累日池陴以完深矣如泉髙焉如山百万雄师莫可以前公曰济矣吾议其旋择士以守择民而迁书劳赏才以饫以筵图列而上荐闻于天天子曰嗟我嘉汝贤锡号大顺因名其川于金于汤保之万年

　　文章辨体彚选巻六百十三

　　●钦定四库全书

　　文章辨体彚选巻六百十四

　　（明）贺复征 编

　　○记五十五

　　七星桥记【明杨慎】

　　且兰古壤贵竹今藩割川原之剽分躔参井之余度粤若西路实贯南中关号七星孔明禡牙之地卫名毕节关索授钺之区维卉服之杂居乃朝宗之首路狂溪狼谷山状马鞍者弥千危磴悬崖城比虎牢而倍蓰两嵚夹峙而有水千寻过渉以无舟夏潦秋霖鼓洪涛于树杪浮丘沉陆阻行李于荒途叱石谁感乎鼋鼍成梁空瞻于乌鹊但知行恻未见当仁道士黄一中厥徒周阳泰云逰戻止喟然叹云高下必因乎丘泽朝夕恒仿乎日月此双崖有天生之石岸兼千章饶地产之名材人心若坚神功可冀矢磨杵成针之志徼折梅寄驿之灵薙弥刋林鸠僝镂岊淬兹寸愿砺彼羣徒髙义动万商之渊泉胜縁集三省之刀布出蘙荟而壮结构刬■〈幽页〉【■〈幽页〉音腰】荎【荎音至】以施舆杠鴈齿旁阶溅沬飞流不染鱼鳞上瓦阑风伏雨无虞在天半空去地千尺星梁斗柱榰银汉以横陈雪浪云涛拖玉虹而曲抱骑无输载氓不褰裳阳侯惊波易为方轨冯夷浸宅履作康庄相彼桥中潬于黄河手握征南之节较昔梁孙原于黒水身乗博望之槎岂有一介羽流握其十指绵力禆君子之平政遵王道之景行歘奠夷庚罔烦令甲欢歌美谚近传罗甸之口碑隐行昭名逺契漆园之心仰将永玄玄之绩可諐郁郁之文爰锲贞珉匪溢华衮薄言观者勿替引之

　　观濠堂记【陈继儒】

　　昔摩诘图画辋川香山命篇池上皆以讨天机于逝者非止托心赏于冷然有美吾师实弘斯理偶剪蓬蒿之径渐成桃李之蹊止水一泓为山半篑鸥矶清浅花枝笑于镜中雉堞参差人影行于树杪璧月映栁鳬鹥在汀停云淡而无言芳草凄兮不断四围秀色翠笼薜荔之墙一道晴霞霜晕芙蓉之浦枯兰吐蕙槁木蒸芝神仙于此楼居大夫从之作赋醉来刻竹清歌散渭畆之阴倦以据梧幽梦仗欝林之石夕阳殿角蕉叶扇而鹿眠点雪垆头茶烟横而鹤避红亭客散碧沼风生门设不关帘钩半上凭轩踞狻猊之鼎隐几披龙马之文身侍羲皇地邻濠濮登斯堂也盍徃观乎鱼鸟亲人须眉可鉴谦而善下含哲士之虚心浄以纳瑕得硕人之雅量淡成君子信荐王公进退近乎中庸安流类乎无竞澄懐观道何知世上之风波抱膝鼓琴聊尔胸中之丘壑

　　春风楼记【曹学佺】

　　夫山诎水赢则能荡之而来壑深舟固则或负之而去故楼居为仙人之所好而水上为智者之至乐也余今年客豫章住在东湖友人李云将氏门楣相对一呼即集时坐春风楼中春风楼者其尊人孟干公之所创也孟干一代风流千秋命赏铜雀春深瑶台月满尝有春风微籁被之弦管抽其景光矣至今烟霞傍岸犹疑绮阵之施鳬鹤浮波尚作清音之和者也云将属余所以记之余见东湖之水信乎吐吞城郭而嘘吸风云者谁家别业若个良工祇以秦蛾背镜孰映黛光吴驷过门徒看练影者哉春风楼若为东湖而设而湖遂得为此楼有也层构既崇八窻自豁堂丽而华房密而曲集珠履之上宾拥翠钿之佳妇玉杯范雪银烛擎烟中无不有外别一区天井载浮空廊受浸树势半欹苔痕尽染既风生其荐爽虽月晦而驻明东西两岸俱有长垣为公府之所筑乃为我而隔市尘矣西山逶迤而来犹窥一抹似露半眉落日倒景则出金翠之盛妆也南面相对其为长堤高栁者杏花楼耶云日在杏花楼时作燕支色其在栁树之上依稀栁色也东南水特寛地势若少缺湖中岛屿有苏公亭峙之望此輙有无穷之想余一夕与云将泛小艇问其处西山霞气蒸人中流闻箫鼔声渺渺自空堕回视春风楼如在蓬岛而我辈已神仙中人矣

　　葢茅处记【张鼐】

　　城之南墅吾庐居焉径寂而宜禅也百堞萦左羣木罗户暎以环溪错以修竹广畴迷望云物旷然累累古丘平山若髻有僧慧云者紫栢老人旧弟子也率其二徒来就于傍定而无喧朴乃知足于是编竹为椽诛茅当瓦一龛依于松栢灯火挂于蓬萝虽震风凌雨未受夏屋之帡幪而夕秀朝云也占萧斋之景色一枝粗穏半壁晏如量腹而一钵千家度形而十年片衲物无耴也我何有哉古之至人以三光为户牖故不碍桑枢四时为庭除故不卑茨草但取造化之有生成自然若罄人工之能补苴特甚所以虚能生白无有窒用况乎佛地雅似蓬居昔维摩十笏开基支公三贤备胜止以眼前作案不须物外多求岂必问金田于给孤飞玉盘于祇洹作尘外尘生法中法也余性嗜丘园夙敦禅恱数椽古屋栖已俭于鹪鹩四壁秋风墙更饶于薜荔暇当选佛闲亦观空意不属于蜗庐情自同于鸟托葢茅之旨余有取焉故记

　　隋楼怀古记【郑怀魁】

　　土木文绣之兴最繁隋代烟花楼台之胜莫盛广陵中天婵媛之居南朝佳丽之地极般倕之巧匠尽姬姜之妙材寳袂回风雕甍丽日千门万户制窈窕以相经左江右淮娱沈冥而忘返夫其南擅梁陈之靡北掩齐周之华陋好乐之无荒侈自君而作故倾东都于内院意犹未摅半中原为离宫心焉盖阙扬州之梦正好江南之望应遥道汴河之黄流接邗沟之清渚龙舟鳯舸泛滥乎回波之中吴仙韩娥勃窣乎层霄之上轻裾倚槛迎风飘而欲翔沈燎熏炉袅烟霏而不散别有儿名来梦女号司花宜登任意之车偏寘忘归之帐彼一时也何其盛欤按南部之书征大业之迹人阅九代事絶千年川实谷虚飞楼绮观之址灰飘烟灭雕车洞户之墟盖已半入祇园长沦梵宇薜帷不定旛影动天风之摇苔阁无光灯辉传日月之照矣嗟乎载陈禹训三复周诗危峻宇之亡邦知厉阶之自妇也故乃戒瑶台而存卑室屏玉女而却宓妃岂有清歌淹戏乐之州神仙眩迷藏之府金翠瑶碧明掩烛宵之萤钟鼓笙簧声乱司晨之鸟贸重昏之杳霭穷九夏之恢炱阿房骊山之宫讵论■〈穴上叫下〉窱邺都雀台之妓未极留连遂使燕辞楼而不归梅逢春而空笑风萧隋苑行人指玉钩之斜雨暝雷塘耕夫识宝钗之处可为潺湲霣涕寂寞伤神者矣是以缀所见闻陈其兴废杨花飞去无复宫人之歌丛薄相依不独芜城之赋聊申鉴夏用比过秦云尔

　　文章辨体彚选巻六百十四

　　●钦定四库全书

　　文章辨体彚选巻六百十五

　　（明）贺复征 编

　　○记五十六【变体　寓体】

　　醉乡记【唐王绩】

　　醉之乡去中国不知其几千里也其土旷然无涯无丘陵阪险其气和平一揆无晦明寒暑其俗大同无邑居聚落其人甚精无爱憎喜怒吸风饮露不食五谷其寝于于其行徐徐与鸟兽鱼鳖杂处不知有舟车器械之用昔者黄帝氏尝获游其都归而杳然丧其天下以为结绳之政已薄矣降及尧舜作为千锺百壶之献因姑射神人以假道葢至其边鄙终身太平禹汤立法礼繁乐杂数十代与醉乡隔其臣羲和弃甲子而逃冀臻其乡失路而道夭故天下遂不宁至乎末孙桀纣怒而升其糟丘阶级千仞南向而望卒不见醉乡武王得志于世乃命公旦立酒人氏之职典司五齐拓土七千里仅与醉乡达焉三十年刑措不用下迨幽厉迄乎秦汉中国丧乱遂与醉乡絶而臣下之爱道者徃徃窃至焉阮嗣宗陶渊明等十数人并逰于醉乡没身不返死塟其壤中国以为酒仙云嗟乎醉乡氏之俗岂古华胥氏之国乎何其淳寂也如是余将逰焉故为之记

　　睡乡记【苏轼】

　　睡乡之境葢与齐州接而齐州之民无知者其政甚淳其俗甚均其土平夷广大无东西南北其人安恬舒适无疾痛札疠昏然不生七情茫然不交万事荡然不知天地日月不丝不谷佚卧而自足不车不舟极意而逺逰冬而絺夏而纩不知其有寒暑得而悲失而喜不知其有利害以为凡其目见者皆妄也昔黄帝闻而乐之闲居斋心服形三月弗获其治疲而睡葢至其乡既寝厌其国之多事也召二臣而告之凡二十有八年而天下大治似睡乡焉降及尧舜无为世以为睡乡之俗也禹汤股无胈胫无毛剪爪为牲以救天灾不暇与睡乡徃来武王克啇还周日夜不寝曰吾未定大业周公夜以继日坐以待旦为王作礼乐伐鼓扣钟鸡人号于右则睡乡之边徼屡警矣其孙穆王慕黄帝之事因西方化人而神逰焉腾虚空乗云雾卒莫覩所谓睡乡也至孔子时有宰予者亦弃其学而逰焉不得其途大迷谬而返战国秦汉之君悲愁伤生内穷于长夜之饮外累于攻战之具于是睡乡始丘墟矣而蒙漆园吏庄周者知过之化为蝴蝶翩翩其间蒙人勿觉也其后山人处士之慕道者犹徃徃而至至则嚣然乐而忘归从以为之徒云嗟夫予也幼而勤行长而竞时卒不能至岂不迂哉因夫斯人之问津也故记

　　文章辨体彚选巻六百十五

　　●钦定四库全书

　　文章辨体彚选巻六百十六

　　（明）贺复征 编

　　○书志一

　　复征曰志如身之有痣着形迹以垂乆逺也　吴讷曰自汉书有礼乐刑法等志而志之义所由见直曰志者省文也至于墓志另为一体

　　礼书【汉司马迁】

　　太史公曰洋洋美德乎宰制万物役使羣众岂人力也哉余至大行礼官观三代损益乃知縁人情而制礼依人性而作仪其所繇来尚矣人道经纬万端规矩无所不贯诱进以仁义束缚以刑罚故德厚者位尊禄重者宠荣所以总一海内而整齐万民也人体安驾乘为之金舆错衡以繁其饰目好五色为之黼黻文章以表其能耳乐钟磬为之调谐八音以荡其心口甘五味为之庶羞酸咸以致其美情好珍善为之琢磨圭璧以通其意故大路越席皮弁布裳朱弦洞越大羮玄酒所以防其淫侈救其雕敝是以君臣朝廷尊卑贵贱之序下及黎庶车舆衣服宫室饮食嫁娶丧祭之分事有宜适物有节文仲尼曰禘自既灌而徃者吾不欲观之矣周衰礼废乐壊大小相踰管仲之家兼偹三归循法守正者见侮于世奢溢僭差者谓之显荣自子夏门人之髙弟也犹云出见纷华盛丽而说入闻夫子之道而乐二者心战未能自决而况中庸以下渐渍于失教被服于成俗乎孔子曰必也正名于卫所居不合仲尼没后受业之徒沈湮而不举或适齐楚或入河海岂不痛哉至秦有天下悉内六国礼仪采择其善虽不合圣制其尊君抑臣朝廷济济依古以来至于髙祖光有四海叔孙通颇有所増益减损大扺皆袭秦故自天子称号下至佐僚及宫室官名少所变改孝文即位有司议欲定仪礼孝文好道家之学以为繁礼饰貎无益于治躬化谓何耳故罢去之孝景时御史大夫鼌错明于世务刑名数干谏孝景曰诸侯藩辅臣子一例古今之制也今大国专治异政不禀京师恐不可传后孝景用其计而六国畔逆以错首名天子诛错以解难事在袁盎语中是后官者养交安禄而已莫敢复议今上即位招致儒术之士令共定仪十余年不就或言古者太平万民和喜瑞应辨至乃采风俗定制作上闻之制诏御史曰盖受命而王各有所繇兴殊路而同归谓因民而作追俗为制也议者咸称太古百姓何望汉亦一家之事典法不传谓子孙何化隆者闳博治浅者褊狭可不勉与乃以太初之元改正朔易服色封泰山定宗庙百官之仪以为典常垂之于后云礼繇人起人生有欲欲而不得则不能无忿忿而无度量则争争则乱先王恶其乱故制礼义以分之养人之欲给人之求使欲不穷于物物不屈于欲二者相待而长是礼之所起也故礼者养也稻粱五味所以养口也椒兰芬茝所以养鼻也钟鼓管弦所以养耳也刻镂文章所以养目也疏房床第所以养体也故礼者养也君子既得其养又好其辨也所谓辨者贵贱有等长少有差贫富轻重皆有称也故天子大路越席所以养体也侧载臭茝所以养鼻也前有错衡所以养目也和鸾之声步中武象骤中韶濩所以养耳也龙旗九斿所以养信也寝兕持虎鲛韅弥龙所以养威也故大路之马必信至教顺然后乘之所以养安也孰知夫士出死要节之所以养生也孰知夫轻费用之所以养财也孰知夫恭敬辞让之所以养安也孰知夫礼义文理之所以养情也人茍生之为见若者必死茍利之为见若者必害怠惰之为安若者必危情胜之为安若者必灭故圣人一之于礼义则两得之矣一之于情性则两失之矣故儒者将使人两得之者也墨者将使人两失之者也是儒墨之分治辨之极也强固之本也威行之道也功名之总也王公繇之所以一天下臣诸侯也弗繇之所以捐社稷也故坚革利兵不足以为胜髙城深池不足以为固严令繁刑不足以为威繇其道则行不繇其道则废楚人鲛革犀兕所以为甲坚如金石宛之巨铁施钻如蠭虿轻利剽遫卒如熛风然而兵殆于垂涉唐昧死焉庄蹻起楚分而为四参是岂无坚革利兵哉其所以统之者非其道故也汝颍以为险江汉以为池阻之以邓林縁之以方城然而秦师至鄢郢举若振槁是岂无固塞险阻哉其所以统之者非其道故也纣剖比干囚箕子为炮烙刑杀无辜时臣下懔然莫必其命然而周师至而令不行乎下不能用其民是岂令不严刑不峻哉其所以统之者非其道故也古者之兵戈矛弓矢而已然而敌国不待试而诎城郭不集沟池不掘固塞不树机变不张然而国晏然不畏外而固者无他故焉明道而均分之时使而诚爱之则下应之如景响有不繇命者然后俟之以刑则民知辠矣故刑一人而天下服辠人不尤其上知辠之在已也是故刑罚省而威行如流无他故焉繇其道故也故繇其道则行不繇其道则废古者帝尧之治天下也盖杀一人刑二人而天下治传曰威厉而不试刑措而不用天地者生之本也先祖者类之本也君师者治之本也无天地恶生无先祖恶出无君师恶治三者偏亡则无安人故礼上事天下事地尊先祖而隆君师是礼之三本也故王者天太祖诸侯不敢懐大夫士有常宗所以辨贵贱贵贱治得之本也郊畴乎天子社至乎诸侯函及士大夫所以辨尊者事尊卑者事卑宜巨者巨宜小者小故有天下者事七世有一国者事五世有五乘之地者事三世有三乘之地者事二世有特牲而食者不得立宗庙所以辨积厚者流泽广积薄者流泽狭也大飨上玄尊俎上腥鱼先太羮贵食饮之本也大飨上玄尊而用薄酒食先黍稷而饭稻粱祭哜先大羮而饱庶羞贵本而亲用也贵本之谓文亲用之谓理两者合而成文以归太一是谓太隆故尊之上玄尊也俎之上腥鱼也豆之上太羮一也利爵弗啐也成事俎弗尝也三宥之弗食也大昏之未废齐也太庙之未内尸也始絶之未小敛一也大路之素帱也郊之麻絻丧服之先散麻一也三年哭之不反也清庙之歌一唱而三叹县一钟尚拊膈朱弦而通越一也凡礼始乎脱成乎文终乎税故至备情文俱尽其次情文代胜其下复情以归太一天地以合日月以明四时以序星辰以行江河以流万物以昌好恶以节喜怒以当以为下则顺以为上则明
　　太史公曰至矣哉立隆以为极而天下莫之能益损也本末相顺终始相应至文有以辨至察有以说天下从之者治不从者乱从之者安不从者危小人不能则也礼之貎诚深矣坚白同异之察入焉而弱其貎诚大矣擅作典制褊陋之说入焉而嗛其貎诚髙矣暴慢恣睢轻俗以为髙之属入焉而坠故绳诚陈则不可欺以曲直衡诚县则不可欺以轻重规矩诚错则不可欺以方圆君子审礼则不可欺以诈伪故绳者直之至也衡者平之至也规矩者方圆之至也礼者人道之极也然而不法礼者不足礼谓之无方之民法礼足礼谓之有方之士礼之中能思索谓之能虑能虑勿易谓之能固能虑能固加好之焉圣矣天者髙之极也地者下之极也日月者明之极也无穷者广大之极也圣人者道之极也以财物为用以贵贱为文以多少为异以隆杀为要文貎繁情欲省礼之隆也文貎省情欲繁礼之杀也文貎情欲相为内外表里并行而杂礼之中流也君子上致其隆下尽其杀而中处其中步骤驰骋广骛不外是以君子之性守宫庭也人域是域士君子也外是民也于是中焉旁皇周浃曲直得其次序圣人也故厚者礼之积也大者礼之广也髙者礼之隆也明者礼之尽也

　　乐书【司马迁】

　　太史公曰余每读虞书至于君臣相敕维是几安而股肱不良万事堕壊未尝不流涕也成王作颂推已惩艾悲彼家难可不谓战战恐惧善守善终哉君子不为约则修德满则弃礼佚能思初安能惟始沐浴膏泽而歌咏勤苦非大德谁能如斯传曰治定功成礼乐乃兴海内人道益深其德益至所乐者益异满而不损则溢盈而不持则倾凡作乐者所以节乐君子以谦退为礼以损减为乐乐其如此也以为州异国殊情习不同故博采风俗恊比声律以补短移化助流政教天子躬于明堂临观而万民咸荡涤邪秽斟酌饱满以饰厥性故云雅颂之音理而民正嘄噭之声兴而士奋郑卫之曲动而心淫及其调和谐合鸟兽尽感而况懐五常含好恶自然之势也治道亏缺而郑音兴起封君世辟名显邻州争以相髙自仲尼不能与齐优遂容于鲁虽退正乐以诱世作五章以刺时犹莫之化陵迟以至六国流沔沈佚遂徃不返卒于丧身灭宗并国于秦秦二世尤以为娱丞相李斯进谏曰放弃诗书极意声色祖伊所以惧也轻积细过恣心长夜纣所以亡也赵髙曰五帝三王乐各殊名示不相袭上自朝廷下至人民得以接欢喜合殷勤非此和说不通鲜泽不流亦各一世之化度时之乐何必华山之騄耳而后行逺乎二世然之髙祖过沛诗三侯之章令小儿歌之髙祖崩令沛得以四时歌儛宗庙孝惠孝文孝景无所増更于乐府习常隶旧而已至今上即位作十九章令侍中李延年次序其声拜为恊律都尉通一经之士不能独知其辞皆集会五经家相与共讲习读之乃能通知其意多尔雅之文汉家常以正月上辛祠太一甘泉以昏时夜祠到明而终常有流星经于祠坛上使僮男僮女七十人俱歌春歌青阳夏歌朱明秋歌西皞冬歌玄冥世多有故不论又尝得神马渥洼水中复次以为太一之歌歌曲曰太一贡兮天马下沾赤汗兮沬流赭骋容与兮跇万里今安匹兮龙与友后伐大宛得千里马马名蒲梢次作以为歌歌诗曰天马来兮从西极经万里兮归有德承灵威兮降外国涉流沙兮四夷服中尉汲黯进曰凡王者作乐上以承祖宗下以化兆民今陛下得马诗以为歌恊于宗庙先帝百姓岂能知其音耶上黙然不说丞相公孙弘曰黯诽谤圣制当族凡音之起由人心生也人心之动物使之然也感于物而动故形于声声相应故生变变成方谓之音比音而乐之及干戚羽旄谓之乐也乐者音之所繇生也其本在人心感于物也是故其哀心感者其声噍以杀其乐心感者其声啴以缓其喜心感者其声发以散其怒心感者其声麤以厉其敬心感者其声直以亷其爱心感者其声和以柔六者非性也感于物而后动是故先王愼所以感之故礼以导其志乐以和其声政以一其行刑以防其奸礼乐刑政其极一也所以同民心而出治道也凡音者生人心者也情动于中故形于声声成文谓之音是故治世之音安以乐其政和乱世之音怨以怒其政乖亡国之音哀以思其民困声音之道与政通矣宫为君商为臣角为民征为事羽为物五者不乱则无惉滞之音矣宫乱则荒其君骄商乱则搥其臣壊角乱则忧其民怨征乱则哀其事勤羽乱则危其财匮五者皆乱迭相陵谓之慢如此则国之灭亡无日矣郑卫之音乱世之音也比于慢矣桑间濮上之音亡国之音也其政散其民流诬上行私而不可止凡音者生于人心者也乐者通于伦理者也是故知声而不知音者禽兽是也知音而不知乐者众庶是也唯君子为能知乐是故审声以知音审音以知乐审乐以知政而治道备矣是故不知声者不可与言音不知音者不可与言乐知乐则几于礼矣礼乐皆得谓之有德徳者得也是故乐之隆非极音也食飨之礼非极味也清庙之瑟朱弦而疏越一唱而三叹有遗音者矣大飨之礼尚玄酒而俎腥鱼大羮不和有遗味者矣是故先生之制礼乐也非以极口腹耳目之欲也将以教民平好恶而反人道之正也人生而静天之性也感于物而动性之颂也物至知知然后好恶形焉好恶无节于内知诱于外不能反已天理灭矣夫物之感人无穷而人之好恶无节则是物至而人化物也人化物也者灭天理而穷人欲者也于是有悖逆诈伪之心有淫佚作乱之事是故强者胁弱众者暴寡知者诈愚勇者苦怯疾病不养老幼孤寡不得其所此大乱之道也是故先王制礼乐人为之节衰麻哭泣所以节丧纪也钟鼓干戚所以和安乐也婚姻冠笄所以别男女也射乡食飨所以正交接也礼节民心乐和民声政以行之刑以防之礼乐刑政四达而不悖则王道备矣乐者为同礼者为异同则相亲异则相敬乐胜则流礼胜则离合情饰貎者礼乐之事也礼义立则贵贱等矣乐文同则上下和矣好恶着则贤不肖别矣刑禁暴爵举贤则政均矣仁以爱之义以正之如此则民治行矣乐繇中出礼自外作乐繇中出故静礼自外作故文大乐必易大礼必简乐至则无怨礼至则不争揖让而治天下者礼乐之谓也暴民不作诸侯宾服兵革不试五刑不用百姓无患天子不怒如此则乐达矣合父子之亲明长幼之序以敬四海之内天子如此则礼行矣大乐与天地同和大礼与天地同节和故百物不失节故祀天祭地明则有礼乐幽则有鬼神如此则四海之内合敬同爱矣礼者殊事合敬者也乐者异文合爱者也礼乐之情同故明王以相沿也故事与时并名与功偕故钟鼓管磬羽钥干戚乐之器也诎信俯仰缀兆舒疾乐之文也簠簋俎豆制度文章礼之器也升降上下周旋裼袭礼之文也故知礼乐之情者能作识礼乐之文者能述作者之谓圣述者之谓明明圣者述作之谓也乐者天地之和也礼者天地之序也和故百物皆化序故羣物皆别乐繇天作礼以地制过制则乱过作则暴明于天地然后能兴礼乐也论伦无患乐之情也欣喜欢爱乐之容也中正无邪礼之质也庄敬恭顺礼之制也若夫礼乐之施于金石越于声音用于宗庙社稷事于山川鬼神则此所以与民同也王者功成作乐治定制礼其功大者其乐备其治辨者其礼具干戚之舞非备乐也亨孰而祀非达礼也五帝殊时不相沿乐三王异世不相袭礼乐极则忧礼粗则偏矣及夫敦乐而无忧礼备而不偏者其唯大圣乎天髙地下万物散殊而礼制行也流而不息合同而化而乐兴也春作夏长仁也秋敛冬藏义也仁近于乐义近于礼乐者敦和率神而从天礼者辨宜居鬼而从地故圣人作乐以应天作礼以配地礼乐明备天地官矣天尊地卑君臣定矣髙卑已陈贵贱位矣动静有常小大殊矣方以类聚物以羣分则性命不同矣在天成象在地成形如此则礼者天地之别也地气上隮天气下降阴阳相摩天地相荡鼔之以雷霆奋之以风雨动之以四时暖之以日月而百物化兴焉如此则乐者天地之和也化不时则不生男女无别则乱登此天地之情也及夫礼乐之极乎天而蟠乎地行乎阴阳而通乎鬼神穷髙极逺而测深厚乐着太始而礼居成物着不息者天也着不动者地也一动一静者天地之闲也故圣人曰礼云乐云昔者舜作五弦之琴以歌南风夔始作乐以赏诸侯故天子之为乐也以赏诸侯之有徳者也德盛而教尊五谷时熟然后赏之以乐故其治民劳者其舞行级逺其治民佚者其舞行级短故观其舞而知其德闻其谥而知其行泰章章之也咸池备也韶继也夏大也殷周之乐尽也天地之道寒暑不时则疾风雨不节则饥教者民之寒暑也教不时则伤世事者民之风雨也事不节则无功然则先王之为乐也以法治也善则行象德矣夫豢豕为酒非以为祸也而狱讼益繁则酒之流生祸也是故先王因为酒礼一献之礼宾主百拜终日饮酒而不得醉焉此先王之所以备酒祸也故酒食者所以合欢也乐者所以象徳也礼者所以闭淫也是故先王有大事必有礼以哀之有大福必有礼以乐之哀乐之分皆以礼终乐也者施也礼也者报也乐乐其所自生而礼反其所自始乐章德礼报情反始也所谓大路者天子之舆也龙旗九旒天子之旌也青黒縁者天子之葆龟也从之以牛羊之羣则所以赠诸侯也乐也者情之不可变者也礼也者理之不可易者也乐统同礼别异礼乐之说贯乎人情矣穷本知变乐之情也着诚去伪礼之经也礼乐顺天地之诚达神明之徳降兴上下之神而凝是精粗之体领父子君臣之节是故大人举礼乐则天地将为昭焉天地欣合阴阳相得煦妪覆育万物然后草木茂区萌达羽翮奋角觡生蛰虫昭苏羽者妪伏毛者孕鬻胎生者不殰而卵生者不殈则乐之道归焉耳乐者非谓黄钟大吕弦歌干扬也乐之末节也故童者舞之布筵席陈罇俎列笾豆以升降为礼者礼之末节也故有司掌之乐师辩乎声诗故北面而弦宗祝辨乎宗庙之礼故后尸商祝辨乎丧礼故后主人是故徳成而上艺成而下行成而先事成而后是故先王有上有下有先有后然后可以有制于天下也乐者圣人之所乐也而可以善民心其感人深其风移俗易故先王着其教焉夫人有血气心知之性而无哀乐喜怒之常应感起物而动然后心术形焉是故志微焦衰之音作而民思忧啴缓慢易繁文简节之音作而民康乐粗厉猛起奋末广贲之音作而民刚毅亷直经正庄诚之音作而民肃敬寛裕肉好顺成和动之音作而民慈爱流僻邪散狄成涤滥之音作而民淫乱是故先王本之情性稽之度数制之礼义合生气之和道五常之行使之阳而不散阴而不密刚气不怒柔气不慑四畅交于中而发作于外皆安其位而不相夺也然后立之学等广其节奏省其文采以绳德厚也类小大之称比终始之序以象事行使亲疎贵贱长幼男女之理皆形见于乐故曰乐观其深矣土敝则草木不长水烦则鱼鳖不大气衰则生物不育世乱则礼废而乐淫是故其声哀而不庄乐而不安慢易以犯节流湎以忘本广则容奸狭则思欲感涤荡之气而灭平和之德是以君子贱之也凡奸声感人而逆气应之逆气成象而淫乐兴焉正声感人而顺气应之顺气成象而和乐兴焉倡和有应回邪曲直各归其分而万物之理以类相动也是故君子反情以和其志比类以成其行奸声乱色不留聪明淫乐废礼不接于心术惰慢邪僻之气不设于身体使耳目口鼻心知百体皆繇顺正以行其义然后发以声音文以琴瑟动以干戚饰以羽旄从以箫管奋至徳之光动四气之和以着万物之理是故清明象天广大象地终始象四时周旋象风雨五色成文而不乱八风从律而不奸百度得数而有常小大相成终始相生倡和清浊代相为经故乐行而伦清耳目聪明血气和平移风易俗天下皆宁故曰乐者乐也君子乐得其道小人乐得其欲以道制欲则乐而不乱以欲忘道则惑而不乐是故君子反情以和其志广乐以成其教乐行而民乡方可以观徳矣徳者性之端也乐者徳之华也金石丝竹乐之器也诗言其志也歌咏其声也舞动其容也三者本乎心然后乐气从之是故情深而文明气盛而化神和顺积中而英华发外惟乐不可以为伪乐者心之动也声者乐之象也文采节奏声之饰也君子动其本乐其象然后治其饰是故先鼓以警戒三步以见方再始以着徃复乱以饬归奋疾而不拔也极幽而不隐独乐其志不厌其道备举其道不私其欲是以情见而义立乐终而徳尊君子以好善小人以息过故曰生民之道乐为大焉君子曰礼乐不可以斯须去身致乐以治心则易直子谅之心油然生矣易直子谅之心生则乐乐则安安则乆乆则天天则神天则不言而信神则不怒而威致乐以治心者也致礼以治躬者也治躬则庄敬庄敬则严威心中斯须不和不乐而鄙诈之心入之矣外貎斯须不庄不敬而慢易之心入之矣故乐也者动于内者也礼也者动于外者也乐极和礼极顺内和而外顺则民瞻其颜色而弗与争也望其容貎而民不生易慢焉徳辉动乎内而民莫不承听理发乎外而民莫不承顺故曰知礼乐之道举而错之天下无难矣乐也者动于内者也礼也者动于外者也故礼主其谦乐主其盈礼谦而进以进为文乐盈而反以反为文礼谦而不进则销乐盈而不反则放故礼有报而乐有反礼得其报则乐乐得其反则安礼之报乐之反其义一也夫乐者乐也人情之所不能免也乐必发诸声音形于动静人道也声音动静性术之变尽于此矣故人不能无乐乐不能无形形而不为道不能无乱先王恶其乱故制雅颂之声以道之使其声足以乐而不流使其文足以纶而不息使其曲直繁省亷肉节奏足以感动人之善心而已矣不使放心邪气得接焉是先王立乐之方也是故乐在宗庙之中君臣上下同听之则莫不和敬在族长乡里之中长幼同听之则莫不和顺在闺门之内父子兄弟同听之则莫不和亲故乐者审一以定和比物以饰节节奏合以成文所以合和父子君臣附亲万民也是先王立乐之方也故听其雅颂之声志意得广焉执其干戚习其俯仰诎信容貎得庄焉行其缀兆要其节奏行列得正焉进退得齐焉故乐者天地之齐中和之纪人情之所不能免也夫乐者先王之所以饰喜也军旅鈇钺者先王之所以饰怒也故先王之喜怒皆得其齐矣喜则天下和之怒则暴乱者畏之先王之道礼乐可谓盛矣魏文侯问于子夏曰吾端冕而听古乐则惟恐卧听郑卫之音则不知倦敢问古乐之如彼何也新乐之如此何也子夏答曰今夫古乐进旅而退旅和正以广弦匏笙簧合守拊鼔始奏以文止乱以武治乱以相讯疾以雅君子于是语于是道古修身及家平均天下此古乐之发也今夫新乐进俯退俯奸声以淫溺而不止及优侏儒扰杂子女不知父子乐终不可以语不可以道古此新乐之发也今君之所问者乐也所好者音也夫乐之与音相近而不同文侯曰敢问如何子夏答曰夫古者天地顺而四时当民有徳而五谷昌疾疢不作而无祅祥此之谓大当然后圣人作为父子君臣以为之纪纲纪纲既正天下大定天下大定然后正六律和五声弦歌诗颂此之谓徳音徳音之谓乐诗曰莫其德音其徳克明克明克类克长克君王此大邦克顺克俾俾于文王其徳靡悔既受帝祉施于孙子此之谓也今君之所好者其溺音与文侯曰敢问溺音者何从出也子夏答曰郑音好滥淫志宋音燕女溺志卫音趣数烦志齐音骜僻骄志四者皆淫于色而害于徳是以祭祀不用也诗曰肃雝和鸣先祖是听夫肃肃敬也雝雝和也夫敬以和何事不行为人君者谨其所好恶而已矣君好之则臣为之上行之则民从之诗曰诱民孔易此之谓也然后圣人作为鼗鼓椌楬埙篪此六者徳音之音也然后钟磬竽瑟以和之干戚旄狄以舞之此所以祭先王之庙也所以献酬酳酢也所以官序贵贱各得其宜也此所以示后世有尊卑长幼之序也钟声铿铿以立号号以立横横以立武君子听钟声则思武臣石声硁硁以立别别以致死君子听磬声则思死封疆之臣丝声哀哀以立亷亷以立志君子听琴瑟之声则思志义之臣竹声滥滥以立会会以聚众君子听竽笙箫管之声则思畜聚之臣鼓鼙之声讙讙以立动动以进众君子听鼔鼙之声则思将帅之臣君子之听音非听其铿锵而已也彼亦有所合之也宾牟贾侍坐于孔子孔子与之言及乐曰夫武之备戒之已乆何也答曰病不得其众也咏叹之淫液之何也答曰恐不逮事也发扬蹈厉之已蚤何也答曰及时事也武坐致右宪左何也答曰非武坐也声淫及商何也答曰非武音也子曰若非武音则何音也答曰有司失其传也如非有司失其传则武王之志荒矣子曰唯丘之闻诸苌弘亦若吾子之言是也宾牟贾起免席而请曰夫武之备戒之已乆则既闻命矣敢问迟之迟而又乆何也子曰居吾语汝夫乐者象成者也总干而山立武王之事也发扬蹈厉太公之志也武乱皆坐周召之治也且夫武始而北出再成而灭商三成而南四成而南国是疆五成而分陜周公左召公右六成复缀以崇天子夹振之而四伐盛振威于中国也分夹而进事蚤济也乆立于缀以待诸侯之至也且夫女独未闻牧野之语乎武王克殷反商未及下车而封黄帝之后于蓟封帝尧之后于祝封帝舜之后于陈下车而封夏后氏之后于杞封殷之后于宋封王子比干之墓释箕子之囚使之行商容而复其位庶民弛政庶士倍禄济河而西马散华山之阳而弗复乘牛散桃林之野而不复服车甲弢而藏之府库而弗复用倒载干戈包之以虎皮将率之士使为诸侯名之曰建櫜然后天下知武王之不复用兵也散军而郊射左射狸首右射驺虞而贯革之射息也禆冕搢笏而虎贲之士税剑也祀乎明堂而民知孝朝觐然后诸侯知所以臣耕藉然后诸侯知所以敬五者天下之大教也食三老五更于太学天子祖而割牲执酱而馈执爵而酳冕而总干所以教诸侯之悌也若此则周道四达礼乐交通则夫武之迟乆不亦宜乎子贡见师乙而问焉曰赐闻声歌各有宜也如赐者宜何歌也师乙曰乙贱工也何足以问所宜请诵其所闻而吾子自执焉寛而静柔而正者宜歌颂广大而静疏达而信者宜歌大雅恭俭而好礼者宜歌小雅正直清亷而谦者宜歌风肆直而慈爱者宜歌商温良而能断者宜歌齐夫歌者直已而陈德动巳而天地应焉四时和焉星辰理焉万物育焉故商者五帝之遗声也商人志之故谓之商齐者三代之遗声也齐人志之故谓之齐明乎商之诗者临事而屡断明乎齐之诗者见利而让也临事而屡断勇也见利而让义也有勇有义非歌孰能保此故歌者上如抗下如队曲如折止如槀木居中矩句中钩累累乎殷如贯珠故歌之为言也长言之也说之故言之言之不足故长言之长言之不足故嗟叹之嗟叹之不足故不知手之舞之足之蹈之子贡问乐凡音繇于人心天之与人有以相通如景之象形响之应声故为善者天报之以福为恶者天与之以殃其自然者也故舜弹五弦之琴歌南风之诗而天下治纣为朝歌北鄙之音身死国亡舜之道何弘也纣之道何隘也夫南风之诗者生长之音也舜乐好之乐与天地同意得万国之驩心故天下治也夫朝歌者不时也北者败也鄙者陋也纣乐好之与万国殊心诸侯不附百姓不亲天下畔之故身死国亡而卫灵公之时将之晋至于濮水之上舍夜半时闻鼓琴声问左右皆对曰不闻乃召师涓曰吾闻鼔琴音问左右皆不闻其状似鬼神为我听而写之师涓曰诺因端坐援琴听而写之明日曰臣得之矣然未习也请宿习之灵公曰可因复宿明日报曰习矣即去之晋见晋平公平公置酒于施惠之台酒酣灵公曰今者来闻新声请奏之平公曰可即令师涓坐师旷旁援琴鼓之未终师旷抚而止之曰此亡国之声也不可听平公曰何道出师旷曰师延所作也与纣为靡靡之乐武王伐纣师延东走自投濮水之中故闻此声必于濮水之上先闻此声者国削平公曰寡人所好者音也愿遂闻之师涓鼓而终之平公曰音无此最悲乎师旷曰有平公曰可得闻乎师旷曰君徳义薄不可以听之平公曰寡人所好者音也愿闻之师旷不得已援琴而鼔之一奏之有玄鹤二八集乎廊门再奏之延颈而鸣舒翼而舞平公大喜起而为师旷寿反坐问曰音无此最悲乎师旷曰有昔者黄帝以大合鬼神今君徳义薄不足以听之听之将败平公曰寡人老矣所好者音也愿遂闻之师旷不得巳援琴而鼓之一奏之有白云从西北起再奏之大风至而雨随之飞廊瓦左右皆奔走平公恐惧伏于廊屋之间晋国大旱赤地三年听者或吉或凶夫乐不可妄兴也
　　太史公曰夫上古明王举乐者非以娱心自乐快意恣欲将欲为治也正教者皆始于音音正而行正故音乐者所以动荡血脉通流精神而和正心也故宫动脾而和正圣商动肺而和正义角动肝而和正仁征动心而和正礼羽动肾而和正智故乐所以内辅正心而外异贵贱也上以事宗庙下以变化黎庶也琴长八尺一寸正度也弦大者为宫而居中央君也商张右傍其余大小相次不失其次序则君臣之位正矣故闻宫音使人温舒而广大闻商音使人方正而好义闻角音使人恻隐而爱人闻征音使人乐善而好施闻羽音使人整齐而好礼夫礼繇外入乐自内出故君子不可须臾离礼须臾离礼则暴慢之行穷外不可须臾离乐须臾离乐则奸邪之行穷内故乐音者君子之所养义也夫古者天子诸侯听钟磬未尝离于庭卿大夫听琴瑟之音未尝离于前所以养行义而防淫佚也夫淫佚生于无礼故圣王使人耳闻雅颂之音目视威仪之礼足行恭敬之容口言仁义之道故君子终日言而邪僻无由入也

　　律书【司马迁】

　　王者制事立法物度轨则壹禀于六律六律为万事根本焉其于兵械尤所重故云望敌知吉凶闻声効胜负百王不易之道也武王伐纣吹律听声推孟春以至于季冬杀气相并而音尚宫同声相从物之自然何足怪哉兵者圣人所以讨强暴平乱世夷险阻救危殆自含血戴角之兽见犯则校而况于人懐好恶喜怒之气喜则爱心生怒则毒螫加情性之理也昔黄帝有涿鹿之战以定火灾颛顼有共工之陈以平水害成汤有南巢之伐以殄夏乱递兴递废胜者用事所受于天也自是之后名士迭兴晋用咎犯而齐用王子吴用孙武申明军约赏罚必信卒霸诸侯兼列邦士虽不及三代之诰誓然身宠君尊当世显扬可不谓荣焉岂与世儒闇于大较不权轻重猥云徳化不当用兵大至窘辱失守小乃侵犯削弱遂执不移等哉故教笞不可废于家刑罚不可捐于国诛伐不可偃于天下用之有巧拙行之有逆顺耳夏桀殷纣手搏豺狼足追四马勇非微也百战克胜诸侯慑服权非轻也秦二世宿军无用之地连兵于边陲力非弱也结怨匈奴絓祸于越势非寡也及其威尽势极闾巷之人为敌国咎生穷武之不知足甘得之心不息也髙祖有天下三边外畔大国之王虽称藩辅臣节未尽会髙祖厌苦军事亦有萧张之谋故偃武一休息羁縻不备歴至孝文即位将军陈武等议曰南越朝鲜自全秦时内属为臣子后且拥兵阻阸选蠕观望髙祖时天下新定人民小安未可复兴兵今陛下仁惠抚百姓恩泽加海内宜及士民乐用征讨逆党以一封疆孝文曰朕能任衣冠念不到此惠吕氏之乱功臣宗室共不羞耻误居正位当战战栗栗恐事之不终且兵凶器虽克所愿动亦耗病谓百姓逺方何又先帝知劳民不可烦故不以为意朕岂自谓能今匈奴内侵军吏无功边民父子荷兵日乆朕常为动心伤痛无日忘之今未能销距愿且坚边设候结和通使休宁北陲为功多矣且无议军故百姓无内外之繇得息肩于田亩天下殷富粟至十余钱鸣鸡吠狗烟火万里可谓和乐者乎
　　太史公曰文帝时惠天下新去汤火人民乐业因其欲然能不扰乱故百姓遂安自年六七十翁亦未尝至市井游敖嬉戏如小儿状孔子所称有德君子者邪书曰七正二十八舍律厯天所以通五行八正之气天所以成孰万物也舍者日月所舍舍者舒气也不周风居西北主杀生东壁居不周风东主辟生气而东之至于营室营室者主营胎阳气而产之东至于危危垝也言阳气之危垝故曰危十月也律中应钟应钟者阳气之应不用事也其于十二子为亥亥者该也言阳气藏于下故该也广莫风居北方广莫者言阳气在下阴莫阳广大也故曰广莫东至于虚虚者能实能虚言阳气冬则宛藏于虚日冬至则一阴下藏一阳上舒故曰虚东至于须女言万物变动其所阴阳气未相离尚相如胥也故曰须女十一月也律中黄锺黄锺者阳气踵黄泉而出也其于十二子为子子者滋也滋者言万物滋于下也其于十母为壬癸壬之为言任也言阳气任养万物于下也癸之为言揆也言万物可揆度故曰癸东至牵牛牵牛者言阳气牵引万物出之也牛者冒也言地虽冻能冒而生也牛者耕植种万物也东至于建星建星者建诸生也十二月律中大吕大吕者其于十二子为丑丑者纽也言阳气在上未降万物厄纽未敢出条风居东北主出万物条之言条治万物而出之故曰条风南至于箕箕者言万物根棋故曰箕正月也律中泰簇泰簇者言万物簇生也故曰泰簇其于十二子为寅寅言万物始生螾然也故曰寅南至于尾言万物始生如尾也南至于心言万物始生有华心也南至于房房者言万物门户也至于门则出矣明庶风居东方明庶者明众物尽出也二月也律中夹锺夹锺者言阴阳相夹厕也其于十二子为夘夘之为言茂也言万物茂也其于十母为甲乙甲者言万物剖符甲而出也乙者言万物生轧轧也南至于氐氐者言万物皆至也南至于亢亢者言万物亢见也南至于角角者言万物皆有枝格如角也三月也律中姑洗姑洗者言万物洗生其于十二子为辰辰者言万物之蜄也清明风居东南维主风吹万物而西之轸轸者言万物益大而轸轸然西至于翼翼者言万物皆有羽翼也四月也律中仲吕仲吕者言万物尽旅而西行也其于十二子为巳巳者言阳气之已尽也西至于七星七星者阳数成于七故曰七星西至于张张者言万物皆张也西至于注注者言万物之始衰阳气下注故曰注五月也律中蕤宾蕤宾者言阴气幼少故曰蕤痿阳不用事故曰宾景风居南方景者言阳气道竟故曰景风其于十二子为午午者阴阳交故曰午其于十母为丙丁丙者言阳道着明故曰丙丁者言万物之丁壮也故曰丁西至于弧弧者言万物之吴落且就死也西至于狼狼者言万物可度量断万物故曰狼凉风居西南维主地地者沈夺万物气也六月也律中林锺林锺者言万物就死气林林然其于十二子为未未者言万物皆成有滋味也北至于罚罚者言万物气夺可伐也北至于参参言万物可参也故曰参七月也律中夷则夷则言阴气之贼万物也其于十二子为申申者言阴用事申贼万物故曰申北至于浊浊者触也言万物皆触死也故曰浊北至于留留者言阳气之稽留也故曰留八月也律中南吕南吕者言阳气之旅入藏也其于十二子为酉酉者言万物之老也故曰酉阊阖风居西方阊者倡也阖者藏也言阳气道万物阖黄泉也其于十母为庚辛庚者言阴气庚万物故曰庚辛者言万物之辛生故曰辛北至于胃胃者言阳气就藏皆胃胃也北至于娄娄者呼万物且内之也北至于奎奎者主毒螫杀万物也奎而藏之九月也律中无射无射者阴气盛用事阳气无余也故曰无射其于十二子为戌戌者言万物尽灭故曰戌术曰以下生者倍其实三其法以上生者四其实三其法上九商八羽七角六宫五征九置一而九三之以为法实如法得长一寸凡得九寸命曰黄锺之宫故曰音始于宫穷于角数始于一终于十成于三气始于冬至周而复生神生于无形成于有形然后数形而成声故曰神使气气就形形理如类有可类或未形而未类或同形而同类类而可班类而可识圣人知天地识之别故从有以至未有以得细若气微若声然圣人因神而存之虽妙必効情核其华道者明矣非有圣心以乘聪明孰能存天地之神而成形之情哉神者物受之而不能知及其去来故圣人畏而欲存之唯欲存之神之亦存其欲存之者故莫贵焉
　　太史公曰故璇玑玉衡以齐七政即天地二十八宿十母十二子锺律调自上古建律运厯造曰度可据而度也合符节通道徳即从斯之谓也

　　厯书【司马迁】
</div>
    <div class="pagination">
<a href="文章辨体汇选_page327.html">上一页</a><span>...</span><a href="文章辨体汇选_page323.html">323</a><a href="文章辨体汇选_page324.html">324</a><a href="文章辨体汇选_page325.html">325</a><a href="文章辨体汇选_page326.html">326</a><a href="文章辨体汇选_page327.html">327</a><span class="current-page">328</span><a href="文章辨体汇选_page329.html">329</a><a href="文章辨体汇选_page330.html">330</a><a href="文章辨体汇选_page331.html">331</a><a href="文章辨体汇选_page332.html">332</a><a href="文章辨体汇选_page333.html">333</a><span>...</span><a href="文章辨体汇选_page329.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
