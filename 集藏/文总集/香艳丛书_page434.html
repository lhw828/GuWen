<!DOCTYPE html>
<html>
<head>
    <meta charset="UTF-8">
    <title>香艳丛书 - 第 434 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 434 页/共 467 页</h1>
    <div class="content">　　唯有梅将李，犹带故乡春。（此首一作董初诗）

　　琵琶马上弹，行路曲中难。
　　汉月正南远，燕山直（一作极）北寒。
　　髻鬟风拂乱（一作散），眉黛雪沾残。
　　斟酌红颜改（一作尽），徒劳握镜看（一作何劳镜里看）。（同上）
　　（唐）东方虬（则天时为左史。尝云：“百年后，可与西门豹作对。”陈子昂《寄东方左史修竹篇书》，称其《孤桐篇》骨气端翔，音韵顿挫，不图正始之音，复睹于兹。今失传。）
　　昭君怨（三）首
　　汉道方（一作今，一作初）全盛，朝廷足武臣。
　　何须（一作烦）薄命妾，辛苦事和亲？
　　
　　掩泪（一作涕）辞丹凤，衔悲向白龙。
　　单于浪惊喜，无复旧时容。

　　胡地无花（一作青）草，春来不似春。
　　自然衣带缓，非是为（一作觅）腰身。（同上）
　　（唐）顾朝阳（开元中人）
　　昭君怨
　　莫将铅粉匣，不用镜花光。
　　一去边城路，何情更画妆。
　　影销胡地月，衣尽汉宫香。
　　妾死非关命，都（一作只）缘怨断肠。（同上）
　　（唐）顾　况（字逋翁，海盐人。肃宗至德进士。长于歌诗，性好诙谐。尝为韩滉节度判官，与柳浑、李泌善。浑辅政，以校书征，泌为相，稍迁著作郎，悒悒不乐，求卿坐，诗语调谑，贬饶州司户参军，后隐茅山，以寿终。着有集二十卷。）
　　句
　　明妃怨中汉使回，蔡琰愁处胡笳里。（《刘禅奴弹琵琶歌》）
　　（唐）杨　凌（字恭履。少以篇什着声，官终侍御史着有诗一卷）
　　明妃怨（一作杨达诗）
　　汉国明妃去不还，马驮弦管向阴山。
　　匣中纵有菱花镜，羞对单于照旧颜。（同上）
　　（唐）白居易（见卷四）
　　昭君怨
　　明妃风貌最娉婷，合在椒房应四星。
　　只得当（一作长）年备宫掖，何曾专夜奉帏屏？
　　见疏从道迷图画，知屈那教配虏廷。
　　自是君恩薄如纸（一作命卑如纸薄），不须一向恨丹青。（《白氏长庆集》）
　　（唐）施肩吾（字希圣，洪州人。元和十年登第，隐洪州之西山。为诗奇丽、着有《西山集》十卷。）
　　昭君怨
　　马上徒劳别恨深，总缘如玉不输金。
　　已知贱妾无归日，空荷君王有悔心。（《全唐诗》）
　　（唐）王　睿（元和后诗人，自号炙子，着有集五卷。）
　　解昭君怨
　　莫怨工人丑画身，莫嫌明主遣和亲。
　　当时若不嫁胡虏，只是宫中一舞人。（同上）
　　（唐）张　祜（字承吉，清河人。以宫词得名，长庆中令狐楚表荐之，不报，辟诸侯府，多　不合，自劾去。尝客淮南，爱丹阳曲阿地，筑室卜隐。着有集十卷。）
　　昭君怨（二首）
　　万里边城远，千山行路难。
　　举头唯见日（一作月），何处是长安？

　　汉庭无大议，戎虏几先和。
　　莫羡倾城色，昭君恨最多。（同上）
　　（唐）李商隐（见卷四）
　　句
　　又弹昭君怨，一去怨不回。（《戏题枢言草阁》）
　　（唐）李咸用（唐末人，与来鹏、范摅同时，工诗，不第，尝应辟为推官。着有《披沙集》六卷。）
　　昭君怨
　　古帝修文德，蛮夷莫敢侵。
　　不知桃李貌，能转虎狼心。
　　日暮边风急，程遥碛雪深。
　　千秋青冢骨，留怨在胡琴。（《唐音统签》）
　　（唐闺媛）梁　琼
　　昭君怨
　　自古无和亲，贻灾（一作天贻）到妾身。
　　朔风嘶去马，汉月出行轮。
　　衣薄狼山雪，妆成虏塞春。
　　回看父母国，生死毕胡尘。（同上）
　　（唐）释皎然（名昼，姓谢氏，长城人。灵运十四孙也。贞元中，敕写其文集入于秘阁。着有《杼山集》。）
　　昭君怨
　　自倚婵娟望主恩，谁知美恶忽相翻。
　　黄金不买汉宫貌，青冢空埋胡地魂。（同上）
　　（宋）叶　茵（字景文，笠泽人。着有《顺适堂吟稿》。）
　　昭君怨
　　塞外将军且罢兵，一身万里自经营。
　　将军歌舞升平日，却调琵琶寄怨声。（本集）
　　（宋）严　粲（字垣叔，一字明卿，邵武人。）
　　欲洗铅华尽，那须画手工。
　　玉颜翻自误，不似旧图容。（《宋诗纪事》）
　　（宋）陆　游（字务观，越州山阴人。佃之孙，宰之子。以荫补登仕郎。隆兴初赐进士出身，自号放翁，累知严州。嘉泰初诏同修国史，兼秘书监，升宝章阁待制，致仕
　　　　　　　。着有《渭南文集》、《剑南诗集》）
　　昭君怨
　　昼永蝉声庭院，人倦懒摇团扇。
　　小景写潇湘，自生凉。

　　帘外蹴花双燕，帘下有人同见。
　　宝篆折宫黄，炷熏香。（《剑南集》）
　　（元）江　砢（字石卿，婺源人。雪矼族弟。号巢枝。着有《古瓢诗》一卷，尤长于五古。）
　　昭君怨
　　万里劳边算，堪磋孤冢青。
　　君王何不悟，咫尺是宫廷。（方虚谷云：石卿诗，他人千言，敛以数语，十步而近，折旋二三，能简又能委曲，一奇也。《古飘诗》凡皆气劲律严，又一奇也。《新安文献志》。）
　　（元）杨　奂（字焕然，奉天干州人。金末举进士，不中，归而设教乡里。太宗诏宣德税课使，剧用之，试诸道进士，奂试东平，两中赋论第一，荐授河南路征收课税所长官，兼廉访使。世祖在潜邸，驿召奂参议京兆宣抚司事。年七十卒，谥文宪。着有《还山集》。）
　　酬昭君怨
　　玉貌辞金阙，貂裘拥绣鞍。
　　将军休出战，塞上雪偏寒。（《元文类》）
　　（明）黄　淮（字宗豫，永嘉人。洪武丁丑进士，除中书舍人。燕王篡位，入直文渊，升翰林院编修。洪熙初授武英殿大学士，累加少保，卒谥文简。着有《省愆集》。）
　　昭君怨
　　胡风号永夕，寒月照穹庐。
　　梦里闻天语，褰衣下玉除。（《皇明风雅》）
　　（明）童　轩（字士昂，鄱阳人。永乐初以天官学召入钦天监，家于秦淮。景泰辛未进士，以吏科给事历升南京吏部尚书，致仕。）
　　明妃怨
　　万里黄云塞草枯，琵琶无语月明孤。
　　玉关回望将军寨，锦帐氍毹夜博卢。（《皇明风雅》。《明诗综》作漏瑜作。）
</div>
    <div class="pagination">
<a href="香艳丛书_page433.html">上一页</a><span>...</span><a href="香艳丛书_page429.html">429</a><a href="香艳丛书_page430.html">430</a><a href="香艳丛书_page431.html">431</a><a href="香艳丛书_page432.html">432</a><a href="香艳丛书_page433.html">433</a><span class="current-page">434</span><a href="香艳丛书_page435.html">435</a><a href="香艳丛书_page436.html">436</a><a href="香艳丛书_page437.html">437</a><a href="香艳丛书_page438.html">438</a><a href="香艳丛书_page439.html">439</a><span>...</span><a href="香艳丛书_page435.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
