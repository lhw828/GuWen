<!DOCTYPE html>
<html>
 <head>
  <meta charset="utf-8"/>
  <title>
   文选详注 - 第 84 页/共 153 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选详注 - 第 84 页/共 153 页
  </h1>
  <div class="content">
   1.1.13 赠郭桐庐出溪口见候余既未至郭仍进村维舟久之郭生方至
1.2 行旅上
1.2.1 河阳县作二首
1.2.2 在怀县作二首
1.2.3 迎大驾
1.2.4 赴洛二首
1.2.5 赴洛道中作二首
1.2.6 吴王郎中时从梁陈作
1.2.7 始作镇军参军经曲阿作
1.2.8 辛丑岁七月赴假还江陵夜行涂口
1.2.9 永初三年七月十六日之郡初发都
1.2.10 过始宁墅
1.2.11 富春渚
1.2.12 七里濑
1.2.13 登江中孤屿
1.2.14 初去郡
1.2.15 初发石首城
1.2.16 道路忆山中
1.2.17 入彭蠡湖口
1.2.18 入华子岗是麻源第三谷
诗丁

赠答四

赠王太常
五言萧子显齐书曰：王僧达除太常。
颜延年
玉水记方流，琁源载圆折。尸子曰：凡水，其方折者有玉，其圆折者有珠也。蓄宝每希声，虽秘犹彰彻。老子曰：大音希声。左氏传，君子曰：若险危大人而有名彰彻也。聆龙(目祭)九泉，闻凤窥丹穴。广雅曰：聆，听也。庄子曰：夫千金之珠，必在九重之泉，骊龙颔下。说文曰：(目祭)，察也。山海经曰：丹穴之山有鸟焉，其状如鹤，五采，名曰凤鸟。丹穴，已见东京赋。历听岂多任务？唯然觏世哲。孔安国尚书传曰：工，官也。舒文广国华，敷言远朝列。王逸楚辞注曰：发文舒词，烂然成章。国语，季文子曰：吾闻以德荣为国华。尚书曰：凡厥众人，极之敷言。秋兴赋曰：猥厕朝列。尔雅曰：列，业也。德辉灼邦懋，芳风被乡耋。礼记曰：德辉动乎内，而人莫不承听。祢衡颜子碑曰：秀不实，振芳风。侧同幽人居，郊扉常昼闭。周易曰：履道坦坦，幽人贞吉。殷仲堪诔曰：荆门昼掩，闲庭晏然。林闾时晏开，亟回长者辙。尔雅曰：野外谓之林。郑玄周礼注云：闾，里门也。汉书，淮南王曰：早闭晏开。又曰：陈平门外多长者车辙。庭昏见野阴，山明望松雪。静惟浃群化，徂生入穷节。郑玄毛诗笺曰：惟，思也。苏林汉书注曰：浃，周也。庄子曰：已化而生，又化而死。尔雅曰：徂，往也，谓往之死也。家语，孔子曰：化于阴阳，象形而发谓之生，化穷数尽谓之死。豫往诚欢歇，悲来非乐阕。周易曰：初六，鸣豫，凶。王弼曰：乐过则淫，志穷则凶。尔雅曰：豫，乐也。淮南子曰：奏乐而喜，曲终而悲。郑玄礼记注曰：阕，终也。属美谢繁翰，遥怀具短札。属，犹缀也。谢，犹惭也。说文曰：怀，念思也。又曰：札，牒也，阻黠切。
文选考异
注「若险危大人」：袁本、茶陵本「若」作「以」，是也。
注「山海经曰丹穴之山有鸟焉其状如鹤五采名曰凤鸟」：案：此二十一字不当有。下云「丹穴已见东京赋」，彼注所引即此文，无庸复出，明甚。各本皆衍。以此推之，善注失其旧者多矣。
注「尔雅曰列业也」：案：「尔」当作「小」，「业」当作「次」。各本皆误。又陈云「烈，业也」，释诂文，不当误引以释「列」字，盖五臣本作「烈」，故有此注，后误入李注，并讹「烈」为「列」。其说非也，袁、茶陵所载五臣铣「烈，美也」之注自在，且引「尔雅曰」，亦不合其例，此为善注无疑。必「小」伪作「？」，乃改「次」为「业」耳。
夏夜呈从兄散骑车长沙
五言集曰：从兄散骑，字敬宗。车长沙，字仲远。
颜延年
炎天方埃郁，暑晏阕尘纷。淮南子曰：南方曰炎天。高诱曰：南方五月建午，火之中也。火性炎上，故曰炎天。广雅曰：方，正也。毛苌诗传曰：郁，积也。礼记曰：仲夏，小暑至。贾逵国语注曰：晏，晚也。毛苌诗传曰：阕，息也。杜预左氏传注曰：纷，乱也。独静阙偶坐，临堂对星分。贾逵国语注曰：偶，对也。周礼曰：以星分夜。侧听风薄木，遥睇月开云。法言曰：风薄于山。孔安国尚书传曰：薄，迫也，亦激之意也。楚辞曰：雪纷纷而薄木。夜蝉当夏急，阴虫先秋闻。礼记曰：仲夏之月，蝉始鸣。易通系卦曰：蟋蟀之虫，随阴迎阳。圣主得贤臣颂曰：蟋蟀俟秋吟。岁候初过半，荃蕙岂久芬？楚辞曰：时亹亹而过中。又曰：荃蕙化而为茅。屏居恻物变，慕类抱情殷。汉书曰：窦婴谢病，屏居田南山下。鵩鸟赋曰：万物变化。楚辞曰：思慕类兮以悲。魏文帝善哉行曰：喟然以惋叹，抱情不得叙。桓玄鹦鹉赋曰：眷俦侣而情殷。殷，忧也。九逝非空思，七襄无成文。楚辞曰：惟郢路之辽辽兮，魂一夕而九逝。韩诗曰：跂彼织女，终日七襄；虽则七襄，不成报章。薛君曰：襄，反也。
直东宫答郑尚书
五言沈约宋书曰：郑鲜之，字道子。高祖践祚，迁都官尚书。
颜延年沈约宋书曰：高祖受命，延年补太子舍人。然答诗谢舍人之日。
皇居体寰极，设险祗天工。孔融荐祢衡表曰：帝室皇居。西京赋曰：若夫长年、神仙，宣室、玉堂，譬众星之环极，泮赫羲以辉煌。周易曰：王公设险以守其国。尚书曰：天工，人其代之。两闱阻通轨，对禁限清风。两闱，谓东宫及中台也。方言曰：轨，道也。各有禁守，谓禁中也，故曰对也。胡广书曰：建洪德，流清风。跂予旅东馆，徒歌属南墉。毛诗曰：谁谓宋远，跂予望之。贾逵国语注曰：旅，客也。尔雅曰：徒歌曰谣。郑玄仪礼注曰：属，注也，谓意注之也。尚书为中台，在南，故曰南墉。寝兴郁无已，起观辰汉中。毛诗曰：言念君子，载寝载兴。郑玄考工记注曰：郁，不舒散。辰，大辰也。尔雅，大辰，房心尾也。郭璞曰：龙星明者，以为时候，故曰大辰。毛苌诗传曰：汉，天河也。流云蔼青阙，皓月鉴丹宫。广雅曰：鉴，照也。踟蹰清防密，徙倚恒漏穷。毛诗曰：搔首踟蹰。夏侯冲答潘岳诗曰：相思限清防，企伫谁与言？尔雅曰：密，静也。楚辞曰：步徙倚而遥思。漏穷，言晓也。君子吐芳讯，感物恻余衷。演连珠曰：肆义芳讯。古诗曰：感物怀所思。惜无丘园秀，景行彼高松。贾逵国语注曰：惜，痛也。周易曰：贲于丘园，束帛戋戋。陆机演连珠曰：丘园之秀，因时则扬。毛诗曰：景行行止。高松，喻守节而不移也。论语，子曰：岁寒然后知松柏之后雕也。知言有诚贯，美价难克充。知汝之言，有诚实旧贯，美价难以克充。汉书，武帝诏书曰：九变复贯，知言之选。论语，子贡曰：有美玉于斯，韫椟而藏诸，求善价而沽诸。何以铭嘉贶，言树丝与桐。言树丝桐，欲播之琴瑟也。魏文帝书曰：嘉贶益腆。尔雅曰：贶，赐也。毛诗曰：言树之背。史记曰：驺忌以鼓琴见齐威王。王曰：夫治国家，何异丝桐之间哉。
文选考异
皇居体寰极：袁本、茶陵本「寰」作「环」，是也。
注「何异丝桐之间哉」：陈云「异」，「与」误，是也。各本皆伪。
和谢监灵运
五言沈约宋书曰：灵运为秘书监也。
颜延年沈约宋书曰：少帝出颜延年为始安太守。元嘉三年，征为中书侍郎。
弱植慕端操，窘步惧先迷。左氏传，郑子产如陈，曰：陈，亡国也，其君弱植。王逸楚辞注曰：植，志也。楚辞曰：内惟省以端操。又曰：夫唯快捷方式以窘步。窘，求陨切。周易曰：先迷失道，后顺得常。寡立非择方，刻意藉穷栖。孙卿子曰：寡立而不胜，坚强而不暴。周易曰：君子以立，不易方。王弼曰：得其所久，故不易也。孔安国论语注曰：方，道也，谓常道也。庄子曰：刻意尚行，离世异俗，此山谷之士；非俗之人枯槁赴渊者之所好也。韦昭国语注曰：山处曰栖。伊昔遘多幸，秉笔待两闺。陆机答贾谧诗曰：伊昔有皇。左氏传，羊舌职曰：民之多幸，国之不幸。国语，士茁谓智襄子曰：臣秉笔事君。两闺，谓上台及东宫也。事二宫，已见曲水诗。虽惭丹雘施，未谓玄素睽。丹雘，喻君恩也。玄素，喻别也。卢谌答刘琨书曰：始素终玄，墨翟垂涕。周易曰：睽者，乖也，苦圭切。尚书曰：惟其涂丹雘。徒遭良时诐，王道奄昏霾。谓少帝之日也。潘岳河阳县诗曰：徒恨良时泰。苍颉篇曰：诐，谄佞也，彼寄切。方言曰：奄，遽也。昏霾，喻世乱也。尔雅曰：风雨土为霾。人神幽明绝，朋好云雨乖。人神幽明绝，言时乱不获祭享也。曾子曰：天曰明，地曰幽。张载咏怀诗曰：云乖雨散，心乎怆而！吊屈汀洲浦，谒帝苍山蹊。谓之始安郡也。贾谊有吊屈原文。楚辞曰：搴汀洲兮杜若。文字集略曰：汀，水际也。曹子建赠白马王诗曰：谒帝承明庐。礼记曰：舜葬苍梧之野。倚岩听绪风，攀林结留荑。楚辞曰：倚石岩以流涕。又曰：款秋冬之绪风。又曰：畦留荑与揭车。王逸曰：留荑，香草也。跂予间衡峤，曷月瞻秦稽。跂予，已见上文。衡，山名也。尔雅曰：山锐而高曰峤。毛诗曰：曷月余还归哉。孔晔会稽记曰：秦望山在州城正南。史记曰：始皇登之望南海。越绝书曰：禹救水到大越，上茅山大会计，更名茅山曰会稽。皇圣昭天德，丰泽振沈泥。皇圣，谓文帝也。孙卿子曰：变化代兴，谓之天德。谢承后汉书曰：仁风丰泽，四海所宗。说文曰：振，举也。葛龚与张略书曰：顽闇沈泥。惜无爵雉化，何用充海淮。国语曰：赵简子叹曰：雀入于海为蛤，雉入于淮为蜃。郑玄礼记注曰：充，足也，子喻切。去国还故里，幽门树蓬藜。去国，谓去始安也。庄子曰：越之流人，去国旬月。古诗曰：思还故里闾。楚辞曰：处玄舍之幽门。陆云答兄书曰：修庭树蓬。采茨葺昔宇，翦棘开旧畦。郑玄周礼注曰：茨，阖苫也。广雅曰：葺，覆也。左氏传，戎子驹支曰：驱其狐狸，剪其荆棘。孟子曰：病于夏畦。刘熙曰：今俗以二十五亩为小畦。物谢时既晏，年往志不偕。言年既日往，志意已衰，不与子俱也。王逸楚辞注曰：谢，去也。楚辞曰：年洋洋而日往。毛苌诗传曰：偕，俱也。俱，亦齐同之意也。亲仁敷情昵，兴赋究辞栖。亲仁，谓灵运也。左氏传，陈五父曰：亲仁善邻，国之宝也。尔雅曰：昵，近也。孙炎曰：亲之近也。说文曰：兴，悦也。玩，爱也。芬馥歇兰若，清越夺琳珪。吴都赋曰：芬馥肸蠁。说文曰：歇，息也。一曰，气越泄也。礼记曰：昔者君子比德于玉焉，叩之其声清越以长。郑玄曰：越，犹扬也。尽言非报章，聊用布所怀。易曰：书不尽言。报章，已见上文。庄子曰：有问而应之，尽其所怀。苍颉篇曰：怀，抱也。
文选考异
注「汀水际也」：案：「际」下当有「平」字。各本皆脱。前登临海峤诗注引有，可证。说文云「汀，平也。(平丁)，汀，或从平。」韵会举要曰「谓水际平地」，是矣，不知者误删之。
兴赋究辞栖：袁本、茶陵本「栖」作「凄」。陈云「栖」，「凄」误，是也。又二本「赋」作「玩」，有校语云善作「赋」。案：详善有「玩，爱也」之注，则善亦作「玩」，各本所见为误。又案：此注「玩，爱也」上引说文云「兴，悦也」。考说文在女部，云「(女兴)，说也」。依善例当引作「(女兴)」，而下注「(女兴)」「兴」异同。今本恐经后人窜改，致失其旧，疑不能明矣。
答颜延年
五言
王僧达沈约宋书曰：王僧达，琅邪人。少好学，善属文。为始兴王行军参军，稍迁至中书令，以屡犯上颜，于狱赐死。
长卿冠华阳，仲连擅海阴。长卿，相如字也。尚书曰：华阳黑水惟梁州。华阳国记曰：益州地称天府，原日华阳。史记曰：鲁仲连，齐人也。谷梁传曰：水南曰阴。珪璋既文府，精理亦道心。言珪璋之丽，既光于文府；精理之妙，亦穷于道心。文赋曰：游文章之林府。尚书曰：道心惟微。君子耸高驾，尘轨实为林。楚辞曰：竦余驾兮入冥。何邵诗曰：亮无风云会，安能袭尘轨？司马迁书曰：列于君子之林也。崇情符远迹，清气溢素襟。思玄赋曰：盍远迹以飞声。陆景典语曰：清气漂于青云之上。声类曰：襟，交领也。结游略年义，笃顾弃浮沈。庄子曰：忘年忘义，振于无境。郑玄毛诗笺曰：顾，念也。高诱淮南子注曰：浮沈，犹盛衰也。寒荣共偃曝，春酝时献斟。桓子新论曰：余与扬子云奏事，坐白虎殿廊庑下，以寒故，背日曝焉。郭璞上林赋注曰：荣，屋南檐也。曹植酒赋曰：或秋藏冬发，或春酝夏开。聿来岁序暄，轻云出东岑。毛诗曰：聿来胥宇。郑玄曰：聿，自也。麦垄多秀色，杨园流好音。魏文帝登城赋曰：嘉麦被垄。广雅曰：秀，美也。毛诗曰：杨园之道。又曰：睍睆黄鸟，载好其音。欢此乘日暇，忽忘逝景侵。言人寿不留，与景俱逝而寿损，侵谓之侵。庄子，牧马童子谓黄帝曰：有长者教予曰：若乘日之车，而游于襄城之野。郭象曰：日出而游，日入而息。幽衷何用慰，翰墨久谣吟。归田赋曰：挥翰墨以奋藻。栖凤难为条，淑贶非所临。凤非梧桐不栖，故曰难为也。诵以永周旋，匣以代兼金。左氏传，太史克曰：奉以周旋，不敢失坠。孟子曰：齐王馈兼金一百而不受也。
文选考异
注「侵谓之侵」：案：上「侵」字当作「故」。各本皆误。
郡内高斋闲坐答吕法曹
五言郡是宣城郡。
谢玄晖
结构何迢遰，旷望极高深。结构，谓结连构架以成屋宇也。鲁灵光殿赋曰：观其结构。广雅曰：旷，远也。高深，谓江山也。魏武帝善哉行曰：山不厌高，海不厌深。吴都赋曰：旷瞻迢遰。牕中列远岫，庭际俯乔林。曹子建诗曰：归鸟赴乔林。日出众鸟散，山暝孤猿吟。已有池上酌，复此风中琴。石崇思归引曰：宴华池，酌玉觞。嵇康赠秀才诗曰：习习和风，吹我素琴。非君美无度，孰为劳寸心。毛诗曰：彼己之子，美无度。又曰：劳心忉忉。列子，文挚谓叔龙曰：吾见子之心矣，方寸之地虚矣。惠而能好我，问以瑶华音。毛诗曰：惠而好我，携手同行。毛苌曰：惠，爱也。郑玄曰：言爱仁而又好我。毛诗曰：杂佩以问之。毛苌曰：问，遗也。楚辞曰：折疏麻兮瑶华，将以遗兮离居。若遗金门步，见就玉山岑。解嘲曰：历金门，上玉堂。穆天子传曰：癸巳，至群玉之山，容氏所守，先王之谓册府。郭璞曰：即山海经玉山，西王母所居者。皇甫谧释劝曰：排阊阖，步玉岑。
文选考异
注「魏武帝善哉行曰」：陈云「善哉」当作「短歌」，是也。各本皆误。
在郡卧病呈沈尚书
五言集曰：沈尚书，约也。
谢玄晖
淮阳股肱守，高卧犹在兹。汉书曰：季布为河东守，上召布曰：河东吾股肱郡，故时召君耳。又曰：拜汲黯为淮阳太守，黯伏地不受印。上曰：君薄淮阳耶？顾淮阳吏人不相得，吾徒得君重？卧而治之也。况复南山曲，何异幽栖时？谢灵运南山诗曰：凝此永幽栖。连阴盛农节，籉笠聚东菑。胡安道愁霖赋曰：冀连阴之时退，想云物之见微。毛诗曰：彼都人士，籉笠缁撮。毛苌曰：籉，所以御雨，音台。尔雅曰：田一岁曰菑。高阁常昼掩，荒阶少诤辞。昼掩，已见上文。珍簟清夏室，轻扇动凉飔。楚辞曰：溢飔风而上征。嘉鲂聊可荐，渌蚁方独持。毛诗曰：南有嘉鱼。郑玄毛诗笺曰：聊，略也。释名曰：酒有泛齐，浮蚁在上洗洗然。郑玄毛诗笺曰：方，且也。夏李沈朱实，秋藕折轻丝。魏文帝与吴质书曰：沈朱李于寒水。良辰竟何许？夙昔梦佳期。佳，谓沈也。言会面良辰，竟在何许，而令夙昔空梦佳期。阮籍咏怀诗曰：良辰在何许？凝霜沾衣襟。许，犹所也。尚书曰：夙夜浚明有家。孔安国曰：夙，早也。浚，深也。早夜思之，须明行之。楚辞曰：与佳期兮夕张。王逸曰：不敢斥尊者，故言佳也。坐啸徒可积，为邦岁已期。张璠汉记曰：南阳太守弘农成瑨任功曹岑晊，时人为之语曰：南阳太守岑公孝，弘农成瑨但坐啸。瑨音津。晊音质。论语，子曰：善人为邦百年，可以胜残去杀矣。又曰：苟有用我者，期月而已可也，三年有成。弦歌终莫取，抚机令自嗤。论语曰：子游为武城宰，闻弦歌之声。陆机赴洛诗曰：抚机不能寐。阮籍咏怀诗曰：噭噭令自嗤。
文选考异
籉笠聚东菑：袁本「籉」作「薹」，注尽同。茶陵本尽作「籉」。案：考宋本谢宣城集作「薹」，验其集，如「抚机」作「枕风」，「云」作「烟」之类，与五臣每合。是善「籉」，五臣「薹」，袁、茶陵不着校语者，非。又善注引毛诗「台笠缁撮」传「台所以御雨」，皆作「籉」，而于其下云「音台」，恐亦经窜改失旧。依善例当引作「台」，而下注「籉与台同，音台」也。
注「浮蚁在上洗洗然」：案：「洗洗」当作「泛泛」。各本皆误。
暂使下都夜发新林至京邑赠西府同僚
五言萧子显齐书曰：谢眺为随王子隆文学，子隆在荆州，好辞赋，数集僚友，眺以才文尤被赏爱。长史王秀之以眺年少相动，密以启闻。世祖敕眺可还都。眺道中为诗，以寄西府。
谢玄晖
大江流日夜，客心悲未央。吕氏春秋曰：水泉东流，日夜不休。毛诗曰：夜未央。广雅曰：央，已也。徒念关山近，终知反路长。古乐府有度关山曲。王粲闲邪赋曰：关山介而阻险。颜延年秋胡诗曰：反路遵山河。秋河曙耿耿，寒渚夜苍苍。秋河，天汉也。耿耿，光也。毛诗曰：蒹葭苍苍。引顾见京室，宫雉正相望。潘岳河阳县诗曰：引领望京室。东都赋曰：京室密清。周礼曰：王城隅之制九雉。古诗曰：两宫遥相望。金波丽鳷鹊，玉绳低建章。汉书，歌云：月穆穆以金波。王弼周易注曰：丽，连也。张揖汉书注曰：鳷鹊观在云阳甘泉宫外。春秋元命包曰：玉衡北两星为玉绳星。汉书曰：柏梁灾，于是作建章宫也。驱车鼎门外，思见昭丘阳。古诗曰：驱车策驽马。帝王世纪曰：春秋，成王定鼎于郏鄏，其南门名定鼎门，盖九鼎所从入也。方言曰：冢大者为丘，丘南曰阳。荆州图记曰：当阳东有楚昭王墓。登楼赋曰：所谓西接昭丘也。驰晖不可接，何况隔两乡。驰晖，日也。眺至寻阳诗曰：过客无留轸，驰晖有奔箭。毛苌诗传曰：乡，所也。风云有鸟路，江汉限无梁。南中八志曰：交址郡治龙编县，自兴古鸟道四百里。楚辞曰：江、河广而无梁。常恐鹰隼击，时菊委严霜。毛苌诗传曰：古者鹰隼击，然后罻罗设。潘岳河阳诗曰：时菊耀秋华。委，犹悴也。楚辞曰：冬又申之以严霜。寄言罻罗者，寥廓已高翔。喻蜀父老曰：犹鹪鹏之翔乎寥廓之宇，而罗者犹视乎薮泽。广雅曰：寥，深也。廓，空也。
文选考异
注「荆州图记曰当阳东有楚昭王墓」：袁本、茶陵本无「记当阳东有」五字。
注「登楼赋曰所谓西接昭丘也」：袁本、茶陵本无「西接」二字。又陈云「曰」字衍，是也。各本皆衍。案：与彼赋注可互证。
詶王晋安
五言集曰：王晋安，德元。王隐晋书曰：晋安郡，太康三年置，即今之泉州也。
谢玄晖
梢梢枝早劲，涂涂露晚晞。尔雅曰：梢，梢棹也。郭璞曰：谓木无枝柯，梢棹长而杀也。楚辞曰：白露纷以涂涂。王逸曰：涂涂，厚貌也。毛苌诗传曰：晞，干也。南中荣橘柚，宁知鸿鴈飞？列子曰：吴、越之国，有木焉，其名曰櫾，碧树而冬生。櫾，则柚字也。鸿鴈南栖衡阳，不至晋安之境，故曰宁知也。拂雾朝青阁，日旰坐彤闱。左氏传，赵鞅曰：日旰矣。说文曰：旰，日晚也。怅望一涂阻，参差百虑依。蔡邕诗曰：暮宿何怅望。周易曰：一致而百虑。仲长统诗曰：百虑何为？至安在我。春草秋更绿，公子未西归。言春草萋萋，故王孙乐之而不反。今春草秋而更绿，公子尚未西归。楚辞曰：王孙游兮不归，春草生兮萋萋。古诗曰：秋草萋已绿。毛诗曰：谁能西归？谁能久京洛？缁尘染素衣。陆机为顾彦先赠妇诗曰：京洛多风尘，素衣化为缁。
文选考异
注「周易曰」：袁本、茶陵本「曰」上有「子」字。案：此尤删之，非。
奉答内兄希叔
五言顾氏家谱曰：肸字希叔，邵陵王国常侍。
陆韩卿萧子显齐书曰：陆厥，字韩卿，吴人。好属文，州举秀才。王晏少傅主簿，后至行军参军。厥父被诛，坐系尚方。寻有令赦，厥恨父不及，感恸而卒。其集云：竟陵王举秀才，选太子太傅功曹掾。
嘉惠承帝子，躧履奉王孙。帝子，谓竟陵也。王孙，谓太傅王晏也。越绝书曰：恭承嘉惠，述畅往事。管子曰：君有嘉惠于其臣。汉旧仪曰：帝子为王。长门赋曰：躧履起而彷徨。魏志，蔡邕见王粲曰：此王公孙有异才。属叨金马署，又点铜龙门。汉书音义曰：属，近也。叨金马署，谓为秀才也。两都赋序曰：内设金马、石渠之署。点铜龙门，谓为太傅功曹掾也。汉书曰：上尝急召太子，出龙楼门。张晏曰：门楼上有铜龙。出入平津邸，一见孟尝尊。孟尝，喻太傅也。汉书曰：封丞相公孙弘为平津侯，于是起客馆，开东合，以延贤人，与参谋议。说苑，雍门周说孟尝君曰：以孟尝之尊，乃如是也。归来翳桑柘，朝夕异凉温。其一。左太冲咏史诗曰：陈平无产业，归来翳负郭。凉温，喻贵贱也。徂落固云是，寂蔑终始斯。徂落，犹雕落也。羽猎赋曰：万物徂落于外。荀组七哀诗曰：何其寂蔑！杜门清三径，坐槛临曲池。汉书曰：王陵杜门，竟不朝请。三辅决录曰：蒋诩，字符卿，舍中三径。楚辞曰：坐堂伏槛临曲池。凫鹄啸俦侣，荷芰始参差。蜀都赋曰：鸿俦鹄侣。虽无田田叶，及尔泛涟漪。其二。古乐府诗曰：江南可采莲，莲叶何田田。毛诗曰：河水清且涟漪。春华与秋实，庶子及家臣。魏志曰：邢颙，字子昂，为平原侯植家丞。颙防闲以礼，无所屈挠，由是不合。庶子刘桢书谏植曰：家丞邢颙，北土之彦。而桢礼遇殊特，颙反疏简，私惧观者将谓君侯习近不肖，礼贤不足。采庶子之春华，忘家丞之秋实。王门所以贵，自古多俊民。邹阳上书曰：何王之门不可曳长裾乎？尚书曰：畯民用康。畯与俊同。离宫收杞梓，华屋富徐陈。离宫、华屋，皆谓太子也。卞壸议曰：太子所居宫，称东宫，不言太子宫者，二宫以东西为称，明是天子之离宫，使太子居之也。左氏传，楚声子曰：晋大夫皆卿才也，如杞梓皮革自楚往也。吴质答曹子建书曰：埙箫激于华屋。魏志曰：文帝为五官郎将，北海徐干，广陵陈琳，并见友善。平旦上林苑，日入伊水滨。其三。言晨夕侍游，良非一所也。楚辞曰：平明发兮苍梧。汉书曰：梁孝王入朝，侍帝游猎上林中。论衡曰：尧时击壤者曰：吾日入而息。列仙传曰：王子乔，周灵王太子晋也。游伊、雒之间。书记既翩翩，赋歌能妙绝。魏文帝与吴质书曰：公干五言诗之善者，妙绝时人。元瑜书记翩翩，致足乐之。相如恧温丽，子云惭笔札。西京杂记曰：枚皋文章捷疾，长卿制作淹迟，皆一时之誉。长卿首尾温丽，枚皋时有累句，故知疾行无善迹矣。方言曰：恧，惭也。汉书曰：楼护与谷永俱为五侯上客。长安号曰谷子云之笔札，楼君卿之唇舌。骏足思长阪，柴车畏危辙。骏足，喻希叔；柴车，自喻也。枣台彦答杜育诗曰：矫矫骏足，繁缨朱就。韩诗外传，齐子曰：臣赖君之赐，驽马柴车，可得而乘也。愧兹山阳燕，空此河阳别。其四。魏氏春秋曰：嵇康寓居山阳县，与向秀游于竹林，号曰七贤。曹植送应氏诗曰：亲昵并集送，置酒此河阳。平原十日饮，中散千里游。平原，赵胜也。史记曰：秦昭王闻魏齐在平原君家，遗平原君好书曰：寡人闻君之高义，愿与为布衣之交。君幸过寡人，寡人愿与君为十日之饮。平原君遂入秦见昭王。干宝晋纪曰：初，吕安友嵇康，相思则命驾，千里从之。渤海方淫滞，宜城谁献酬？言己之事竟陵，犹徐、吴之在渤海。汉书，渤海郡有南皮县，即徐、吴游之所也。国语曰：底着淫滞。贾逵曰：淫，久也。陈思王酒赋曰：酒有宜城浓醪，苍梧漂清。毛诗曰：献酬交错。屏居南山下，临此岁方秋。屏居南山下，已见上文。左氏传，卜徒父曰：岁云秋矣。汉书，路博德曰：方秋，匈奴马肥，未可与战。广雅曰：方，始也。惜哉时不与，日暮无轻舟。其五。言无轻舟以相从也。贾逵国语注曰：惜，痛也。刘越石赠卢谅诗曰：时哉不我与。曹子建赠王仲宣诗曰：有彼孤鸳鸯，哀鸣无匹俦；我愿执此鸟，惜哉无轻舟。
文选考异
注「后至行军参军」：陈云「后」上脱「迁」字，「至」字衍。「行军」二字当乙，是也。各本皆误。
注「选太子太傅功曹掾」：茶陵本「选」作「迁」，是也。袁本亦误「选」。
寂蔑终始斯：茶陵本有校语云「薎」，五臣作「蔑」；「始」，五臣作「如」。袁本正如此，用五臣也。案：「薎」即「蔑」别体字耳。「始」字义未安，或各本所见善传写误，注无明文，不可考。
庶子及家臣：何校「臣」改「丞」。陈云「臣」，「丞」误。案：各本皆作「臣」。详五臣良注「家丞亦家臣」也，是其本作「臣」，意取与下「民」、「陈」、「滨」为协。然「庶子」同是「家臣」，而以「及」为言，殊乖文义。恐此诗自通协「丞」字，善并不作「臣」，故但引「家丞」，更无申说也。各本皆以五臣乱之而失着校语。
注「致足乐之」：何校「之」改「也」，陈同，是也。各本皆误。
注「赠卢谅诗曰」：陈云「谅」上脱「子」字。案：非也。此如公干称干，季重称重之例。
赠张徐州稷
五言
范彦龙
田家樵采去，薄暮方来归。汉书，杨恽曰：田家作苦。张景阳杂诗曰：投来修岸垂，时闻樵采音。楚辞曰：薄暮雷电。广雅曰：薄，至也。毛诗曰：来归自镐。杜预左氏传注曰：来者，自外之文也。还闻稚子说，有客款柴扉。史记曰：楚怀王稚子子兰。吕氏春秋曰：款门而谒。高诱曰：款，叩也。柴扉，即荆扉也。郑玄礼记注曰：荜门，荆竹织门也。傧从皆珠玳，裘马悉轻肥。吴都赋曰：傧从奕奕。广雅曰：傧，导也。史记曰：赵平原君使人于春申君，春申君舍之于上舍。赵使欲夸楚，为玳瑁簪，刀剑并以珠饰之，请春申君客。论语，子曰：赤之适齐也，乘肥马，衣轻裘。轩盖照墟落，传瑞生光辉。说苑，翟璜谓田子方曰：吾禄厚，得此轩盖。又，师旷谓晋平公曰：五鼎不当生墟落。应劭风俗通曰：诸侯及使者有传信，乃得舍于传耳。今刺史行部车号传车，从事督邮。周礼曰：典瑞。郑玄曰：瑞，节信也。疑是徐方牧，既是复疑非。阮瑀止欲赋曰：意谓是而复非。思旧昔言有，此道今已微。谷梁传曰：叔姬归于纪，其不言逆何也？逆之道微。范宁曰：逆者，非卿也。物情弃疵贱，何独顾衡闱？庄子曰：人之有所不得与，皆物之情也。郭象曰：忧娱在怀，皆物情耳，非理也。尔雅曰：疵，痛也。衡闱，衡门也。或以衡闱为弦韦，非也。恨不具鸡黍，得与故人挥。谢承后汉书曰：山阳范式，字巨卿，与汝南张元伯为友。春别京师，以秋为期，至九月十五日，杀鸡作黍。二亲笑曰：山阳去此几千里，何必至？元伯曰：巨卿信士，不失期者。言未绝而巨卿至。韩康伯周易注曰：挥，散也。怀情徒草草，泪下空霏霏。毛苌诗传曰：怀，思也。毛诗曰：骄人好好，劳人草草。又曰：雨雪霏霏。寄书云间鴈，为我西北飞。汉书曰：帝思苏武，使谓单于：天子射上林中得鴈，足有系帛书。西北，谓徐州也，在扬州之西北。舆地志曰：宋以锺离置徐州，齐以荆州为北徐州也。
文选考异
注「投来修岸垂」：陈云「来」当作「耒」，是也。各本皆误。
注「疵痛也」：陈云「痛」，「病」误，是也。各本皆伪。
  </div>
  <div class="pagination">
   <a href="文选详注_page83.html">
    上一页
   </a>
   <span>
    ...
   </span>
   <a href="文选详注_page79.html">
    79
   </a>
   <a href="文选详注_page80.html">
    80
   </a>
   <a href="文选详注_page81.html">
    81
   </a>
   <a href="文选详注_page82.html">
    82
   </a>
   <a href="文选详注_page83.html">
    83
   </a>
   <span class="current-page">
    84
   </span>
   <a href="文选详注_page85.html">
    85
   </a>
   <a href="文选详注_page86.html">
    86
   </a>
   <a href="文选详注_page87.html">
    87
   </a>
   <a href="文选详注_page88.html">
    88
   </a>
   <a href="文选详注_page89.html">
    89
   </a>
   <span>
    ...
   </span>
   <a href="文选详注_page85.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
