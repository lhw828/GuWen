<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 278 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 278 页/共 603 页
  </h1>
  <div class="content">
   ○赐将士名奉天定难功臣诏
    国家受天明命，平一宇内，自武德迄于天宝，百四十载，海内无事，崇德广化，泽浸生人。时洽和平，俗登富教。鳏寡孤，咸得其所，鸟兽鱼鳖，亦罔不宁。凡今有生，实赖亭育，羯虏伺间，盗起幽燕，率土之人，莫保性命。肃宗以神武戡大难，先朝以仁德绍兴运，区域再造，亿兆再康。室家离析而复安，子孙煦妪而相长，劳来安集，垂三十年。则我列圣之於天下，惠泽深矣。朕以寡昧，祗膺宝历，常恐不克负荷，罔敢怠荒。道有未明，事多乖谬群情壅而不达，大信郁而不彰。两河之间，群盗连祸，朕务除大患，靡惮暂劳，是以兴有征之师，问千纪之罪。昨以泾原士徒，将赴汝郊，失於抚绥。致使溃叛。朱Г乘衅，因构异图，肆其狼心，诱我蟊贼。谓君可叛，谓天可欺，纵恣凌悖，无所愧畏。朕失守宫阙，出次郊畿，九庙震惊，万姓奔骇。内省思咎，外顾怀惭，罪实在子，不敢自蔽。意者宗社降，大儆于朕躬，夙夜殷忧，庶乎有补。实赖股肱心膂，励从戎之节；方岳将校，集勤王之师。赴难如归，见危思奋，坚贞励操，何日忘之。平巨猾者，必仗群雄；赏茂绩者，不限彝典。保勋庸於带砺，传爵邑於子孙，崇功美名，与国终始。其诸军使应到奉天县将士等，宜并赐名奉天定难功臣。食实封者，子孙相继，代代无绝。身有过犯，递减罪二等；子孙有过犯，递减罪一等。当户应有差科徭役，一切蠲免。其功臣已後虽衰老疾患，不任军旅者，当分粮赐等，并与全给。身死之後，回给家口，十年勿绝。如有能枭，擒朱Г者，即以朱Г在身官爵授之，仍加实封二千户，朱Г所有田宅财物，悉并充赐。其枭擒贼大将已下，并节级特加优宠，仍各与实封。应枭擒人所有田宅财物，亦使赐之，其馀立功应合授官给赏，并准今年七月敕处分。其今日已前身死王事者，追赠官爵，亦称奉天定难功臣。子孙为功臣之家，应合袭封减罪蠲免差役等，一切同例。宣告中外，令知朕怀。建中四年十一月二十三日。
    ○改梁州为兴元府升洋州为望州诏
    自昔多虞，顺时而动。古公避狄，兆永祚於岐下；高帝徙蜀，建雄图於汉中。王迹所兴，子孙是奉。睹迁居於遐阻，知致君之艰难。矧天下为家，不常厥邑，王者所至，四方会同，崇号设都，於是乎在。朕遭罹寇难，播越梁岷，庶烦於供亿，武徒勤於卫。凡百执事，各奉厥司，人皆竞劝，物以丰给，嘉乃成绩，予怀不忘。今大憝已除，京邑甫定，将旋法驾，展敬园陵。眷于是邦，复我兴运，宜其崇大，以示将来。古者天子省方，则问耆年，恤百姓，以颁庆赐，以茂勋劳，用宏布泽之恩，式慰来苏之望。宜改梁州为兴元府，其署置官资望，一切与京兆河南府同。南郑县升为赤县，诸县并升为畿县。见在州县官各令终考秩，至考满日放选，依本资处分。耆寿与板授五品官，仍并赐绯；先已赐绯，并赐紫。典正等各赐勋五转，百姓除先减放税钱外，更给复一年。洋州宜升为望州，见任州官亦并令终考秩，并诸县官等各减两选；无选可减者，各加三阶。应山南西道节度下将士，除扈从迎驾已经改官者，馀并即与甄叙。呜呼！古先哲王，东征西怨，顾予不德，重予勤人。抚心咎已，良增愧叹，宣示有众，明知朕怀。
    ○奉天遣使宣慰诸道诏
    古者天子巡狩之义，以考国典，以观人风。在时多虞，或所不暇，乃命卿士，使于四方。问人疾苦，廉吏善恶，苟副所任，则如亲临。在理平之时，尚资勤恤；当丧乱之际，得无省忧。朕以不敏，肆于人上，抚驭失道，诚感未孚。寇盗繁兴，阻兵拒命，哀哉臣庶，陷于匪人。顾兹田畴，鞠为茂草，不念柔复，遽命租征。徵发兵甲，万里必至，暴露营垒，连年不息。冒于锋刃，继以死伤，茕嫠无依，父母废食。存者积思家之怨，殁者倍异乡之痛。又以军费滋广，公储不充，厚取於人，罔率厥典。科条互设，诛敛无常，农工废弃其生业，商贾资嗟於道路。军营日益，闾井日空，凋瘵日穷，徭役日甚。以财力之有限，供求取之无涯暴吏肆威，鞭笞督责。嗷嗷黔首，控告何依，怨气上腾，咎徵斯应。疫疠荐至，水旱相乘，罪非朕躬，谁任其责？朕自嗣位，迨今六年，连兵不解，已逾四稔。虽本非获已，义在济人，而事乃重劳，敢忘咎已。皆以朕之寡昧，居安忘危，致寇之由，实在於此。予则不德，人亦何辜，愧恨积中，痛心疾首。昨者改元施令，悔往布新，将反侧获安，则干戈日弭；赋役差减，则众庶就康。还定流亡，与之休息，犹惧思虑未周于庶务，诚感未达于遐方。一理失中，一夫不获，则何以谢天谴，致人和？俾代予言，其在良弼。宜令门下侍郎同中书门下平章事萧复充山南东西鄂岳荆南江西淮南浙江东西岭南福建等道宣慰安抚使。呜呼！往率乃职，敬敷朕命，慰勉征戍，劳徕困穷。访其所安，察其所弊，淹带必达，冤滥必申。无惮幽远而不被，无略细微而不恤，洎乎编比屋，咸若朕之躬亲。股肱惟良，予则有赖。其诸道将士，并准今年正月一日制，严备疆界，勿使侵扰。仍各令本使本将，速具名衔等闻奏，悉与甄叙。其殊功劲节，超越常伦，别条状绩，当特优奖。百姓除每年两税定额外，自馀徵率，一切并停，课劝农桑，各令安业。寇难既定，渐息千戈，朕当躬先简约，庶务节省。两税之内，亦更减除。其诸道事缘急切须处分者，即与所在节度观察使商议裁度，务合便宜。其馀利害，还日条奏，朕当详省，以择厥中。宣布远迩，咸使闻知。
    ○收复京师遣使宣慰将吏百姓诏
    朕获承先顾，付以大器，惧德不类，贻列圣羞，虔恭惕厉，罔敢暇逸。将欲立法齐一，致俗和平，小信未孚，众心遂阻，事理乖当，百度失中，君臣之间，郁堙不达。致寇虽深，於罪已，兴戎犹昧於省躬。期靖乱以济人，反劳师而黩武。行者被杀伤之苦，居者重赍送之劳，四海骚然，靡有宁处。京辇之下，杼轴亦空，环列之中，遣戍殆尽。略内以勤远，居安而忘危，贼臣诱奸，乘间窃发。豺狼秽于宫阙，士庶陷于涂炭，作威肆戮，仇视我人，万生嗷嗷，呼天罔告。有殒踣以抗节，有胁从以假命。且一夫不获，辜实在予。朕君临万邦，作人父母，既不克覆育，又从而咎之，其心愧耻，一食三叹。退舍内讼，介于梁岷，庶乎有瘳，以答谴戒。皇天悔祸，宗社降灵，腹心爪牙，奋谋宣力。元恶稔慝，脱身逃遁，馀党归诚，率众款附。埽氛而辟阊阖，翦鲸鲵以清郊原。函夏载宁，室家相庆。非将士夹辅王室，非卿士交修予违，军旅叶心，毕命尽敌，岂伊寡昧，克复兴运。戡定大难，载感予怀。宜令吏部侍郎班宏充上都宣慰使，劳问将士，抚绥黎，招辑流亡，慰安反侧。朕续整饬法驾，择日还京，告谢于祖宗，请罪于天地。策勋行赏，大报忠烈，铭功永代，与国同休。明宣朕怀，咸使知悉。
    ○平淮西後宴赏诸军将士放归本道诏
    朕纂奉不业，托于人上，仁不被物，义不胜奸，颂声蔑闻，暴乱连起。叛臣希烈，窃据淮沂，诚则彼夫无良，亦由朕之不德。抚御之道，失之於初，师旅一兴，绵联莫解。服劳者从役不暇，受污者无路自新，旱蝗相承，谷籴翔贵。兵氓馁死，十室九空。通邑化为邱墟，遗骸遍于原野。每念於此，伤心涕流。且自昔劳师，靡有不悔，以虞舜之圣，屈於苗人；汉武之强，弊於戎虏。矧乎德犹不逮，力或未全，我其永怀，求巳自警。乃者下哀痛之诏，布宽大之恩，普天载新，殊死必宥。然尚劳师旅，作边陲，有累岁弃离家室，有经时不解甲胄。忠虽为国，咎实在予，君人若斯，宁不知愧。赖节将士旅，一其诚心，奋发武威，慎固疆宇，远人思服，元恶就诛，黎方致於安宁，役戍永期於休息。懋官以旌善，锡宴以劳旋，赏不逾时，式遵彝典。都统检校司空同中书门下平章事刘从一，宜与子孙一人五品正员官。郑滑节度使检校尚书右仆射李澄检校兵部尚书曲环检校户部尚书李皋兼御史大夫樊泽等，并与子孙一人七品正员官。都防御使工部尚书御史大夫贾耽，都团练使检校左散骑常侍兼御史大夫卢元卿，兼御史大夫张建封等，并与子孙一人八品正员官。检校司空同中书门下平章事李抱真，检校司空同中书门下平章事李纳，检校尚书右仆射同中书门下平章事韩，检校工部尚书御史大夫田绪，咸遣士旅，远赴行营，同讨不庭，厥有成绩。抱真、纳、宜并与子孙一人七品正员官。绪与子孙一人八品正员官。应与淮西接界州县、本界镇守及诸道赴行营将士等，宜共赐物三十万端匹，以充赏设。度支即约据界首及行营军额，分配定数，逐便支送。仍委本道都统节度防御都团练使即条录功第名衔闻奏，并与甄叙。其行营将士，仍各放归本道，明加宣谕，令悉朕怀。
    ○授王武俊李抱真官封并招谕朱滔诏
    三公之职，论道经邦，序五行之和，任百事之理，历代崇重，不常厥官。天祚皇家，茂生才杰，比义齐列，同寅协恭。以德允台阶之望，以勋当井赋之赐，聿应并命，式副具瞻。开府仪同三司检校司空同中书门下平章事、使持节恒州诸军事守恒州刺史、充成德军恒冀深赵等州节度观察处置等使、琅邪郡王王武俊，秉志沉密，临事能断，忠而致力，勇且有仁。奋发之初，渠魁即戮，危疑之际，大节首彰。开府仪同三司检校尚书左仆射、同中书门下平章事潞州大都督府长史昭义军泽潞磁邢等州节度观察处置度支营田等使、上柱国符阳郡王李抱真，质重气和，内精外朗，智穷变化，守必以常，学本明诚，动有攸利，谋猷屡告，规益孔多。皆戮力尽瘁，志匡王室，陈师鞠旅，同讨不庭。仗大义而万众叶心，体至公而千里同契；合军於呼吸之际，决策於指挥之间。并辔载驰，执桴亲鼓，凶徒殄殪，河右廓清。国家无北顾之虞，奸慝阻南侵之计，时乃同德，厥功茂焉。敷五教而阜人，均九土以居众，俾尔更践，备扬洪休，乃加真实，以贻後嗣。武俊可检校司徒同中书门下平章事，抱真可检校司空同中书门下平章事，赐实封五百户。呜呼！古人有言曰：“惟理乱在庶官。”矧惟辅臣，与国同体，明朕德命，尔其钦承。朕嗣位不明，轻费尚力，谓武可以靖暴慢，谓刑可以惩奸邪，德之不修，乱是用长。士马疲耗，庶流离，罪非朕躬，谁任其咎？自去岁遭变，再经播迁，历山川之险艰，知军旅之劳苦，惟省前过，悔恨盈怀。追远事而不及，庶後图之可补。以九庙为重，而不惮屈身；以百姓为心，而不专私欲。苟可以保安社稷，休息甲兵，宏济苍生，蠲省徭赋，含垢忍耻，予无难焉。朱滔受任蓟门，累著诚绩，委遇既重，封秩亦崇，臣节中亏，自贻伊阻。洎贼Г僭窃上京，兄弟之亲，在法无赦。朕以罪不相及，情有可原，待以如初之诚，广其自新之路。执迷不复，固败是求，蹙丧而归，既困方悟。累献款疏，深陈恳诚，省之恻然，良用悯叹。虽将相嫉恶之志，固所难容；以君上怀柔之情，未忍拒绝。且善莫大於改过，德莫盛於好生。叛而伐之，服而舍之，销难爱人，实惟朕志。宜委武俊抱真开示大信，明加晓谕。若诚心益固，善迹克彰，朕当掩录勋，与之昭雪。宣告众庶，咸使闻知。
    ○招谕淮西将吏诏
    朕临御已来，连兵不息，自经播越，方历险难，耳闻鼙鼓之声，目视杀伤之苦，由是觉悟，悔於兴师。既省巳以知非，亦欲人之迁善，至乃岁有再赦，事有屡言，务於抚绥，不惮烦冗。冀朕之诚信日布，冀人之患难日除，每议用兵，恻然不忍。而贼臣希烈，煽祸滔天，虐用其人，仇视厥从，狼心多忌，枭性无亲，以芟伐立威，以猜刻为志，朝为昵比，夕为仇雠，肆其芟夷，蔑若草芥。冯陵汝海，流血盈川，侵轶浚郊，积骸遍野。农耕废业，井邑成墟，积彼妖氛，发为灾疠，萧条千里，无复人烟。朕哀彼生灵，陷于涂炭，苟存拯物，不难屈身。故於首春，特布新令，赦其殊死，待以初诚。使臣才越於郊畿，巨猾已闻於僭窃，酷烈滋甚，吞噬无厌。将相大臣，咸怀愤激，继陈章疏，固请除讨。朕以所行天诛，本去人害，兵戈既接，玉石难分。言念忠良，遭罹胁制，虽欲却陈臣节，厥路无由。受污终身，衔冤没代，沦胥以逞，诚足痛伤。宜令诸道节度使，每欲进军，先加晓谕，今所致讨，唯止元凶，其馀胁从，一切不问。如能去逆效顺，因事建功，明设科条，以示[B14A]劝。其以一州降者，便授刺史，封异姓王，赐实封五百户。以一万人已上降者，授刺史，封国公，赐实封三百户。其馀各据功效，节级甄升，列爵建官，以俟能者，朗然明信，朕不食言。宣示远人，各令知悉。
    ○招谕河中诏
    朔方诸军应在河中绛州朝邑将士等，并以义烈继代，勋业冠时，艰虞以来，常济国难。肃宗代宗，再复京邑，皆是朔方将士之功。去岁朕在奉天，凶党攻逼，解围赴急，亦赖此军。言念爪牙，情均骨肉，济朕危厄，感之岂忘。顷以怀光背恩，自生猜阻，荧惑将士，污胁忠良。朕频降诏书，再三晓谕，皆被怀光隐匿，兼亦志有加诬。朕之诚怀，竟未宣布，夙夜自愧，寝食不安。时属严凝，屡颁衣赐，岂以怀光一人拒命，遂令将士俱不沾恩。朕於功臣，义存终始，其朔方及诸军应在河中绛州朝邑将士等，今年春冬衣赐，并准二月二十一日敕。缘赴奉天解围功臣等第给钱物，宜令所司并许计料别收贮，待道路通流，即当时支遣。其有归顺者续给，其将士等，有先赐实封，一切准元敕，并州给牒。委马燧、浑逐分送付，其差人请受，仍明加宣谕招抚，务令忠义之士，各悉朕意。
    ○甄奖陷贼守节官诏
    沮劝二柄，国之大纲，奖善惩违，固不可废。顷者贼臣构乱，京邑震骚，惟兹土人，奔窜无所。或从其诱胁，遂染污名；或守以纯诚，竟全贞节。昨所司奏议，但举刑章，坐累者各巳条疏，守节者并未甄异，忠正而不报，岂朕意焉。应在京百司及京兆府长安万年两县，去年十月三日见在职事官，在城陷於贼中潜藏，不受逆命，并诸色前资官，被伪署官爵，频遭迫胁，首末不出，事迹昭著，众所明知者，并委御史台访察，勘核其事，勿容虚滥，仍限今月内，具名衔事迹闻奏。五品已上及常参官已受替者，委中书门下与处分。六品已下各减三选，不拘考例听集。其未得资被替，非时放选，仍稍优与处分。如已丧亡者，并与追赠，使恩加存殁，以称朕怀。
    ○令百寮议大礼期日诏
    朕自迁越，旋於京师，将欲请罪祖宗，告谢天地，所司择日，行有期矣。议者多以大盗之後，人劳匪居，惧愆岁功，请俟农隙。若俯顺群议，则私怀不安；将祗率典章，又疲重扰。夙夜忧惕，罔知所裁。宜令中书门下与常参官即详议，折衷闻奏。
    ○令诸道募灵武镇守人诏
    朕以寡德，君临兆人，忧四鄙之不宁，惧一物之失所。降心以怀戎狄，期息征徭；极虑以绥黎，冀遂安辑。今诸夏岳牧，咸能抚封，九姓可，荐克敦好，寰瀛之内，其谓小康。爱人虽发於朕心，济理实由於藩辅岂惟菲薄，所致於兹。然独吐蕃负恩，背盟弃约，尚劳师旅，备御西陲。亦赖方岳同心，简练杰俊，助其防镇，遏彼奔冲。数年以来，边境宁谧，乃眷灵武，实惟雄藩，扼东牧之咽喉，控北门之管键，军悬寇迩，地远势孤，虽无交切之虞，须建久安之策。朕属虑於此，殆今累年，晨思废餐，暮想忘寐。征兵益戌，则惮其劳师；移人实边，又念其离土。朕欲令万姓，各遂所安，抑而使人，情有不忍，中怀结郁，罔知所从。古人有言：“主忧臣愤。”今朕忧矣，将相牧守，得不与我同其虑哉。此乃忠臣尽规之时，勇士建功之日，苟宏良算，必有其人。宜令诸道节度观察使各於本管诸色人中，募能赴灵武镇守者，取其情愿，重设赏科。仍须精选骁雄，薄闲（一作广延）武艺，便以本道诸色钱物给付，仍优厚装束，发赴上都。每道各据所管州县多少通计，每州所募，多不得过五十人，少不减三十人。若欲将家口相随，便给资粮同发遣。如有户贯在州者，蠲免本户差科，其官健到日，朕当超资与官，至镇便替。朕之此意，非务广兵，欲使四方骁雄，俱到塞上，壮边城士旅之气，杜戎鬼，窥伺之心。方岳信臣，所当相悉，勿令骚扰，副我忧人。
    ○安抚淮西归顺将士百姓敕
    李希烈首乱淮，又侵荥汴，凶威所及，罔不胁从。百姓既罹於网罗，将士兼质其家口，哀我众庶，衔冤莫伸，虽欲归降，何有自达。朕为人父母，不克保安，遂使忠良，横遭胁污，兴言悯悼，思恻深衷。今王师四临，所至克捷，将士百姓，款附甚多。或弃其乡园，或捐其家族，脱身效节，良有可嘉，特宜抚绥，以奖诚效。应淮西界内及郑汴等州将士归顺者，委所在节度防御等使便与收管，切加存恤，优给资粮，仍各具名衔闻奏，当与甄奖，并给遣衣赐。其百姓从贼界内归顺者，亦委所在观察使刺史量以本道诸色钱物赈给，令得存济。如情愿便住者，即配与死户田宅，使营生业。若欲赴诸州县者，随其所之，当时给文牒发遣，不得止遏。所至之处，准前优赏。率土之内，莫非王臣，虽陷冠中，谅非获已，但能效顺，即是平人，务於招绥，副朕所恤。
    ○不许诸军侵扰敕
    李希烈阻兵淮右，虐害人，朕哀悯无辜，横遭胁制，若兴师行伐，则玉石俱焚，所以频下诏书，再三开谕，曾无悛革，但益凭陵。忠勇之徒，皆思奋激。朕悔於征伐，务在含容，以一夫无良，遂百姓罹祸，安人忍耻，初是素怀。今东作方兴，麦秋在近，傥行侵扰，深害农功，一方之人，实足矜悯。应与淮西接界州县，各委本道都统节度都防御围练等使，明申前敕，严设是防，务使农人，遂其耕获。贼若不先侵轶，但自保守封疆，勿令越境，暴犯田苗。及有侵掠，务宣朝化，以洽远人，仍於所在界首，明加招谕，咸令知悉。
    ○放淮西生口归本贯敕
    迁徙家乡，分离骨肉，有生之酷，莫甚於斯。朕抚育兆人，庶臻理道，惩过不可以不罚，原情不可以不矜，将推内恕之心，用广自新之路。应从李希烈作乱以来，诸道所有擒获淮西生口，配隶岭南黔中等道，宜一切释放归本道，其投降人等权於诸州县安置者，亦任各从所适。
    ●卷四百六十四
    ☆陆贽（五）
    ○慰问四镇北庭将吏敕书
    四镇北庭将士官吏僧道耆寿百姓：自禄山首乱，中夏不安，蕃戎乘，侵败封略，道路梗绝，往来不通，哀我士庶，忽如异域，控告无所，归还莫从。朕未尝一夕忘怀，而事势不及相恤，兴言轸念，忽以涕流。卿等咸蕴忠诚誓死不屈，或早从征镇，白首军中；或生在戎行，长身塞外。克奉正朔，坚保封疆，援绝势孤，以寡敌众，昼夜劳苦，不得休息，岁时捍御，不解甲胄。勋高百战，义叶一心，介然孤城，独守臣节。日来月往，三十馀年，奉国之诚，久而弥励，求诸今古，忠烈莫俦，义激人伦，名光史册，蠢动知感，况於朕怀。朕嗣守洪业，君临宇内，思安兆庶，以绝战争，遂与赞普，约定好和。集蕃汉士庶，告天地神祗，设坛会盟，永息边患，疆场罢警，于今六年。近以贼臣朱Г背恩，惊犯宫阙，赞普又遣师旅，助讨奸凶，两国交欢，事同一体。北庭去此遥远，信使难通，於西蕃既非便宜，在国家又绝来往。永念士庶，隔在殊方，归路无因，亲戚永诀，为人父母，实所感伤。已共西蕃定议，兼立誓约。应在彼将士官吏僧道耆寿百姓等，并放归汉界，仍累路置顿，供拟发遣，待卿等进发，然後以土地隶属西蕃。今故遣太常少卿兼御史大夫沈房及中使韩朝彩等往彼宣谕，仍便与西蕃交割。卿等宜递相慰勉，叶力同心，互相提携，速图进路。复归乡井，重见宗亲，生人之情，莫重於此。一劳永逸，固不合辞。卿等诚节昭宣，勋阀茂著，到此之後，当特甄升。仍给田园，以赡生业，必令优厚，用答忠劳。如有资产巳成，不愿归此，亦任便住，各遂所安。宜勉良图，副我勤想。夏热，卿等各平安好，遣书指不多及。
    ○与回纥可汗书
    皇帝敬问可汗弟：两国和好，积有岁年，申之以昏姻，约之以兄弟，诚信至重，情义至深。顷因贼臣背恩，构成嫌衅，天不长恶，寻已诛夷，使我兄弟，恩好如旧。周皓及踏本啜、黑达干等至，得弟来书，省览久之，良以为慰。弟天资雄杰，智识通明，亲仁善邻，敦信明义。罢战争之患，宏礼让之风，保合太和，用宁区宇。惟兹盛美，何以加焉。朕之素怀，与弟叶契，为君之道，本务爱人，同日月之照临，体天地之覆育，其於广被，彼此何殊。况累代以来，继敦姻戚，与弟俱承先业，所宜遵奉令图。自兹以还，情契弥固，垂之百代，永远无穷，缅想至诚，当同此意。所附踏本啜奏，请降公主，姻不失旧，颇叶通规。待弟表到，即依所请，宣示百寮择日发遣。缘诸军兵马，收京破贼，频立功勋，赏给数多，府藏虚竭，其马价物，且付十二万匹，至来年三月，更发遣一般，馀并绩续支付，弟宜悉也。安西北庭使人入奏，并却归本道，至彼宜差人送过，令其速达。弟所寄马并到，深愧厚意。
    ○赐吐蕃将书
    敕尚览铄：论莫陵悉继等至，省所陈奏，朕具悉之。国家与大蕃亲则舅甥，义则邻援，息人继好，固是常规。朕嗣位君临，思安兆庶，常以信让为事，不以争竞为心，区域虽殊，覆育宁别？赞普天资仁德，好生恶杀，与朕同心，重修旧好。会蕃汉将相，告天地神祗，约誓之言，至严至重。大信一立，义无改移，所请奉天盟书，勒於清水碑石，审详事理，颇甚乖违。往岁贼臣称兵，窃据城阙，尚结赞志惟嫉恶，义在救灾，频献表章，请收京邑。朕以宗庙社稷，悉在上都，但平寇戎，岂惜酬赏，遂许四镇之地，以答收京之功。旋属炎蒸，又多疾疫，大蕃兵马，便自抽归，既未至京，有乖始望，奉天盟约。岂合更论？朕欲苟徇彼情，便令镌刻，则是非务实，信不由衷，欺天罔神，莫大於此。凡曰通好，贵於推诚，将垂百代之名，岂顾一时之利？但以事之去就，须定是非，若不辨明，便成姑息，亲邻之义，岂所宜然？故遣使臣，与卿详议。卿是大蕃辅佐，必当智识通明，事理昭然，不足疑惑。傥有他见，宜具奏闻，审细研穷，须归至当。所论先许每年与赞普彩绢一万匹段者，本来立约，亦为收京，然於舅甥之情，此乃甚为小事。二国和好，即同一家。此有所须，彼当不吝；彼有所要，此固合供。以有均无，盖是常理。赞普若须缯帛，朕即随要支分，多少之间，岂拘定限？假使逾於万匹，亦当称彼所求，朕之所重者信诚，所轻者财利。思与率土，同臻太和，想卿深体至公，务存大义，安人保境，垂美无穷，勉思令图，以副朕意。今遣仓部郎中兼侍御史赵聿与来使同往，书中意有不尽，并令赵聿口宣。尚结赞、论莽罗等，尝总师徒，远来赴难，功虽未就，义则可嘉。其所领将士等，朕先许与赐物一万匹段，并巳排比，许卿所商量指定，此使却回，即发遣往。今各赐卿少物，至宜领之。
    ○赐吐蕃宰相尚结赞书
    敕尚结赞：卿天资材术，作辅大蕃，识通古今，志奉忠信，义声积著，远近流传。比闻入典枢衡，近知还总戎务，二国所定和好首末，是卿商量，得卿却来，深以为慰。昨者边军状奏，彼国兵马，逾越封疆。朕以画界立盟，先有定分，赞普素敦仁义，卿又特禀纯诚，背约侵渔，必无此理。但敕边城自备，不令辄动干戈，若使效尤，恐成交恶。初疑界首游奕，少有乖宜，不谓大发师徒，渐加侵轶，兴兵动众，必合有名，蕃军此行，未测其故。朕自嗣膺宝位，即与赞普通和，敦以舅甥，结为邻援，惩战争之弊，知礼让之风，彼此大同，务安众庶。乃於境上建立坛场，契约至明，誓词至重，告于皇天后土诸佛百神，有渝此盟，殃及其国。朕敬奉诚约，分毫不移，信使交欢，岁时无绝，碑文具在，可以明徵，岂有一事不行，一言不守，（一作信）。顷令赵聿专往，近方从彼却回，兼闻彼蕃使同来，至今独在道路。卿所论奏，朕并未知，待详事由，乃可商议。既称和好，理绝相疑未合轻举甲兵，便逾境界。盟誓之语，忽焉如遗，天地神明，岂其可罔？卿智识明达，朕所深知，顷年犹举义师，救此灾患，今岂不存大信，遂弃令名？故专遣使见卿，欲得审知来意，伫闻还奏，以副所怀。赵聿及蕃使合到，待览表中意旨，续即商量报卿。卿涉远而来，当甚劳顿，今赐卿某物，至宜领之。秋冷，卿比平安好，将士并存问之。
    ○赐尚结赞第二书
    赵聿及论拱热等至，得卿表奏，具见恳诚。省览言辞，即称和好，及睹事迹，唯务侵凌，矛若斯，将何取信？审察书中之意，盖求四镇北庭，如此事宜，足得商议。既言通好，理绝相疑未合轻举甲兵，便逾境界，盟誓之语，忽焉如遗，天地神，岂其可罔？又闻放纵兵马，蹂践禾苗，边境之人，大遭驱掠，在此未为深损，於彼殊非远谋，卿之用心，何乃至是？国家利害，计须久长，和好之道既亏，仁义之风何在？卿智识明悟，朕所深知，顷年犹发义师，救此灾患，今岂不存大信，遂弃令名？故遣使见卿，欲得审知来意。必若守其盟誓，务在同和，即收敛兵车，速归本界，所掠百姓，一切放回，然後可表卿直心，信卿来奏，续即遣使与论拱热同往，诸事并有商量，交欢必令得所。或密怀他意，将欲别谋，彼虽未说实情，此亦略为准拟。但缘誓约本重，朕意不欲先违，以此勤勤，合有相问，伫闻来奏，以副朕怀。
    ○赐尚结赞第三书
    敕尚结赞：蕃使论拱热等与赵聿同到，卿所陈奏，朕具悉之。诚意勤勤，志敦和好，上以成舅甥之义，次以结邻援之欢；外以彰礼让之风，内以息战争之患。兼此数事，昔贤所难，非卿材越等伦，识通今古，岂能匡辅大国，宏宣远图，施美利於当时，传盛名於不朽。眷怀明略，叹尚良多。然以赞普来书，务於叶睦，卿之所奏，亦贵通和。初览其言，实嘉德义，及观其事，颇讶乖违。以卿贤明，朕所信重，弃义逾约，计必不然，未测事由，因何至此？顷年所定和好，言约颇谓分明，至如四镇北庭，元不割与蕃国。及朱Г悖逆，作乱上都，卿仗义兴师，请收京邑，遂许四镇北庭之地，将以报答成功。旋属炎蒸，蕃军便退，奉天之约，岂可更论？事甚分明，固无疑惑。凡言结好，所贵和同，通体商量，有何不可。大蕃必若要四镇北庭之地，即合直以情言，彼但露其诚心，此亦自有分义，岂假曲徵前事，广起异端，仍发师徒，务张威势。蕃使犹未至此，蕃军早巳越疆，或称欲自赴朝，或云更定言誓，既亏盟约，且失礼仪，言与事乖，将何取信？夫人君立国，必不徒然，惟汉与蕃，各受天命，胜负固有定分，强弱宁由力争。卿欲以众相侵，以威相胁，谓天地可罔，谓盟誓可渝，即当肆意所为，不必更论和好。傥欲守其前约，敦以亲邻，去就之间，固宜有礼，遣使来往，足得商量，张皇师徒，是何道理？和好者礼义之事，甲兵者争夺之由，二端悬殊，理不并用。今欲以用兵之势，宇航好之辞，事必不成，纵成何益？卿识见通敏，器宇沉详，如此事宜，不言可悉，未知来意，竟拟如何？且首末论和，是卿商议，清水会盟之日，卿又亲发誓辞，将期去杀好生，修文偃武，永安兆庶，垂法子孙。天下称嗟，以为盛美。未经数岁，遽有变移，非独见诮於四方，亦将取笑於千古。以此思度，甚欲通和。彼虽小有侵陵，朕亦未即交恶，故遣某官与卿更审筹量。卿若必务同和，更无他意，即宜便归本界，遣使具述本情，所须四镇北庭，朕当自有推议。如或托称继好，志在别图，依前纵兵，不即归国，惟利是视，亦识彼怀，和与不和，於兹决定。书中事有不尽，并令某官某口宣，宜令速回，伫望来奏。所献方物，深表远诚。今赐卿某物，至可领也。秋冷，比平安好。
    ○答宰臣请停大礼表
    朕失德致寇，再经播越，郊庙乏主，祀旷时。感愤情中，忧愧形外，日月以冀，庶补前修。赖天地降休，祖宗储庆，再新景命，祗复皇都。自秋涉冬，巳迁於律候；因心致享，未展於孝思。而公卿上言，邀予以备物；都鄙兴诵，讽予以劳人。礼将俟於他年，卜不先於近日，永怀感慕，情实未安。虽则嘉话重违，其如至诚难抑。所宜参会群彦，更择近期，无或因循，以增不德。
    ○答百寮请停大礼表
    朕再经播迁，久旷祀，不惟霜露之感，实贻坠失之忧。赖先泽在人，上帝临我，克平大难，再复旧京。朕之失德，非曰能补，旋欲请罪宗庙，展敬郊丘。迫以群情，俟于献岁，今涤牲撰吉，甫及近期，斋心永怀，明发不寐。忽览来表，良深矍然。虽嘉备虑之诚，实乖昭事之意，朕志先定，期於必行，即断来表也。
    ○答百寮请停大礼第二表
    国之大事，首在祀典，所宜严奉，以达至诚。况今之所怀，又异常日。不克嗣守，驯致寇戎，沦陷国都，震惊园寝。幸凭元，再续鸿休。播越三时，久亏祀之礼；旋归半载，未申告谢之诚。感愧积中，若坠泉谷，坐而待曙，及上春。庶乎天地灵，以歆精意；胡乃股肱卿士，尚执疑谋。出既不及告辞，入又废於朝献，罔极之慕，何心自安。宜洁乃诚，以祗所奉，副予恳切，勿复频烦。
    ○答百寮请停大礼第三表
    三省来表，深体乃诚，明孝敬之大端，陈安危之上计。祗率嘉话，夫岂不怀！永言思之，固亦难抑。进退惭惕，罔知所裁，中宵求衣，当馈忘食。且聿修祀事，所贵专精，苟未至诚，则如勿祭。今近期甫及，当齐洁敬之心，而舆育纷然，犹执异同之论。礼既亏于严奉，事奚展于孝思，以义制心，勉依来请，重予不德，愧叹良深。
    ○答百寮贺利州连理木表
    珍木呈祥，允符灵贶，顾惟不德，何以当之。朕闻人事聿修，天休乃答。今则凶渠尚在，戎役方殷，虐旱妨农，飞蝗害稼，谅咎徵之未弭，曷嘉瑞而复臻？所冀公卿大夫，交匡不逮，睹兹称述，益用怀惭。
    ○答宰臣请复御膳表
    尝览典谟，每嘉俭德，爱人惜费，是朕素怀。况大兵之馀，继以荒馑，军储国计，资用皆空；凋户疲，膏泽已竭，致人於此，过实在予。内怀忧惭，躬自损贬。今凶渠残灭，粟麦丰成，皆祖宗垂休，非寡薄所致。矧乎邦畿之内，馁殍尤多，役戍之徒，伤夷未复。孜孜训戒，克巳增修，犹惧辱守宝图，罔答元，岂宜暇逸，以厚厥躬。卿等诚在致君，将顺其美，顾惟虚缺，非所宜然。
    ○答百寮请复御膳表
    顷者大劳不息，至化未孚，雨泽愆期，虫蝗为害。朕以销灾谢谴，莫大於修诚；节用爱人，必先於克已。顾惭愆咎，躬贬膳羞，下以均众庶之忧，上以答昊穹之儆。至诚或感，嘉应遂臻，宿麦方成，元凶巳殄，庆深德薄，惕厉弥加。忽览表章，过为称述，虽将顺其美，则曰乃诚，而戒慎不忘，谅惟朕志。未喻来请，深体此怀。
    ○蝗虫避正殿降免囚徒德音
    夫人事失於下，则天变形於上，咎徵之作，必有由然。自去岁巳来，灾仍集，雨泽不降，延历三时。虫蝗既臻，弥亘千里，谷籴翔贵，稼穑卒痒。嗷嗷人，聚泣田亩，兴言及此，实所痛伤。遍祈百神，曾不获应，方悟祷祀殊救患之术，言词非谢谴之诚。忧心如焚，深自刻责。得非刑法舛谬，忠良郁堙，暴贼未蠲，劳师靡息。事或无益，而重为烦费；任或非当，而横肆侵蟊。有一於兹，足伤和气，本其所以，罪实在予。百姓何辜，重罹殍馁。所宜出次贬食，节用缓刑，侧身增修，以谨天戒。朕避正殿不御，百寮奏事，并於延英处分。尚食进膳，宜更节减。百司不急之务，一切且除。诸军将士外，自馀应食官粮人，及诸色用度等，并委本使长官商量，权行停减，以救荒馑。仍限十日内，具元额及所厘革，条件闻奏。待至丰稔，却令依旧。畿内百姓，委京兆尹切慰抚，除正税正役外，徵科差遣，并宜禁绝。非交相侵夺，寻常诉讼，不须追扰，务且息人。京畿内外，及京兆府诸县，见禁囚徒，死罪降徒，流以下一切放免。畿内及河中同州界，应有因战阵杀戮，遗骸暴露者，各委所在长吏随时瘗，咨尔卿佐，实惟股肱，所当一其诚心，同恤灾患，勉修厥职，副我忧勤。
    ○册淑妃王氏为皇后文
    维贞元二年岁次丙寅十一月丁亥朔十一日丁酉，皇帝若曰：乾坤合德，圣人则之。惟帝承天，惟后配地，嗣续百代，母临万邦。位定于中，而尊加于外；德修诸已，而化被于人。御於家邦，所系斯在，三代崇替，靡不由之。予是以询众采贤，重难兹命。中台虚位，於今历年，阴仪或亏，宗事无主，缺於典礼，朕甚愧焉。称是徽章，聿归全德。咨尔淑妃王氏，天与纯粹，气锺元和，含章在中，发秀于外。卓尔风操，穆然容辉，周旋中规，进退有度。仁爱共俭，禀于生知，诗书礼乐，成自师氏。竭其孝敬，祗事先朝，承事无违，克谐尊旨。往居桂苑，淑问已彰，洎奉椒涂，谦光载路。言无伐善，志在匿瑕，柔嘉自持，喜愠莫见。六宫攸序，九族以亲，尝属艰，累从行幸。思贤才以辅佐，知臣下之勤劳，庶绩伊凝，颇资内助。永念顷筐之志，且怀求剑之情，崇位长秋，永怀盛典。矧惟元子，贞我万邦，稽以旧章，是宜从贵。今遣摄太尉某官某持节册命尔为皇后。呜呼，敬哉！王教之端，始於内范。风美《关雎》之化，雅咏《思齐》之德。罔懈厥位，忝于前修，克念有终，庶无後悔。奉承休命，可不慎欤。
    ○册嘉诚公主文
    维贞元元年岁次乙丑六月甲子朔十二日乙亥，皇帝若曰：王者以义睦宗亲，以礼敦风俗。义之深实先於友爱；礼之重莫大於婚姻。故《春秋》书筑馆之仪，《易象》著归妹之吉。予是用祗考令典，率由旧章。咨尔嘉诚公主，孝友柔谦，外和内敏，公宫禀训，四德备修。疏邑启封，命为公主，徽章所被，礼实宜之。今遣光禄大夫检校司徒同平章事国公勉持节册命，尔惟钦哉。下嫁诸侯，谅惟古制，肃雍之德，见美诗人。和可以克家，敬可以行巳，奉若兹道，永孚于休，懋敦王风，勿坠先训，光膺盛典，可不慎欤。
    ○册蜀王妃文
    维建中二年十一月某日，皇帝若曰：夫茂建亲戚，以敦族固本；明慎选纳，以厚别蕃嗣：实人伦之始，王教之端也。朕奉若谟训，允求淑哲。贤必有象，锺庆於令门；姻不失亲，载光於戚里。故某官驸马都尉田择交第若干女，生禀柔惠，习知礼则，容德纯备，孝睦洽闻，可以叶美好逑，辅成乐善。是用使某官某持节册命为蜀王妃。呜呼，敬之哉！备礼以崇其好合，起家而居其爵位，非义信不固，非温顺不亲。克恭匪懈，则罔攸悔。朕言必复，可不慎欤。
    ○册杞王妃文
    维建中二年十一月某日甲子，皇帝使某官持节册命某官窦З第若干女为杞王妃，曰：“於戏！《礼》以大婚崇继嗣，本人伦之教；《诗》言淑女配君子，系王化之纲。盖率人成风，由内及外，得不采嘉耦以固盘石，刑闺门以御家邦。详求惟难，历选兹久，时乃之择，得於旧姻。柔婉禀乎天和，礼乐成于家法，明章妇顺，虔奉姆仪。克茂《鹊巢》之规叶宣《麟趾》之美。其祗膺嘉礼，钦率内教，淑慎厥心，无替於後。呜呼！可不慎欤。
    ○赐李纳王武俊等铁券文
    维兴元元年岁次甲子正月癸酉朔二日甲戌，皇帝咨尔具官某：呜呼！君者所以抚人，失於所抚则叛；下者所以奉上，失於所奉则刑。各当其理，德用不扰；各违其分，乱於是生。朕德薄化浅，昧於君道，罔知省已，姑务责人。是以徵师徂征，连岁靡息。惟尔以诚志之不达，反仄於厥衷，阻众兴戎，结党拒命，岂非上失於所抚，而下失於所奉与？《书》曰：“万方有罪，罪在朕躬。”我实不德，兆人何咎？俾废其生业，离於室家，陷於困穷，死於战阵，老疾废养，孤靡依，怨结苍生，感伤和气。朕为人父母，得不愧於心哉！晨兴以思，夕惕以悼。粤自嗣位，迄今六载，天将悔祸，朕方觉悟，尔亦知众心之厌乱，思所以保安，叶於朕怀。若应符契，非天地合德，人神合谋，将茂育群生，则何以臻此。朕是用上顺天意，俯从人心，涤尔疵瑕，复尔爵位，坦然靡阻，君臣如初。功载鼎彝，名藏王府，子孙代代，为国勋臣，河山带砺，传祚无绝。朕方布大信，承天子人，若食其言，何以享国。呜呼！其祗若明命，用保无疆之休。
    ○赐安西管内黄姓纛官铁券文
    维贞元二年岁次丙寅八月丁巳朔三日己未，皇帝若曰：咨尔四镇节度管内黄姓纛官骠骑大将军、行左金吾卫大将军员外置同正员兼试太常卿顿啜护波支，惟尔乃祖乃父，代服声教，勤劳王家，勋书于鼎彝，族列于藩籍。尔克绍先祖之烈，而重之以忠贞，嗣守职官，祗若朝化，率其种落，保我边陲，丹诚向化，万里如近。是用稽诸令典，锡以券书，若金之坚，永代无变子孙继袭，作我藩臣。尔其欲承，勿替休命。
    ○策问博通坟典达於教化科
    皇帝若曰：朕承祖宗之鸿烈，获主神器，任大守重，惧不克堪。思与贤士大夫，共康理道，虚襟以伫，侧席以求，而群议纷然，所见异指。或牵古义而不变，或趋时会而不经，依违以来，七年于兹矣。国制多缺，朕甚恧焉。今子大夫博习坟典，深明教化，裒然充举，咸造于庭，其极思精心，以喻朕之未寤。仲尼叙《礼》、《乐》，删《诗》、《书》，修《春秋》，广《易》道，六经之教，所尚各殊。岂学者修行，理当区别，将圣人立意，本异宗源，施之於时，孰为先後？考之於道，何者浅深？差次等伦，指明其义。夫知本乃能通於变，学古所以行於今。今之教人，则异於是。工祝陈礼乐之器，而不知其情；生徒诵礼乐之文，而不试以事。欲人无惑，其可得耶？将革前非，固有良术，尧舜率天下以义，比屋可封；桀纣率天下以暴，比屋可戮。然则上之化下，罔或不从，而“三仁”“四凶”，较然自异，“有教无类”，岂虚言哉！作乐移风，闻诸昔典。夫至雅必淡，至音希声，文侯列国之贤君，犹曰“则惟恐寐”，矧彼流俗，其能化乎？将使天地同和，灾不作，黎人丕变，奸慝不萌，何施何为，以致於此？王者制理，必因其时，故忠敬质文，更变迭救，三代之际，罔不由之。自秦古法，汉杂霸道，纷纶干祀，王教不兴。国家接周隋之馀，俗未淳一，处都邑者，利巧而无耻；服田亩者，朴野而近愚。尚文则弥长其浇风，复质又莫救其鄙俗，立教之本，将安所从？自昔哲王，惟以三正互用，後之术士，乃言五运相生。以汉应火行，则周为木德，礼称尚赤，义例颇乖，永言於兹，莫识厥理。九流得失之论，历代兴亡之由，王郑识理之异同，公谷传经之优劣，必精必究，用沃虚怀。
    ○策问识洞韬略堪任将帅科
    皇帝若曰：朕遐观典谟，详求理道，三代之际，粲然可徵，未尝不文武并兴，农战兼务，故能居则足食，动则足兵。兵足则威，食足则固；威则暴乱息，固则教化行。理国之本，实在於此。秦汉巳降，王制不修，选士废射御之仪，教人无狩之礼，即戎者不知其稼穑，力本者罕习于干戈。於是异文武之人，分农战之道，守则乏食，征则鲜兵，历兹千年，竟莫能复。抑知者盖寡，将行之惟艰欤？朕念之甚勤，思继前躅，良以军旅之士，役戍靡宁，勋庸既多，爵秩咸贵。俾服田亩，虑兴怨咨，仰给县官，不可胜计。由是版图日减，阡陌岁荒，水旱小愆，廪饷咸竭。欲使军人悦归於耒耜，儒者兼达於韬钤，田莱尽耕，攻取必胜，诱人孔易，其术安施？王者之师，本於立德，兵家之法，方务出奇。德以信成，奇以诈胜，理有违反，将何适从？宋襄成列而败军，见嘉鲁策；韩信决囊以摧敌，取贵汉朝。然则丧国亡身，岂霸王之道，冒危乘厄，非仁谊之心。所宜讨论，以定[B14A]贬。夫众寡不敌，克必以谋。乐生下齐，孙子破楚，魏武之胜袁绍，宋高之灭姚氵宏，成败之由，备陈本末。古人有言曰：“诛伐不可偃於天下。”又曰：“善为国者不师。”二端异焉，其有深旨。子房序次兵法，任宏论撰军书，指明异同，详录名氏，想闻商略，择善而行。
    ●卷四百六十五
    ☆陆贽（六）
    ○均节赋税恤百姓六条
    △其一论两税之弊须有厘革
    国朝著令，赋役这法有三：一曰租，二曰调，三曰庸。古者一井之地，九夫共之，公田在中，藉而不税。私田不善则非吏，公田不善则非民。事颇纤微，难於防检，春秋之际，已不能行。故国家袭其要而去其烦，丁男一人，授田百亩，但岁纳租税二石而已。言以公田假人，而收其租入，故谓之租。古者任土之宜，以奠赋法。国家就因往制，简而一之，每丁各随乡土所出，岁输若绢若绫若纟，共二丈，绵三两。其无蚕桑之处，则输布二丈五尺，麻三斤，以其据丁户，调而取之，故谓之调。古者用人之力，岁不过三日，後代多事，其增十之。国家斟酌物宜，立为中制，每丁一岁定役二旬，若不役则收其庸，日准三尺，以其出绢而当庸直，故谓之庸。此三道者，皆宗本前哲之规模，参考历代之利害，其取法也远，其立意也深，其敛财也均，其域人也固，其裁规也简，其备虑也周。有田则有租有家则有调，有身则有庸。天下为家，法制均一，虽欲转徙，莫容其奸。故人无摇心，而事有定制。以之厚生，则不是防而家业可久；以之成务，则不较阅而众寡可知；以之为理，则法不烦而教化行；以之成赋，则下不困而上用足。三代创制，百王是程，虽维御损益之术小殊，而其义则一也。天宝季岁，羯胡乱华，海内波摇，兆庶云扰，版图隳於避地，赋法壤於奉军。建中之初，再造百度，执事者知弊之宜革，而所作兼失其源，知简之可从，而所操不得其要。旧患虽减，新复滋，救跛成痿，展转增剧。凡欲拯其积弊，须穷致弊之由，时弊则但理其时，法弊则全革其法，而又揆新校旧，虑远图难。规略未详悉，固不果行；利害非相悬，固不苟变。所为必当，基悔乃亡。若好革而不知原始要终，斯皆以弊易弊者也。至如赋役旧法，乃是圣祖典章，行之百年，人以为便。兵兴之後，供亿不恒，乘急诛求，渐隳经制，此所谓时之弊，非法弊也。时有弊而未理，法无弊而已更，埽庸调之成规，创两税之新制，立意且爽，弥纶又疏，竭耗编，日日滋甚。夫作法裕於人，未有不得人者也；作法裕於财，未有不失人者也。陛下初膺宝位，思致理平，诞发德音，哀痛流弊，念徵役之烦重，悯黎之困穷，分命使臣，敷扬惠化。诚宜损上益下，啬用节财，窒侈欲以荡其贪风，息冗费以纾其厚敛。而乃搜摘郡邑，劾验簿书，每州各取大历中一年科率钱谷数最多者，便为两税定额。此乃采非法之权令，以为经制；总无名之暴赋，以立恒规。是务取财，岂云恤隐？作法而不以裕人拯病为本，得非立意且爽者乎！夫财之所生，必因人力，工而能勤则丰富，拙而兼惰则窭空。是以先王之制赋入也，必以丁夫为本，无求於力分之外，无贷於力分之内。故不以务穑增其税，不以辍稼减其租，则播种多；不以殖产厚其征，不以流寓免其调，则地著固；不以饬励重其役，不以窳怠蠲其庸，则功力勤。如是，然後能使人安其居，尽其力，相观而化，时靡遁心，虽有惰游不率之人，亦巳惩矣。两税之立，则异於斯，唯以资产为宗，不以丁身为本。资产少者则其税少，资产多者则其税多，曾不悟资产之中，事情不一：有藏於襟怀囊箧，物虽贵而人莫能窥；有积於场辅囤仓，直虽轻而众以为富；有流通蕃息之货，数虽寡而计日收赢；有庐舍器用之资，价虽高而终岁无利。如此之比，其流实繁，一概计估算缗，宜其失平长伪。由是务轻费而乐转徙者，恒脱於徭税，敦本业而树居产者，每困於徵求。此乃诱之为奸，&lt;区支&gt;之避役，力用不得不弛，风俗不得不讹，闾井不得不残，赋入不得不阙。复以创制之首，不务齐平但令本道本州。各依旧额徵税。军兴已久，事例不常，供应有烦简之殊，牧守有能否之异，所在徭赋，轻重相悬。既成新规，须惩积弊，化之所在，足使无偏，减重分轻，是将均济。而乃急於聚敛，惧或蠲除，不量物力所堪，唯以旧额为准。旧重之处，流亡益多；旧轻之乡，归附益众。有流亡，则已重者摊徵转重；有归附，则巳轻者散出转轻。高下相倾，势何能止。又以谋始之际，不立科条，分遣使臣，凡十馀辈，专行其意，各制一隅。遂使人殊见，道异法，低昂不类，缓急不伦。逮至复命于朝，竟无类会裁处，其於舂驳，胡可胜言。利害相形，事尤非便，作法而不以究微防患为虑，得非弥纶又疏者乎！立意且爽，弥纶又疏，凡厥疲人，已婴其弊。就加保育，犹惧不支，况复亟缭棼丝，重伤宿，其为扰病，抑又甚焉。请为陛下举其尤者六七端，则人之困穷固可知矣。大历中，纪纲废弛，百事从权，至於率税少多，皆在牧守裁制。邦赋既无定限，官私惧有阙供，每至徵配之初，例必广张名数，以备不时之命。且为施惠之资。应用朋馀，则遂减放。增损既由郡邑，消息易协物宜，故法虽久元刂，而人未甚瘁。及总杂徵虚数，友为两税恒规，悉登地官，咸系经费，计奏一定，有加无除，此则人益困穷，其事一也。本惩赋敛繁重，所以变旧从新，新法既行，巳重於旧。旋属征讨，国用不充，复以供军为名，每贯加徵二百，当道或增戎旅，又许量事取资，诏敕皆谓权宜，悉令事毕停罢。息兵巳久，加税如初。此则人益困穷，其事二也。定税之数，皆计缗钱，纳税之时，多配绫绢。往者纳绢一匹，当钱三千二三百文，今者纳绢一匹，当钱一千五六百文，往输其一者，今过於二矣。虽官非增赋，而私已倍输，此则人益困穷，其事三也。诸州税务，送至上都，度支颁给群司，例皆增长本价，而又缪称折估抑使剥徵，奸吏因缘，得行侵夺，所获殊寡，所据殊多。此则人益困穷，其事四也。税法之重若是，既於已极之中，而复有奉进宣索之繁，尚在其外。方岳颇拘於成例，莫敢阙供；朝典又束以彝章，不许别税。绮丽之饰，纨素之饶，非从地生，非自天降，若不出编户之筋力膏髓，将安所取哉。於是有巧避微文，曲承睿旨，变徵役以召雇之目，换科配以和市之名，广其课而狭偿其庸，精其入而粗计其直。以召雇为目而捕之，不得不来；以和市为名而迫之，不得不出。其为妨抑，特甚常徭。此则人益困穷，其事五也。大历中，非法赋敛，急备供军，折估宣索进奉之类者，既并收入两税矣。今於两税之外，非法之事，复又并存。此则人益困穷，其事六也。建中定税之始，诸道己不均齐，其後或吏理失宜，或兵赋偏重，或疠疾钟害，或水旱荐灾，田里荒芜，户口减耗。牧守苟避於殿责，罕尽申闻，所司姑务於取求，莫肯矜恤。遂於逃死阙乏税额，累加见在疲。一室巳空，四邻继尽，渐行增广，何由自存。此则人益困穷，其事七也。自至德讫於大历，二十年馀，兵乱相乘，海内罢弊。幸遇邻陛下绍膺宝运，忧济生灵，诞敷圣谟，痛矫前弊，重爱人节用之旨，宣轻徭薄赋之名。率土黎，感涕相贺，延颈企踵，咸以为太平可期。既而制失其中，敛从其重，颇乖始望，已沮群心。因之以兵甲，而烦暴之取转加；继之以献求，而静约之风浸靡。臣所知者，才梗耳，而人益困穷之事，已有七焉，臣所不知，何啻於此。陛下倘追思大历中所闻人闻疾苦，而又有此七事，重增於前，则人之无聊，不问可悉。昔鲁哀公问於有若曰：“年饥，用不足。如之何？”有若对曰：“盍彻乎！”哀公曰：“二吾犹不足，如之何其彻也？”有若曰：“百姓足，君孰与不足；百姓不足，君孰与足？”孔子曰：“有国有家者，不患寡而患不均，不患贫而患不安。盖均而无怨，节而无贫，和而无寡，安而无倾。”汉文恤患救灾，则命郡国无来献。是以人为本，以财为末，人安则财赡，本固则邦宁。今百姓艰穷，非止不足；税额类例，非止不均；求取繁多，非止来献；诚可哀悯，亦可忧危。此而不图，何者为急？圣情重慎，每戒作为，伏知贵欲因循，不敢尽求厘革，且去其太甚，亦足小休。望令所司与宰臣参量，据每年支用色目中，有不急者、无益者罢废之；有过制者、广费者减节之。遂以罢减之资，回给要切之用。其百姓税钱，因军兴每贯加徵二百者，下诏停之，用复其言。俾人知信，下之化上，不令而行。诸道权宜加徵，亦当自请蠲放，如是，则困穷之中，十缓其二三矣。供御之物，各有典司，任土之宜，各有常贡。过此以往，复何所须？假欲崇饰燕居，储备赐与，天子之贵，宁忧乏财。但敕有司，何求不给，岂必旁延进献，别徇营求。减德市私，伤风败法，因依纵扰，为害最深。陛下临御之初，已宏清净之化，下无曲献，上绝私求。近岁以来，稍渝前旨，今但涤，除流误，振起圣猷，则淳风再兴，贿道中寝。虽有贪饕之辈，曷由复肆侵渔，州郡羡财，亦将焉往？若不上输王府，理须下纾疲人，如是，则困穷之中，十又缓其四五矣。所定税物估价，合依当处月平。百姓输纳之时，累经州县简阅，事或涉於奸冒，过则不在户人，重重剥徵，理甚无谓。望令所司，应诸州府送税物到京，但与色样相符，不得虚称折估如。滥恶尤甚。给用不充，惟罪元纳官司，亦勿更徵百姓。根本既自端静，权叶无因动摇，如是，则困穷之中，十又缓其二三矣。然後据每年见供赋税之处，详谕诏旨，咸俾均平。每道各令知两税判官一人赴京，与度支类会参定，通计户数，以配税钱，轻重之间，大约可准。而双量土地之沃瘠计物产之少多，伦比诸州，定为两等。州等下者，其每户配钱之数少；州等高者，其每户配钱之数多。多少已差，悉令折衷。仍委观察使更於当管所配钱数之内，均融处置，务尽事宜。就於一管之中，轻重不得偏并，虽或未尽齐一，决当不甚低昂。既免扰人，且不变法。粗均劳逸，足救凋残。非但徵赋易供，亦冀逋逃渐息。俟稍宁阜，更择所宜。
    △其二请两税以布帛为额不计钱数
    夫国家之制赋税也，必先导以厚生之业，而後取其什一焉。其所取也，量人之力，任土之宜，非力之所出则不徵，非土之所有则不贡，谓之通法，历代常行。大凡生於天地之间，而五材之用为急。五材者，金木水火土也。水火不资於作为，金木自产於山泽，唯土爰播植，非力不成，衣食之源，皆出於此。故可以勉人功定赋入者，惟布麻缯纩与百谷焉。先王惧物之贵贱失平，而人之交易难准，又立货泉之法，以节轻重之宜，敛散弛张，必由於是。盖御财之大柄，为国之利权，守之在官，不以任下。然则谷帛者，人之所为也；钱货者，官之所为也。人之所为者，故租税取焉；官之所为者，故赋敛舍焉。此又事理著明者也，是以国朝著令，稽古作程，所取於人，不逾其分。租出谷，庸出绢，调杂出缯纩布麻，非此族也，不在赋法。列圣遗典，粲然可徵，曷常有禁人铸钱，而以钱为赋者也。今之两税，独异旧章，违任土之通方，效算缗，之末法，不稽事理，不揆人功，但估资产为差，便以钱谷定税，临时折徵杂物，每岁色目颇殊。唯计求得之利宜，靡论供，办之难易，所徵非所业，所业非所徵。遂或增价以买其所无，减价以卖其所有，一增一减，耗损已多。且百姓所营，唯在耕织，人力之作为有限，物价之贵贱无恒。而乃定税计钱，折钱纳物，是将有限之产，以奉无恒之输。纳物贱则供税之所出渐多，多则人力不给；纳物贵则收税之所入渐少，少则国用不充。公私二途，常不兼济，以此为法，未之前闻。往者初定两税之时，百姓纳绢一匹，折钱三千二百百文，大率万钱，为绢三匹。价计稍贵，数则不多。及乎颁给军装，计数而不计价，此所谓税入少而国用不充者也。近者百姓纳绢一匹，折钱一千五六百文，大率万钱，为绢六匹。价既转贱，数则渐加，向之蚕织不殊，而所输尚欲过倍，此所谓供税多而人力不给者也。今欲不甚改法，而精救灾害者，在乎约循典制，而以时变损益之。臣谓宜令所司，勘会诸州府初纳两税年绢布定估比类当今时价，加贱减贵，酌取其中，总计合税之钱，折为布帛之数，仍依庸调旧制，各随乡土所宜。某州某年定出税布若干端，某州某年定出税绢若干匹，其有纟绵杂货，亦随所出定名，勿更计钱，以为税数。如此，则土有常制，人有常输，众皆知上令之不迁，於是一其心而专其业。应出布麻者，则务於纺绩；供绵绢者，则事於蚕桑。日作月营，自然便习，各修家技，绵足供官。无求人假手之劳，无贱鬻贵买之费，无暴徵急办之弊，无易常改作之烦。物甚贱而人之所出不加，物其贵而官之所入不减，是以家给而国足，事均而法行，此直稍循令典之旧规，固非创制之可疑者也。然蚩蚩之俗，罕究事情，好骋异端，妄行沮议。
    臣请假为问答，以备讨论，陛下诚有意乎怜愍苍生，将务救恤，但垂听览，必有可行。议者若曰：“每岁经费所资，大抵皆纳钱数，若令以布帛为额，是命支计无凭。”答曰：“国初约法已来，常赋率由布帛输，二甲子制用不愆，何独当今则难支计。且经费之大，其流有三：军食一也，军衣二也，内外官月俸及诸色资课三也。军衣固在於布帛，军食又限於地租其计钱为数者，独月俸资课而已。制禄唯不计钱，故三代以食人众寡为差，两汉以石数多少为秩。盖以钱者官府之权货，禄者吏属之常资，以常徇权，则丰约之度不得恒於家；以权为常，则轻重之柄不得专於国。故先王制禄以食，而平货以钱，然後国有权而家有节矣。况今馈饷方广，仓储未丰，尽复古规，或虑不足。若但据群官月俸之等，随百役资课之差，各依钱数少多，折为布帛定数，某官月给俸绢若干匹，某役月给资布若干端。所给色目精粗，有司明立条例，便为恒制，更不计钱。物甚贱而官之所给不加，物甚贵而私之所禀不减，官私有准，何利如之。生人大端，衣食为切，有职田以供食，有俸绢以供衣，从事之家，固足自给，以兹制事，谁曰不然。夫然，则国之用财，多是布帛，定以为赋，复何所伤。”议者曰：“吏禄军装，虽颁布粟，至於以时敛籴，用权物价重轻，是必须钱，於何取给？”答曰：“古之圣人，所以取山泽之蕴材，作泉布之宝货，国专其利，而不与人共之者，盖为此也。物贱由乎钱少，少则重，重则加铸而散之使轻；物贵由乎钱多，多则轻，轻则作法而敛之使重。是乃物之贵贱，系於钱之多少；钱之多少，在於官之盈缩。官失其守，反求於人，人不得铸钱，而限令供税，是使贫者破产，而假资於富有之室，富者蓄货，而窃行於轻重之权。下困齐人，上亏利柄，今之所病，谅在於斯。诚宜广即山殖货之功，峻用铜为器之禁，苟制持得所，则钱不乏矣。有粜盐以入其直，有榷酒以纳其资，苟消息合宜，则钱可收矣。钱可收，固可以敛轻为重；钱不乏，固可以散重为轻。弛张在官，何所不可，虑无所给，是未知方。”议者若曰：“自定两税以来，恒使计钱纳物，物价渐贱，所纳渐多，出给之时，又增虚估广求羡利，以赡库钱。岁计月支，犹患不足，今若定供布帛，出纳以平，军国之资，无乃有阙？”答曰：“自天宝以後，师旅数起，法度消亡。肃宗拨滔天之灾，而急於功赏；先帝迈含垢之德，而缓於纠绳。由是用颇殷繁，俗亦靡弊，公赋巳重，别献继兴；别献既行，私赂竞长。诛求刻剥，日长月滋，积累以至於大历之间，所谓取之极甚者也。今既总收极甚之数，定为两税矣；所定别献之类，复在数外矣；间缘军用不给，巳尝加徵矣；近属折纳价钱，则又多获矣。比於大历极甚之数，殆将再益其倍焉。复幸年谷屡丰，兵车少息，而用常不足，其故何哉？盖以事逐情生，费从事广，物有剂而用无节，夫安得不乏乎！苟能黜其情，约其用，非但可以布帛为税，虽更减其税亦可也；苟务逞其情，侈其用，非但行今重税之不足，虽更加其税亦不足也。夫地力之生物有大数，人力之成物有大限，取之有度，用之有节，则常足；取之无度，用之无节，则常不足。生物之丰败由天，用物之多少由人，是以圣王立程，量入为出，虽遇灾难，下无困穷。理化既衰，则乃反是，量出为入，不恤所无。故鲁哀公问，年饥，用不足，如之何？有若对以盍彻。桀用天下而不足，汤用七十里而有馀，是乃用之盈虚，在节与不节耳。不节则虽盈必竭，能节则虽虚必盈。卫文公承灭国之馀，建新徙之业，革车不过三十乘，岂不甚殆哉！而能衣大布，冠大帛，约巳率下，通商务农，卒以富强，见称载籍。汉文帝接秦项积久伤夷之弊，继高吕革创多事之时，家国虚残，日不暇给，而能恭俭节用，静事息人。服弋绨，履革舄，却骏马而不御，罢露台而不修，屡赐田租以厚庶，遂使户口蕃息，百物阜殷。乃至乡曲宴游，乘牝者不得赴会；子孙生长，或有积数十岁不识市廛；御府之钱，贯朽而不可校；太仓之粟，红腐而不可食。国富於上，人安於下，生享遐福，没垂令名，人到於今称其仁贤，可谓盛矣。太宗文皇帝收合板荡，再造寰区，武德年中，革车屡动，继以灾歉，人多流离。贞观之初，荐属霜旱，自关辅绵及三河之地，米价腾贵，斗易一缣，道路之间，馁殍相藉。太宗敦行俭约，抚养困穷，视人如伤，劳徕不倦。百姓有鬻男女者，出御府金帛，赎还其家。严禁贪残，慎节徭赋，弛不急之用，省无事之官，黜损乘舆，斥出宫女。太宗尝有气疾，百官以大内卑湿，请营一阁以居，尚惮烦劳，竟不之许。是以至诚上感，淳化下敷，四方大和，百谷连稔。贞观八年以後，米斗至四五钱，俗阜休行，人知义让，行旅万里，或不赍粮。故人到於今，谈帝王之盛，则必先太宗之圣功；论理道之崇，则必慕贞观之故事。此三君者，其经始岂不艰窘哉？皆以啬用爱人，竟获丰福，是所谓能节虽虚必盈之效也。秦始皇据崤函之固，藉雄富之业，专力农战，广收材豪，故能芟灭暴强，宰制天下。功成志满，自谓有泰山之安，贪欲炽然，以为六合莫予违也。於是发闾左之戍，徵太半之赋，进谏者谓之宣谤，恤隐者谓之收恩，故徵发未终，而宗社已泯。汉武帝遇时运理平之会，承文景勤俭之积，内广兴作，外张甲兵，侈汰无穷，遂致殚竭。大搜财货，算及舟车，远近骚然，几至颠覆。赖武帝英姿大度，付任以能，纳谏无疑，改过不吝，下哀痛之诏，罢征伐之劳，封丞相为富民侯，以示休息，邦本摇而复定，帝祚危而再安。隋氏因周室平齐之资，府库充实，开皇之际，理尚清廉，是时公私丰饶，议者以比汉之文景。炀帝嗣位，肆行骄奢，竭耗生灵，不知止息，海内怨叛，以至於亡。此三君者，其所凭藉，岂不丰厚哉！此皆以纵欲残人，竟致蹙丧，是所谓不节则虽盈必竭之效也。秦隋不悟而遂灭，汉武中悔而获存，乃知惩与不惩、觉与不觉，其於得失相远，复有存灭之殊，安可不思，安可不惧。今人穷日甚，国用岁加，不时节量，其势必蹙，而议者但忧财利之不足，罔虑安危之不持。若然者，则太宗汉文之德曷见称？秦皇隋炀之败靡足戒，唯欲是逞，复何规哉。幸属休明，将期致理，急聚敛而忽於勤恤，固非圣代之所宜言也。”
    △其三论长吏以增户加税辟田为课绩
    夫欲施教化，立度程，必先域人，使之地著。古之王者，设井田之法，以安其业；立五宗之制，以缀其恩。犹惧其未也，又教之族坟墓，敬桑梓，将以固人之志，定人之居，俾皆重迁，然可为理。厥後又督之以出乡游惰之禁，纠之以版图比阅之方，虽训导渐微，而检制犹密，历代因袭，以为彝章，其理也必谨於堤防，其乱也必慢於经界。斯道崇替，与时兴衰。人主失之，则不可御寰区；守长失之，则不可厘郡邑。理人之要，莫急於兹。顷因兵兴，典制弛废，户版之纪纲罔缉，土断之条约不明，恣人浮流，莫克禁止。纵之则凑集，整之则惊离，恒怀幸心，靡固本业。是以赋税不一，教令不行，长人者又罕能推忠，恕易地之情，体至公徇国之意。迭行小惠，竞诱奸，以倾夺邻境为智能，以招萃逋逃为理化。舍彼适此者，既为新收而获宥；倏忽往来者，又以复业而见优。唯怀土安居，首末不迁者，则使之日重，敛之日加，是令地著之人，恒代惰游服役，则何异驱之转徙，教之浇讹。此由牧宰不克宏通，各私所部之过也。及夫廉使奏课，会府考功，但守常规，不稽时变。其所以为长吏之能者，大约在於四科：一曰户口增加，二曰田野垦辟，三曰税钱长数，四曰徵办先期。此四者，诚吏职之所崇，然立法齐人，久无不弊。法之所沮，则人饰巧而苟避其网；法之所劝，则人兴伪以曲附其文。理之者若不知维御损益之宜，则巧伪萌生，恒因沮劝而滋矣。夫课吏之法，所贵户口增加者，岂不以抚字得所，人益阜蕃乎？今或诡情以诱其奸浮，苛法以析其亲族，苟益户数，务登赏条。所诱者将议薄征，已遽惊散；所析者不胜重税，又渐流亡。州县破伤，多起於此。长吏相效以为绩，安忍莫惩；齐人相扇以成风，规避转甚。不究实而务增户口，有如是之病焉。所贵田野垦辟者，岂不以训导有术，人皆乐业乎？今或牵率黎，播植荒废，约以年限，免其地租。苟农夫不增，而垦田欲广，新亩虽辟，旧畲反芜。人利免租颇亦从令，年限才满，复为莱，有益烦劳，无增稼穑。不度力而务辟田野，有如是之病焉。所贵税钱长数者，岂不以既庶而富，人可加赋乎？今或重困疲羸，力求附益，捶骨沥髓，隳家取财，苟媚敛之司，以为仕进之路，不恤人而务长税数，有如是之病焉。所贵徵办先期者，岂不以物力优赡，人皆乐输乎？今或肆毒作威，残人逞欲，事有常限，因而促之，不量时宜，唯尚强济，丝不容织，粟不暇舂，矧伊贫虚，能不奔迸，不恕物而务先徵办，有如是之病焉。然则引人逋逃，蹙人艰窘，唯兹四病，亦有助焉。此由考不切事情，而泛循旧辙之过也。且夫户口增加，田野垦辟，税钱长数，徵办先期，若不以实事验之，则真伪莫得而辨，将验之以实，则租赋须加。所加既出於人，固有受其损者，此州若增客户，彼郡必减居人，增处邀赏，而税数有加，减处攫罪，而税数不降。倘国家所设考课之法，必欲崇於聚敛，则如斯可矣，将有意乎富俗而务理，岂不刺谬欤？当今之要，在於厚人而薄财，损上以益下。下苟利矣，上必安焉，则少损者，所以招大益也。人既厚矣，财必赡焉，则暂薄者。所以成永厚也。臣愚谓宜申命有司，详定考绩，往贵於加者，今务於减焉。假如一州之中，所税旧有定额，凡管几许百姓，复作几等差科，每等有若干户人，每户出若干税物，各令条举，都数年别一申使司，使司详覆有凭，然後录报户部。若当管之内，人益阜殷，所定税额有馀，任其据户均减，率计减数多少，以为考课等差。其当管税物通比较，每户十分减三分者为上课，十分减二分者次焉，十分减一分者又次焉。如或人多流亡，加税见户，比校殿罚，法亦如之。其百姓所出田租则各以去年应输之数，便为定额，每岁据徵，更不勘责检巡。增辟者勿益其租废耕者不降其数，足以诱导垦植，且免妨夺农功，事简体宏，人必悦劝。每至定户之际，但据杂产较量，田既自有恒租，不宜更入两税。如此则吏无苟且，俗变浇浮，不督课而人自乐耕，不防闲而众皆安土。斯亦当今富人固本之要术，在陛下举而行之。
    △其四论税期限迫促
    建官立国，所以养人也；赋人取财，所以资国也。明君不厚其所资，而害其所养，故必先人事而借其暇力，先家给而敛其馀财。遂人所营，恤人所乏，借必以度，敛必以时。有度则忘劳，得时则易给。是以官事无阙，人力不殚，公私相全，上下交爱。古之得众者，其率用此欤。法制或亏，本末倒置，但务取人以资国，不思立国以养人，非独徭赋繁多，无蠲贷，至於徵收迫促，亦不矜量。蚕事方兴，巳输缣税；农功未艾，遽敛谷租。上司之绳责既严，下吏之威暴愈促，有者急卖而耗其半直，无者求假而费其倍酬。所系迟速之间，不过月旬之异，一宽税限，岁岁相承，迟无所妨，速不为益，何急敦逼，重伤疲人。顷缘定税之初，期约未甚详悉，旋属征役多故，复令先限量徵，近虽优延，尚未均济。望委转运使与诸道观察使商议，更详定徵税期限闻奏。各随当土风俗所便，时候所宜，务於纾人，俾得办集。所谓惠而不费者，则此类也。
    △其五请以税茶钱置义仓以备水旱
    臣闻仁君在上，则海内无馁殍之人，岂必耕而饷之，爨而食之哉。盖以虑得其宜，制得其道，致人於歉乏之外，设备於灾之前，是以年虽大杀，众不忄匡惧。夫水时为败，尧汤被之矣，阴阳相寇，圣何御哉！所贵尧汤之盛者，在於遭患。能济耳。凡厥哲后，皆谨循之。故《王制》记虞夏殷周四代之法，乃云：“国无九年之蓄曰不足，无六年之蓄曰急，无三年之蓄曰国非其国也。”《周官》司徒之属亦云：“掌乡里之委积，以恤艰厄；县鄙之委积，以待凶荒。”王制既衰，杂以权术。魏用平籴之法，汉置常平之仓，利兼公私，颇亦为便。隋氏立制，始创社仓，终於开皇，人不饥馑。贞观初，戴胄建积谷备灾之议，太宗悦焉，因命有司，详立条制，所在贮粟，号为义仓。丰则敛藏，俭则散给，历高宗之代，五六十载，人赖其资。国步中艰，斯制亦弛。开元之际，渐复修崇。是知储积备灾，圣王之急务也。《语》曰：“百姓足，君孰与不足；百姓不足，君孰与足。”此言君养人以成国，人戴君以成生，上下相成，事如一体。然则古称九年六年之蓄者，盖率土臣庶，通为之计耳，固非独丰公庾，不及编。《记》所谓“虽有凶旱水溢，人无菜色”，良以此也。後代失典籍备虑之旨，忘先王子爱之心，所蓄粮储，唯计廪庾。犬彘厌人之食，而不知检；沟壑委人之骨，而不能恤。乱兴於下，祸延於上，虽有公粟，岂得而食诸！故立国而不先养人，国固不立矣；养人而不先足食，人固不养矣；足食而不先备灾，食固不足矣。为官而备者，人必不赡；为人而备者，官必不穷。是故论德昏明，在乎所务本末。务本则其末自遂，务末则其本兼亡，国本於人，安得不务。顷以寇戎为梗，师旅亟兴，惠恤之方，多所未暇，每遇阴阳愆候，年不顺成，官司所储祗给军食。支计苟有所阙，犹须更取於人，人之凶荒，岂遑赈救。人小乏则求取息利，人大乏则卖鬻田庐。幸逢有年，才傥逋债，敛获始毕，糇粮巳空，执契担囊，行复贷假，重重计息，食每不充。倘遇荐饥，遂至颠沛，室家相弃，骨肉分离，乞为奴仆，犹莫之售，或行丐ㄩ，或缢死道途。天灾流行，四方代有，率计被其害者，每岁常不下一二十州。以陛下为人父母之心，若垂省忧，固足伤恻，幸有可救之道，焉可舍而不念哉？今赋役巳繁，人力巳竭，穷岁汲汲，永无赢馀，课之聚粮终不能致，将树储蓄根本，必藉官司助成。陛下诚能为人备灾，过听愚计，不害经费，可垂永图。近者有司奏请税茶，岁约得五十万贯，元敕令贮户部，用救百姓凶饥，今以蓄粮适副前旨。望令转运使总计诸道户口多少，每年所得税茶钱，使均融分配各令当道巡院主掌。每至谷麦熟时，即与观察使计会，散就管内州县和籴，便於当处置仓收纳，每州令录事参军专知。仍定观察判官一人与和籴巡院官同勾当，亦以义仓为名，除赈给百姓已外，一切不得贷便支用。如时当大稔，事至伤农，则优与价钱，广其籴数，谷若稍贵，籴亦便停，所籴少多，与年上下，准平谷价，恒使得中。每遇灾荒，即以赈给，小歉则随事借贷，大饥则录奏分颁，许从便宜，务使周济，循环敛散，遂以为常。如此，则蓄财息债者，不能耗吾人；聚谷幸灾者，无以牟大利。富不至侈，贫不至饥，农不至伤，籴不至贵，一举事而众美具，可不务乎。俟人小休，渐劝私积，平籴之法斯在，社仓之制兼行，不出十年之中，必盈三岁之蓄，宏长不巳，升平可期。使一代黎人，永无馁乏，此尧汤所以见称於千古也。愿陛下遵之慕之，继之齐之。苟能存诚，蔑有不至。
    △其六论兼并之家私敛重於公税
    国之纪纲，在於制度，商农工贾，各有所专，凡在食禄之家，不得与人争利。此王者所以节财力，砺廉隅，是古今之所同，不可得而变革者也。代理则其道存而不犯，代乱则其制委而不行。其道存，则贵贱有章，丰杀有度，车服田宅，莫敢僭逾，虽积货财，无所施设。是以咸安其分，罕徇贪求。藏不偏多，故物不偏罄，用不偏厚，故人不偏穷。圣王能使礼让兴行，而财用均足，则此道也。其制委，则法度不守，教化不从，唯货是崇，唯力是骋，货力苟备，无欲不成。租贩兼并，下锢齐人之业；奉养丰丽，上侔王者之酋。户蓄群黎，隶役同辈，既济嗜欲，不虞宪章，肆其贪忄林，曷有纪极。天下之物有限，富室之积无涯。养一人而费百人之资，则百人之食不得不乏；富一家而倾千家之产，则千家之业不得不空。举类推之，则海内空乏之流，亦巳多矣。故前代致有风俗讹靡，氓庶困穷，由此弊也。
    今兹之弊，则又甚焉。夫物之不可掩藏，而易以阅视者，莫著乎田宅。臣请又措其宅而勿议，且举占田一事以言之。古先哲王，疆理天下，百亩之地，号曰一夫，盖以一夫授田，不得过於百亩也。欲使人无废业，田无旷耕，人力田畴，二者适足，是以贫弱不至竭涸，富厚不至奢淫，法立事均，斯谓制度。今制度弛紊，疆理隳坏，恣人相吞，无复畔限。富者兼地数万亩，贫者无容足之居，依托强豪，以为私属，贷其种食，赁其田庐，终年服劳，无日休息，罄输所假，常患不充。有田之家，坐食租税，贫富悬绝，乃至於斯，厚敛促徵，皆甚公赋。今京畿之内，每田一亩，官税五升，而私家收租殆有亩至一石者，是二十倍於官税也。降及中等，租犹半之，是十倍於官税也。夫以土地王者之所有，耕稼农夫之所为，而兼并之徒，居然受利。官取其一，私取其十，穑人安得足食，分廪安得广储风俗安得不贪财货安得不壅。昔之为理者，所以明制度而谨经界，岂虚设哉！斯道浸亡，为日巳久，顿欲修整，行之实难，革弊化人，事当有渐。望令百官集议，参酌古今之宜，凡所占田，约为条限，裁减租价，务利贫人。法贵必行，不在深刻。裕其制以便俗，严其令以惩违，微损者馀，稍优不足，损不失富，优可赈穷，此故乃古者安富恤穷之善经，不可舍也。
    右臣前月十一日延英奏对，因叙赋税烦重，百姓因穷，伏奉恩旨，令具条疏闻奏。今且举其甚者，谨件如前。臣闻於《书》曰：“无轻人事惟难，无安厥位惟危。”此理之所以兴也。又曰：“厥後嗣王生则逸，不知稼穑之艰难。”此乱之所由始也。以陛下天纵圣哲，事更忧危，夙夜孜孜，志求致理。往年论及百姓，必为凄然动容，每言朕於苍生，支体亦无所惜。臣久叨近侍，亟奉德音，窃谓一代黔黎，必跻富寿之域。昨奏人间疾苦，十分才及二三，圣情巳甚惊疑，皆谓臣言过当。然则愁怨之事，何由上闻，煦育之恩，何由下布？典籍所戒，信而有徵，一亏圣猷，实可深惜。臣又闻於《书》曰：“非知之艰，行之唯艰。”窃惟陛下所以惊疑於微臣之言者，但闻之未熟耳。此乃股肱耳目之任，仰负於陛下，诚所谓知之非艰，尚未足深累圣德也。今则既知之矣，愿陛下勿复艰於所行，居安思危，亿兆幸甚。谨奏。
    ●卷四百六十六
    ☆陆贽（七）
    ○论裴延龄奸蠹书
    十一月三日，具官臣某，惶恐顿首献书皇帝陛下：臣闻君子小人，用舍不并，国家否泰，恒必由之。君子道长，小人道消，於是上下交而万物通，此所以为泰也。小人道长，君子道消，於是上下不交而万物不通，此所以为否也。夫小人於蔽明害理，如目之有眯，耳之有充，嘉谷之有蟊，梁木之有蠹也。眯虽之目，则天地四方之位不分矣；充子野之耳，则雷霆蝇黾之声莫辨矣；虽后稷之穑，禾易长亩，而蟊伤其本，则零瘁而不植矣。虽公输之巧，台成九层，而蠹空其中，则圮折而不支矣。是以古先圣哲之立言垂训，必殷勤切至，以小人为戒者，岂将有意雠而沮之哉。诚以其蔽主之明，害时之理，致祸之源博，伤善之衅深，所以有国有家者，不得不去耳。其在《周易》则曰：“大君有命，开国承家”；“小人勿用，必乱邦也。”在《尚书》则曰：“除恶务本”；“去邪勿疑”。在《毛诗》则曰：“无纵诡随，以谨无良”；“曾是掊克，敛怨以为德”；“盗言孔甘，乱是用饣炎”；“谗人罔极，交乱四国”。在《论语》则曰：“恶利口之覆邦家者。”在《春秋》则曰：“聚敛积实，不知纪极。”“毁信废忠，崇饰恶言，靖谮庸回，服谗慝。天下之人，谓之四凶”。在《礼记》则曰：“小人行险以徼幸”，“长国家而务财用者，必自小人矣。小人使为国家，而灾害并至，虽有善人，无如之何”。臣顷因读书，常愤此类，不图圣代，目睹斯人。户部侍郎裴延龄者，其性邪，其行险，其口利，其志凶，其矫妄不疑其败乱无耻，以聚敛为长策，以诡妄为嘉谋，以掊克敛怨为匪躬，以靖谮服谗为尽节，总典籍之所恶，以为智术，冒圣哲之所戒，以为行能，可谓尧代之共工，鲁邦之少卯。伏惟陛下协放勋文思之德，而鉴其方鸠亻孱功；体仲尼天纵之明，而辨其顺非坚伪。则天讨斯德，圣化允孚，小往大来，孰不欣幸。迹其奸蠹，日长月滋，阴秘者固未尽彰，败露者犹难悉数。今请粗举数事，用明欺罔大端，悉非隐微，皆可覆验。陛下若意其负谤，则诚宜亟为辨明；陛下若知其无良，又安可曲加容掩。愿择左右亲信，兼与举朝公卿，据臣所言，阅实其事。傥延龄罪恶无状，即臣之奏议是诬，宜申典刑，以制虚妄，俾四海法朝廷之理，兆人戴陛下之明。得失之间，其体甚大，不当复有疑虑，使辨之不早，以竟失天下之望也。前岁秋首，班宏丧亡，特诏延龄，继司邦赋。数月之内，遽功能，奏称：“勾获隐欺，计钱二十万贯，请贮别库，以为羡财，供御所须，永无匮乏。”陛下欣然信纳，因谓委任得人，既赖赢馀之资，稍宏心意之欲，兴作浸广，宣索渐多。延龄务实前言，且希睿旨，不敢告阙，不敢辞难。勾获既是虚言，无以应命；供办皆承严约，苟在及期。遂乃搜求市ㄩ，豪夺入献，追捕夫匠，迫胁就功。以敕索为名，而不酬其直；以和雇为称，而不偿其佣。都城之中，列肆为之昼闭；兴役之所，百工比於幽囚。聚诅连群，遮诉盈路，持纲者莫敢致诘，巡察者莫敢为言。时有致诘为言，翻谓党邪鬼直。天子毂下，嚣声沸腾，四方观瞻，何所取则？荡心於上，敛怨於人，欺天隐君，远迩危惧，此其罪之大者也。
    总制邦用，度支是司，出纳货财，太府攸职。凡是太府出纳，皆禀度支文符，太府依符以奉行，度支凭按以勘覆，互相关键，用绝奸欺。其出纳之数，则每旬申闻；其见在之数，则每月计奏。皆经度支勾覆，又有御史监临，旬旬相承，月月相继，明若指掌，端如贯珠，财货少多，无容隐漏。延龄务行邪谄，公肆诬欺，遂奏云：“左藏库司，多有失落，近因检阅，使置簿书，乃於粪土之中，收得银十三万两，其疋段杂货，百万有馀，皆是文帐脱遗，并同巳弃之物。今所收获，即是羡馀，悉合移入杂库，以供别敕支用者。”其时特宣进止，悉依所奏施行。太府少卿韦少华抗表上陈，殊不引伏，确称“每月申奏，皆是见在数中，请令推寻，足验奸计”。两司既相论执，理须辨鞫是非，臣等具以奏闻，请定三司详覆。若左藏库遗漏不谬，隐匿固合抵刑；如度支举奏是虚，诬诳亦宜得罪。陛下既不许差三司按问，又不令检奏辨明。度支言太府隐漏至多，而少华所任如旧；太府论度支奸欺颇甚，而延龄见信不渝。枉直两存，法度都弛。以在库之物，为收获之功；以常赋之财，为羡馀之费。罔上无畏，示人不惭，此又罪之大者也。
    国之府库，用置货财。物合入官，则纳於其内；事合给用，则出乎其中。所纳无非法之财，所出无不道之用，坦然明白、何曲何私？而延龄险猾售奸，诡谲求媚，遂於左藏之内，分建六库之名，意在别贮赢馀，以奉人主私欲。曾不知王者之体，天下为家，国不足则取之於人，人不足乃资之於国，在国为官物，在人为私财，何谓赢馀，复须别贮？是必巧诈以变移官物，暴法以刻敛私财，舍此二途，其将焉取？陛下方务崇信，不加检裁，延龄既怙宠私，益复放肆，遂录积久逋欠，妄云察获奸赃，总计缗钱八百馀万。听其言则利益虽大，考其事则虚诞自彰：或是水火漂焚，或缘旱涝伤败；或因兵乱散失，或遭寇贼襄攵；或准法免徵，或经恩合放；或人户逃逸，无处追寻；或纲典拘囚，不克填纳；或没入店宅，岁久摧残；或收获舟船，年深破坏。类皆如此，难以殚论。在人者并无可科徵，属官者悉不任货卖，但存名额，虚挂簿书。大抵钱谷之司，皆耻财物减少，所以相承积累，不肯涤除，每当计奏之时，常充应在之数。延龄苟称察获，遂请徵收，恢张利门，诱动天听。贻诮侮於方岳，贾愁怨於黧，于兹累年，一无所得，其为疏妄，亦曰殆哉。陛下姑欲保持，曾无诘问；延龄谓能蔽惑，不复惧思。奸威既沮於四方，愉态复行於内府。由是蹂躏官属，倾倒货财，移东就西，便为课绩，取此适彼，遂号羡馀，愚美朝廷，有同儿戏。诸州输送布帛，度支不务准平，抑制市人，贱通估价，计其所折，即更下徵，重困疲，展转流弊，既彰忍害，且示不诚。及其支送边州，用充和籴，则於本价之外，例增一倍有馀。布帛不殊，贵贱有异。剥徵罔下，既以折估为各；抑配伤人，又以出估为利。事多矛盾，交骇物情。穷边穑夫，痛愤切於骨髓；下土编户，冤叫彻於苍。而延龄以冒取折估为公忠，苟得出估为胜利，所谓失人心而聚财贿，亦何异割支体以徇口腹哉。殊不寤支体分披，口安能食；人心离析，财岂能存。此又罪之大者也。
    平原远镇，扼制蕃戎，五原要冲，控带灵夏。芟夷榛秽，翦逐豺狼，崎岖缮完，功力才毕。地犹绝，势颇孤危，新集之兵，志犹未固。尤资赡恤，俾渐安居，频敕度支，令贮军粮。常使平原有一年之蓄，盐州积半年之储循环转输，不得阙数。近者二镇告急，俱称绝粮。陛下召延龄令赴中书，遣希颜宣旨质问，延龄确言馈饷不绝，储蓄殊多，岁内以来，必无阙乏。希颜惧其推互，邀令草状自陈，状亦如言，略无疑畏。陛下览其所奏，翻谓军吏不诚，遂遣中官驰往检覆，道路无转运之迹，军城无旬日之储将卒嗷嗷，几将不守。有如是之颠沛，有如是之欺谩，按验既明，恩劳靡替，其为蛊媚，旷代罕闻。此又罪之大者也。
    国之宪度，会府是司，位列诸郎，犹应辰象，任居六事，实代天工，内总辖於庶官，外敷化於列郡，举措系生灵之命，得失关理乱之源，为人轨仪，安可容易。未有大官弛纵，而能使群吏服从；朝典陵迟，而欲禁天下暴慢。是以天宝将季，杨国忠为吏部尚书，亟於私庭铨集选士，果令逆竖得以为词。史册书之，足为国耻。而延龄放情乱纪，又甚国忠。懈於夙兴，多阙会朝之礼；徇其鄙欲，大隳省署之仪。徙郎曹於里闾，视公事於私第，尽室饫官厨之膳，填街持簿领之书。复有诸部参辞，四方申请，决遣资其判署，去就俟其指。延龄或聚客大夸，不令白事；或纵酒凭怒，莫敢入言。至有迫切而来，逾旬未省，输纳之後，累月不归。资粮罄於滞淹，筋力困於朝集。晨趋夕散，十百为群；里中喧阗，常若，衢巷列屠沽之肆，邑居成逆旅之津，离次慢官，虐人攵法，求之今古，鲜有其伦。此又罪之大者也。总领财赋，号为殷繁。自必识究变通，智权轻重，大不失体，细能析微，济之以均平，莅之以勤肃，近无滞事，远无壅情，纲条之下无乱绳，鉴照之内无隐匿，然後人不困而公用足，威不厉而奸吏惩。苟或未郄，则非称职。况延龄以素本僻戾之质，而加之以狂躁满盈，既懵且骄，事何由理。遂以国家大计，委於胥吏末流，当给者无贿而不支，应徵者受赇而纵免。纪纲大坏，货赂公行，苟操利权，实窃邦柄。近者度支小吏，屡为府县所绳，鞫其奸赃，无不狼籍。通结动连於节将，交私匪止於苞苴。威福潜移，乃至於是，职司失序，固亦可知。此又罪之大者也。风教之大，礼让为先，礼让之行，朝廷为首。朝廷者，万方之所宗仰，群士之所楷模，观而效焉，必有甚者。是以朝廷好礼，则俗尚敬恭；朝廷尊让，则时耻贪竞。朝廷有失容之慢，则凌暴之弊播於人；朝廷有动色之争，则攻斗之祸流於下。圣王知其然也，故选建贤德，以为公卿，使人具瞻，不谕而化。昔周之方盛，多士盈朝，时靡有争，用能俾。故其《诗》曰：“慎尔出话，敬尔威仪，无不柔嘉。”又曰：“有来雍雍，至止肃肃。相维辟公，天子穆穆。”言群臣相与事上，敬而能和，言语动作，靡有不善也。周德既衰，小人在位，务相侵侮，以至危亡。故其《诗》曰：“方茂尔恶，相尔矛矣。”又曰：“既之阴汝，反子来赫。”又曰：“凉曰不可，覆背善詈。”言小人得志，恶怒是凭肆其褊心，以相诟病也。陛下勤修仪式，以靖四方，慎选庶官，以贞百度，内选则股肱耳目，外选则垣翰藩维。济济师师，咸钦至化，庶相感率，驯致大和。而度支凭宠作威，恃权纵暴，侵刻军镇，匮阙资粮。将帅每使申论，延龄率加毁訾，或指诬隐盗，或谤讦阴私，或数其出处贱微，或亿其心志邪悖，词皆鬼，事悉加诬。匹夫见凌，犹或生患，况将帅素加委遇，多著勋庸，纵有逾分取求，但宜执理裁处，苟当其所，孰敢不从？岂可对彼偏裨，恣行侵辱，使其惭於麾下，愤耻於朝廷。惟口起羞，谅非细故，为国聚衅，实由斯人。而又虐害群司，幸其阙败，蔑彼彝典，逞於凶怀，气吞等夷，隶蓄郎吏。时有履道而不为屈挠，守官而莫肯由从，遭其诋诃，则尤剧，或辱兼祖父，或毁及家门，皆名教所不忍闻，叙述所不堪纪。其为构陷，抑复多端，故示凶威，使人慑惮人之狂险，乃至於斯。上亏大猷，下扇流俗，い礼义之府，蔑清明之朝。此又罪之大者也。度支旧管牛驴三千馀头，车八百馀乘，循环载负，共馈边军，既有番递之伦，永无科配之扰。延龄苟逞近效，不务远图，废其葺修，减其刍秣，车破畜耗，略无孑遗。每须载运军资，则令府县差雇，或有卒承别旨，须赴促期，遂於街市之间，虏夺公私杂畜，披猖颇甚，费损尤多。吏因生奸，人不堪命，所减者则奏以为利，所费者则隐而不论，破实徇虚，多如此类。度支应给宫内及诸司使刍藁薪炭等，除税草之外，馀并市供，所用既多，恒须贮备。旧例每至秋获之後，冬收之时，散开诸场，逐便和市，免费高价，复资贫人，公私之间，颇谓兼济。延龄悉隳旧制，但饰奸情，旋计萏薪价钱，以为节减剩利。及乎春夏之际，藁秸巳殚，霖潦之中，樵苏不继，军厩辍，官厨待然，告阙频烦於圣聪，徵摧络绎於省署，崎岖求买，何暇计量，糜损官钱，不啻累倍，联蹇狼狈，率以为常。此则睿鉴之所明知，物情之所深骇，事之舛缪，触绪皆然。臣愚以谓若斯之流，不过岁费国家百万缗钱，及事体非宜耳。其为罪恶，未足倾危，事之可忧，不在於此。是以不复详举，以烦听览也。至如矫诡之态，诬罔之辞，遇事辄行，应口便发，靡日不有，靡时不为，自非状迹尤彰，足致其祸者，又难以备陈也。
  </div>
  <div class="pagination">
   <a href="全唐文_page277.html">
    上一页
   </a>
   <span>
    ...
   </span>
   <a href="全唐文_page273.html">
    273
   </a>
   <a href="全唐文_page274.html">
    274
   </a>
   <a href="全唐文_page275.html">
    275
   </a>
   <a href="全唐文_page276.html">
    276
   </a>
   <a href="全唐文_page277.html">
    277
   </a>
   <span class="current-page">
    278
   </span>
   <a href="全唐文_page279.html">
    279
   </a>
   <a href="全唐文_page280.html">
    280
   </a>
   <a href="全唐文_page281.html">
    281
   </a>
   <a href="全唐文_page282.html">
    282
   </a>
   <a href="全唐文_page283.html">
    283
   </a>
   <span>
    ...
   </span>
   <a href="全唐文_page279.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
