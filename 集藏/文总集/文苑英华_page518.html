<!DOCTYPE html>
<html>
 <head>
  <meta charset="utf-8"/>
  <title>
   文苑英华 - 第 518 页/共 634 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文苑英华 - 第 518 页/共 634 页
  </h1>
  <div class="content">
   文苑英华巻六百七十五
　　钦定四库全书
　　文苑英华巻六百七十六　宋　李昉等　编谏诤下
　　上封事书一首
　　论教本书一首
　　初授拾遗上书一首
　　论进奉书一首
　　与人论谏书一首
　　直谏书一首
　　上封事书　　　　　　　　张九龄
　　五月二十日宣义郎左拾遗内供奉臣张九龄谨再拜昧死上书开元神武皇帝陛下臣所上事以臣愚见并当时尤切不敢饰词伏愿陛下亲览可否之宜幸甚幸甚臣伏以陛下自克清内难光宅天下常欲跻人于富夀致国于太平圣虑每勤徳音屡发然犹黎人未息水旱为忧臣窃伏思之有由然矣臣闻乖政之气发为水旱天道虽逺其应甚速【新唐书作迩】昔者东海枉杀孝妇旱者乆之一吏不明匹妇非命则天为之旱以昭其寃况今六合之间元元之众莫不悬命于县令宅生于刺史陛下所与共理此尤亲于人者也多非其任徒有其名致旱之由岂惟孝妇一事而已是以亲人之任宜得其贤用才之道宜重其选而今刺史县令除京辅近处雄望之州刺史犹择其人县令或备员而巳其余江淮陇蜀三河诸处除大府之外稍稍非才但于京官之中出为州县者或是缘身有累在职无声用于牧宰之间以为斥逐之地或因势附防遂忝髙班比其势衰且无他责又谓之不称京职亦乃出为刺史至于武夫流外积资而得官成于经乆不计于有才诸若此流尽为刺史其余县令以下固不可胜言盖甿庶所系国家之本务本务之职反为好进者所轻承弊之人每遭非才者所扰陛下圣化从此不宣皆由不重亲人之选以成其弊而欲天下和洽固不可得也古者刺史入为三公郎官出宰百里莫不迓有所重劝其所行臣窃恠近俗偏轻此任今朝廷卿士入而不出于其私情遂自得计何则京华之地衣冠所聚子弟之间身名所出从容附防不劳而成一出外藩有异于此人情进取岂忘于私但立法制之不敢违耳原其本意固私是欲今大利在于京职而不在于外郡如此则智能之士欲利之心日夜营营宁肯复出为刺史县令而陛下国家之利方頼智能之士此辈既自固而不行在外者又技痒而求入如此则智能之辈常无亲人者陛下又未格之以法无乃甚不可乎故臣愚以为欲理之本莫若重刺史县令此官诚重智能者可行正宜悬以科条定其资歴凡不歴都督刺史【唐书有虽字】有髙第者不得入为侍郎列卿不歴县令【唐书有虽字】有善政者亦不得入为台郎给舎虽即逺处都督刺史至于县令以次差降以为出入亦不得十年频在【集作任】京职又不得十年尽任外官如此设科以救其失则内外通理万姓获安【集作宁】如积习为常遂其私计陛下独宵衣旰食天下亦未之理也又古之选用贤良取其称职或遥闻而辟召或一见而任之是以士修素行不图侥幸羣小不逮亦用息心以故奸慝自止流品不杂今天下未必理于上古而事务日倍于前诚为不正其本而设巧于末所谓末者吏部条章动盈千百刀笔之吏辨析毫厘节制抢攘溺于文墨胥徒之猾又缘隙而起【唐书作缘奸而奋】臣以为始造簿书以备用人之遗忘耳今反求精于案牍不急于人才亦何异遗剑中流而刻舟以记去之弥逺可为伤心凡有称吏部之能者则曰从县尉与主簿从主簿与县丞斯选曹执文而善知官次者也惟据其合与不合不论其贤与不肖大略如此岂不谬哉陛下若不以吏部尚书侍郎为贤必不授以职事尚书侍郎既以贤而受委岂复不能知人人之难知虽自古所慎而拔十得五其道可行今则执【唐书作胶】以格条贵于谨守幸其心能自觉者每选于所拔亦有三人五人若又专固者则亦一人不拔据资配职自以为能为官择人初无此意故使时人有平配之议【唐书作诮】官曹无得贤之实朱紫同色清浊不分是于圣朝有何禆益故臣以为选部之法弊于不变变法之易在陛下涣然行之假且今之铨衡欲自为意亦限行之已乆动必见疑遂用因循益为浮薄今若刺史县令精覈其人即每年当管之内应有合选之色先委考其才行堪入品流然后送台台又推择据所用之多少为州县之殿最一则州县慎于【集作其】所举必取入官之才二则吏部因其有成无多庸人之数纵有不在送者妄起怨端且犹分谤于外台不至喧哗于南省今则每岁选者动以万计京师米物为之空虚岂多士若斯盖渝滥至此而欲仍旧致理难于改制祗益文法烦碎贤愚混杂就中以一诗一判定其是非适使贤人君子从此遗逸斯亦明代之阙政有识者之所叹息也又天下虽广朝廷虽众而士之名贤诚可知也若使毁誉相乱听受不明事将巳矣无复可说如知其贤能各有品第每一官缺而不以次用之则是知而不为焉用彼相借如诸司清要之軄当用第一之人及【集有其字】要官阙时或以下等叨进以故时议无髙无下唯论得与不得自然清议不立名节不修上善则守志而俟【集本唐书并作后】时中人则躁求而易操其故何哉朝廷若以令名进人士子亦以修名获利而利之所出众则趋焉已而名利不出于清修所得【集作趋】多归于人事其小者茍求輙【集作取】得一变而至阿私其大者许以分义再变而成朋党斯并教化渐渍使之必然故于用人之际不可不第其髙下若髙下有次不可妄干天下士流必刻意脩饰思齐日众刑政自清此兴衰之大端安【集作焉】可不察易曰履霜坚氷至言圣人之见终始之微矣今所言上刺史县令等事一皆指实纵臣所欲变法不合时宜伏望更发睿图及询于执事作为长筭振此頽风使官脩其方人受其福天下幸甚伏惟陛下聪明神武动以圣断正当可为之运未行反本之法微臣企竦窃有所望伏愿少留宸稍览愚诚必无可施行弃之非晩臣不胜尘露禆补之诚
　　论教本书【宪宗元和四年】　　　　　元　稹
　　某年某月日某官臣稹昧死再拜献书皇帝陛下臣伏见陛下降明诏修废学增胄子选司成大哉尧之为君伯夷典礼夔教胄子之深防也然而事有万万急于此者臣敢昧死【旧唐书作冐昧殊死】而言之臣闻诸贾生曰三代之君仁且乆者教之然也诚哉是言且夫周成王人之中材也近管蔡则谗入右【文粹作亲旧唐书作有新唐书作任】周召则义闻岂可谓天聪明哉然而克终于道者得不谓教之然耶始其为太子也未生胎教既生保教太公为之师周公为之傅召公为之保伯禽唐叔与之游礼乐诗书为之习【文粹作翫】目不得阅淫艶妖诱之色耳不得闻优笑陵乱之声口不得习惨【旧唐书文粹作操】断击搏之书居不得近容顺隂邪之党游不得恣【旧唐书作纵】追禽戮【旧唐书作逐】兽之乐玩不得有遐异僻絶之珍凡此数者非谓备之于前而不为也亦将不得见而为之矣及其长而为君也血气既定游习既成虽有放心快已之事日陈于前固不能夺巳成之习已定之心矣则彼忠直道徳之言固吾之所习闻也陈之者有以谕焉回佞庸违【旧唐书作庸佞违道】之说固吾之所积惧也謟之者有以辨焉人之情莫不欲耀其所能而党其所近苟将得志则必快其所蕴矣物之性亦然是以鱼得水而防马逸驾而走鸟得风【集作乗风】而翔火得薪而炽此皆物之快其所蕴也今夫成王所蕴道徳也所近圣贤也是以举其近则周公左而召公右伯禽鲁而太公齐快其蕴则兴礼乐而朝诸侯措刑罚而美教化教之至也可不为【旧唐书文粹作谓】信然哉及夫秦则不然灭先王之学曰将以愚天下黜师保之位曰将以明君臣胡亥之生也诗书不得闻圣贤不得近彼赵髙者诈宦之戮人也而傅之以残忍戕贼之术且曰恣睢天下以为贵莫见其面以为尊是以天下之人未尽愚而胡亥固巳不能分兽畜【新唐书作马鹿】矣赵髙之威摄天下而胡亥固巳自幽于深宫矣彼李斯者秦之宠丞相也因【集本文粹作困】谗寃死无所自明而况于疎逺之臣庶乎若此【文粹作然】则秦之亡有以致之也汉髙承之以兵革汉文守之以防谨卒不能苏复大训是以景武昭宣天资【集作质】甚美才可以免祸乱哀平之间则不能虞簒弑矣然而惠帝废易之际犹赖羽翼以胜其邪心是后有国之君议教化者莫不以兴防举教设学崇儒为意曾不知教化之不行自贵者始畧其贵者教其贱者无乃邻于倒置乎洎我太宗文皇帝之在藩邸以至于为太子也选知道徳者十八人与之游习即位之后虽游宴饮食之间若十八人者实在其中上失无不言下情无不逹不四三年而名髙盛古岂一日二日而致是乎游习之之渐也贞观以还师傅之官皆宰相兼领其余官寮之【集无之字】选亦甚重焉马周以位【集作官】髙恨不得为司议郎此其验也文皇之后渐疎之贱之至于母后临朝翦弃王族【二唐书作室】当中睿二圣厄难【旧唐书作劳勤】之际虽有骨鲠敢言之士既不得在调防保安之职终不能措【唐书作吐】扶卫之一词而令医【集本文粹无医字】匠胡安金藏剖腹以明之岂不大哀哉兵兴已【集作以】来兹尤甚师资保傅之官非疾废眊瞆不任事者为之即休戎罢帅不知书者处之至于教谕赞议之徒疎冗散贱之士甚者缙绅耻【旧唐书集本有由字】之夫以匹夫之爱其子者犹求明哲慈惠之师以教之直谅多闻之友以成之岂天下之元子【二唐书作良】而可以疾废眊瞆不知书者为之师疎冗散贱不适用者为之友乎此何足反居上【旧唐书作不及上古】之甚也近制宫寮之外徃徃以沉滞之老儒充侍书侍读之选而又疎弃斥逺之越月逾时不得召见彼又安能傅成道徳而保养其【旧唐书有身字】躬哉臣以为积此者岂不以皇天眷祐祚我唐徳以舜继【文粹作以舜生舜】舜以尧继尧传陛下十一圣矣莫不生而神明长而仁圣以是为屑屑习仪者故不之省耳臣独以为于列圣之谋则可也计无穷之业以传后嗣则不可脱或万代之后有若周成王中才者而又生于深宫优笑之间无周召保助之教则将不能知喜怒哀乐之所自矣况稼穑之艰难乎今陛下以上圣之资肇临海内是天下人人【旧唐书作之人】倾耳注目【旧唐书集本作心】之日也特愿陛下思成王训导之功念文皇游习之渐选重师保慎择【集作简】宫寮皆用博厚深之儒而又练【旧唐书作明】逹机务者为之更进迭见日就月将因令皇太子洎诸生【旧唐书作聚诸生】定齿胄讲业之仪行严师问道之礼至徳要道以成之撤膳记过以警之血气未定则辍禽色之娱以就学圣质既备则资游习之善以徳此所谓一人【集作有】元良万邦以贞之化也岂直修废学选司成而足伦匹其盛哉而又俾则【旧唐书作知】百王莫不幼同师长同术识君道之素定知天伦之自然然后选用贤良树为藩屏出则有晋郑鲁卫之盛入则有东牟朱虚之强盖所谓宗子维城犬牙磐石之势也又岂与夫魏晋以降囚贱其兄弟而自翦其本枝者可同年而语哉【集作乎】微臣窃不自揆思为陛下永建无穷之长筭輙敢冒昧殊死而言之
　　初授拾遗献书【宪宗元和二年】　　　白居易
　　五月八日翰林学士将仕郎守左拾遗臣白居易顿首顿首谨昧死献书于旒扆之下臣伏奉前月二十八日恩制除授臣左拾遗依前充翰林学士者臣已与崔羣同状陈谢但言忝冒未吐衷诚今者再黩宸严伏惟重赐详览臣谨按六典左右拾遗掌供奉讽谏凡发令举事有不便于时不合于道者小则上封大则廷诤其选甚重其秩甚卑所以然者抑有由也大凡人之情位髙则惜其位身贵则爱其身惜位则偷合而不言爱身则茍容而不谏此必然之理也故拾遗之置所以卑其秩者使位未足惜身未足爱也所以重其选者使上不忍负恩下不忍负心也夫位未足惜恩不忍负然后能有阙必规有违必谏朝廷得失无不察天下利病无不言此国朝置拾遗之本意也由是而言岂小臣愚劣昧懦所宜居之哉况臣本乡里【一作校】竪儒府县走吏委心泥滓絶望烟霄岂意圣慈擢居近职每宴饫【集作饮】无不先及每庆赐无不先霑中廐之马代其劳内厨之膳给其食朝慙夕惕已逾半年尘旷渐深忧愧弥剧未申微效又擢清班臣所以授官以来仅经十日食不知味寝不遑安唯思粉身以荅殊宠但未获粉身之所耳今陛下肇建皇极初受鸿名夙夜忧勤以求致理每施一政举一事无不合于道便于时故天下之心颙颙然日有望于太平也然而今而后万一事有不便于时者陛下岂不欲闻之乎万一政有不合于道者陛下岂不欲革之乎傥【集作候】陛下言动之际诏令之间小有遗阙稍闗损益臣必宻陈所见潜献所闻但在圣心裁断而已臣又职在中禁不同外司欲竭愚衷合先陈露伏希天鉴深察赤诚无任感恩欲报恳欵屏营之至谨言
　　论进奉书【宪宗】　　　　　　皇甫湜
　　臣闻一人莫非王臣尺土莫非王有山川林泽【文粹作薮】之所产殖雨露春秋之所成就莫非王财诚宜推至公以示无外今国家既有公府又为私藏使州郡贡赋之外进奉相及恐非以天下为家示天下无私之道也且任土作【集作之】贡生产有常履畆之税【集作收】等籍既定人识所出吏难为奸既无度程莫知纪极恣横征发因缘赃私驱陛下赤子措之不存之地侈君之嗜欲惑君之聪明实大奸之门大罪之窦也臣虽熟知陛下上圣之姿深仁之理凡内藏之实以充防赐非务积藏如四逺未知何如百姓受弊何如后嗣平中之主由此伤俭徳萌侈心何虽汉有少府水衡筦山泽之利终不若领之于大农也且地之财无尽王之用不防何必固立【集作之】内府以开滥闗耶伏望陛下罢内藏归之公府约进奉之礼【集作约别进合古之制】征敛有常财用无亏絶奸之根源除政之粃蠧全大体兴太和天下大幸伏见去【集作正】月十一日赦书陛下深念疲人恳责贪吏徃之随使贡来一皆罢之此实白日之明层云之泽也凡诸州府必有羡余不归之王庭必没之【集作于】私室伏请每使当罢必上其数而谨其收水旱之不虞疾疫之不期以振疲【集作罢】羸以代蠲免军旅之事工役之用以给其费以供其须居常之岁闭以待时无敢散泄以干刑司如是则大赖于人大伸于用矣
　　与人论谏书　　　　　　　杜　牧
　　某疎愚放【文粹作怠】惰不识机括独好读书读之多矣每见君臣治乱之间兴亡谏诤之道遐想其人防笔和墨则冀人君一悟而至于治平不悟则烹身灭族惟此二者不思中道自秦汉以来凡千百辈不可悉数然怒谏而激乱生祸者累累皆是纳谏而悔过行道者不能百一何者皆以辞语迂险指射丑恶致使然也夫迂险之言近于诞妄指射丑恶足以激怒夫以诞妄之说激怒之辞以卑陵尊以下干上是以谏杀人者杀人愈多谏畋猎者畋猎愈甚谏治宫室者宫室愈崇谏任小人者小人愈宠观其旨意且欲与谏者一鬬是非一决怒气耳不论其他是以每于本事之上尤增饰之今有两人道未相信甲谓乙曰汝好食某物慎勿食果便食之必死乙必曰我食之乆矣汝为我死必倍食之甲若谓乙曰汝好食某物第一少食茍食多【集作多食】必生疾【集作病】乙必因而谢之减食何则【集作者】迂险之言则欲反之循常之说则必信之此乃常人之情世多然也是以因谏而生乱者累累皆是也汉成帝欲御楼船过渭水御史大夫薜广徳谏曰宜从桥陛下不听臣自刎以血汚车轮陛下不得入庙矣【集本文粹并作陛下不庙矣仍注云不得入庙祠也】上不说张猛曰臣闻主圣臣直乗船危就桥安圣主不乗危御史大夫言可听上曰晓人不当如是耶【谓谏诤之言当如猛之详善】乃从桥近者寳歴中敬宗皇帝欲幸骊山时谏者至多上意不决拾遗张权舆伏紫宸殿下叩头谏曰昔周幽王幸骊山为犬戎所杀秦始皇葬骊山国亡宗皇帝宫骊山而禄山乱先皇帝幸骊山而享年不长帝曰骊山若此之凶耶我宜一徃以验彼言后数日自骊山囘语亲幸曰叩头者之言安足信哉汉文帝亦谓张释之曰卑之无甚髙论令【一有今字】可行也今人平居无事友朋骨肉切磋规诲之间尚宜旁引曲释亹亹绎绎使其乐去其不善而乐行其善况于君臣尊卑之间欲因激切之言而望道行事治者乎故礼称五谏而直谏为下前数月见报上披阁下谏疏锡以币帛僻左且逺莫知其故近于游客处一覩阁下谏草明白辨婉出入有据吾君圣明宜为动心数日在手味之不足且忭且喜且慰三者交并不能自止吾君闻谏既且行之仍复宠锡诱能谏者斯乃尧舜禹汤文武之心也闻于逺地宜为吾君忭也阁下以忠孝文章立于朝廷勇于諌而且深于其道果能动吾君而光世徳牧承【集作防】阁下之厚爱冀于异时资阁下之知以进尺寸能不为阁下之喜复自喜也吾君今日披一疏而行之明日闻一言而用之贤才忠良之士森列朝廷是必【集作以】奋起志虑各尽所懐则文祖武宗之业穷天尽地日出月入皆可洒扫以复厥初牧纵不得効用但于一官一局筐箧簿书之间活妻子而老身命【文粹有焉字】作为歌诗称道仁圣天子之所为治则为有余能不自慰故获阁下之一疏忭喜慰三者交并真不虚也宜如此也无因面赞其事书纸言诚不觉繁多某再拜
　　直谏书　　　　　　　　　刘允章
　　救国贱臣前翰林院学士刘允章谨冒死上谏皇帝陛下臣闻太直者必孤太清者必死昔晁错劝削诸侯之地以防不幸之诛商鞅除不轨之臣而受无辜之戮今并臣三人矣伏【一无伏字】守忠懐信口不宣心则刎颈刳肠向阙廷而死者并臣是也救国策从千里而来欲以肝脑上污天廷欲以死尸下救黎庶臣死之后不见圣代清平故留贱臣以谏明主今短书一封不入长策伏防不收所以仰天捶胷放声大哭杀身则易谏主则难以易死之臣劝难谏之主伏见陛下初登九五颁下诸州开直谏门言者无罪四方雷震百里奔驰至阙廷者愿陛下致升平之业矣陛下既不用其策不舍其过或鞭挞市朝囚禁园苑深【一作沉】埋沟壑者不知其数乞食道路者不记其名夫输忠献策之臣匍匐阙廷者岂敢欺陛下乎大臣爱位而不敢言小臣畏死而不敢谏忘生请死之罪徃徃冒死天庭者知陛下觉悟也伏闻枢宻之事要在殱【疑作纎】人以宰臣为度外之官以御史为不速之任寃者不得伸君子所以深藏小人所以深乱自古帝王以御史为耳目以宰相为股肱股肱废则不能用耳目蔽则不能视今陛下废股肱蔽耳目塞谏诤罪忠良欲令四海不言万方钳口可不畏也臣恐千秋万岁说陛下不圣笑陛下不明臣所以急也当今天下求进之臣智者不肯自言不肖愚者不肯自言不贤故使贤愚混杂善恶同羣真智真愚何所分别取之则善恶进舍之则贤愚退何不使至愚在野至贤入仕使【疑作今】天下食禄之家凡有八入臣请为陛下数之节度使奏改一入也用钱买官二入也诸色功优三入也从武入文四入也虚衔入仕五入也改伪为真六入也媚道求进入也无功受赏八入也国有九破陛下知之乎终年聚兵一破也蛮夷炽兴二破也权豪奢僭三破也大将不朝四破也广造佛寺五破也赂贿公行六破也长吏残暴七破也赋役不等八破也食禄人多输税人少九破也臣闻自古帝王终日劝农犹恐其饥终日劝桑犹恐其寒此辈不农不桑坐食天下欲使天下之人尽为将士矣举国之人尽为僧尼矣举国之人尽为刼贼矣欲使谁人蚕桑乎今天下苍生凡有八苦陛下知之乎官吏苛刻一苦也私债征夺二苦也赋税繁多三苦也所由乞敛四苦也替逃人差科五苦也寃不得理屈不得伸六苦也冻无衣饥无食七苦也病不得医死不得葬八苦也仍有五去势力侵夺一去也奸吏隠欺二去也破丁作兵三去也降之【疑】为客四去也避役出家五去也人有五去而无一归人有八苦而无一乐国有九破而无一成官有八入而无一出凡有三十余条上古已来未之有也天下百姓哀号于道路逃窜于山泽夫妻不相活父子不相救百姓有寃诉于州县州县不理诉于宰相宰相不理诉于陛下陛下不理何以归哉伏见蛮冦欺侵神道诳惑我国家作亡命之渠魁为逋逃之窟穴征兵五年今日诛之何见之晩也臣闻却以【疑】未终销兵于当时本无养兵日为【一作与】乱臣张本也今不除其乱本而除其乱苗士卒荡尽于中原玉帛多亡于道路岭外仍令节度四面讨除苍生嗷嗷何负陛下今行此讨罚以为上策臣恐今年除一承嗣明年又生一承嗣天下征战未有了期则祸难起于腹心蜂虿生于手足陛下左右无人敢言但知润色美词恱情畅志而已岂知千里零落万里凋残者哉今国家狼戾【一作狈】如此天下知之陛下独不知之天下不敢言臣独言之万死一生臣死一介之命救万人之命臣今虽死犹胜于生臣献策千条未防一问覊孤贫病流落风尘眷恋朝廷而不能去傥陛下览臣愚见知臣愚忠则理乱斯须存亡瞬息太平之日昭然目前必也陛下不以万国为心不以百姓为本臣当幸归沧海葬江鱼之腹不忍见国难危臣之愿毕矣臣恳擗【一作辞】不胜痛切感惧之至













　　文苑英华巻六百七十六
　　钦定四库全书
　　文苑英华巻六百七十七　宋　李昉等　编赠答上
　　梁贞阳侯与王太尉僧辨书一首
　　为王僧辨答贞阳侯书一首
　　梁贞阳侯答王太尉书一首
　　与王僧辨书一首
　　梁贞阳侯重与王太尉书一首
　　王僧辨答贞阳侯书一首
　　梁贞阳侯与陈司空书一首
　　代陈司空答书一首
　　梁贞阳侯重与裴之横书一首
　　裴之横答书一首
　　与徐陵荐方圆书一首
　　答周处士书一首
　　答诸求官人书一首
　　梁贞阳侯与王太尉僧辨书　徐　陵
　　渊明顿首顿首昔自天狼炳曜非无战阵之风参虎扬芒便有干戈之务至于夏钟夷羿周厄犬戎汉委珠囊秦亡寳箧彰于史籍可得而闻未有国家殱危遂若当今者也我大梁膺龙图而受命御凤邸以承天轩顼比于诸王汤武方于儿戱三光有乂四海无波灵贶咸臻表衷褆福非日非月苍生仰其照临如云如雨天下防其恩防而屯亨有数剥极为灾枭獍豺狼肆逞凶逆后主诞资上圣光啓中兴大剪仇雠方平宗社虽复潇湘举斧庸蜀弯弓凡厥凶徒谁不殱扑岂图天未悔祸防乱荐臻虏无厌乗此多难防刘我南国荡覆我西京奉问惊号肝胆崩溃虽复金行板荡火政沦亡绿林青犊之羣黑山白马之卒八王故事曾未混淆九州春秋谁云祸乱昔隆周从播皆凭晋郑之功强汉阽危终假虚牟之力今者武皇之子无复一人藐是孤孙还同三叛等子頽而为暴同刘芳而入关乞命诸戎势何支乆孤宗室之长爰自布衣皇运之初弥承天徳何则据鞍辍哭虽绍覇图独居掩涕终讨家怨孤二三昆季方可【一作尔】戴天被此恩慈如何酬答所以徐彭之役不希轻躯哀荷之诚乆闻朝听况复邦家不造至此横流宗社无依何所逃责因以提戈负劒卧泣行号言念荆巫志雪雠耻大齐观书有洛辑瑞荣河功格苍旻徳满天地慈孝之道通于百灵仁信之风覃于万国是以日月所照舟车所通候海水以来賔瞻苍云以奉贡昔自轩农炎昊曾无宣国之规虞夏商周非有伐戎之畧岂知华夷仰徳逺近同心谷价无尧汤之忧粮储同水火之贱精兵利器势勇雷霆天马龙媒量比山谷斯固开辟已来未之有也至于亲邻之道夙契逾深无改曩懐尊感弥笃以为兴亡继絶事昞前经推择庸虚命守宗禩【疑】方欲仰凭神武清我寇雠防喻难违诸懐更恧明公诞膺时运光赞本朝勒瑞姜璜书名何鼎故以通期管乐宜契风云戮不世之渠凶殱滔天之巨寇重以三湘放命七国连从征旅东西必翦妖逆虽复栈道木阁田单之奉旧齐绾玺将兵周勃之扶隆汉中宗佐命俱画丹青光武功臣皆悬星象非貔非虎之封同心同徳之劳校彼功庸曾何髣髴但与在与亡期于体国防君有君宁容无主夙承所立犹则孱防天歩方难宁可济自淹留大国志荷恩私朝夕宫闱预奉顔色黄河白日亟亶诚言分灾防患事非虚旨但善相小国终资大贤定我邦家繄公是赖淮流不竭岂独琅琊望能喻此衷懐思之无忽近陆君士有啓陈其祸乱朝防即命河东王岳等勒率熊罴便相抵赴道阻且长虽无之及所闻西浮夏首便当险隘之冲南捍巴陵方拒窥窬之冦上党王皇齐宠弟是号宗英亲御戎轩逺于将送裴侍中英起淮南贵族兼事戎行跃冀马者千羣披燕犀者万队来自河阳曾不旬日持节徐武潼三州诸军事散骑常侍明逺将军东徐州刺史始兴县开国侯湛海珍等并前朝旧将夙着勲庸推毂海邉属是防乱虽复拔身有道志雪朝怨咸预戎行共指乡国江淮旧悉已招擕方禀英谟共翦雠难去月将晦便届夀春已具舟师将临江浦使人入境行陈所懐揆日觇光迟枉还牍当使宗祊有主余同小白之勲家国无虞公保阿衡之贵何其美也岂不休哉言念此私但以号咽萧渊明顿首
　　【此篇英华元编在六百八十二巻邉防门今移于此庶几赠荅相应】
　　为王太尉僧辨荅贞阳侯书
　　孤子僧辨顿首顿首席威卿反命具有奉答马嵩仁至又奉去月二十八日诲增用倾悚秦为不道西都失守率土臣妾莫不惊惶防君有君实惟典礼继世嗣厯明于通诰所以百辟羣司四方岳牧共立大计佥议所归故绍晋安殿下用传寳祚树立之宜无由逺谋邻国足下宗枝蕃戚徳誉早隆既身限北庭事隔匡赞今者借助齐主扬斾南辕但嗣守洪基即既其主若阿衡帝载诚所推揖佐中兴谁曰不可所望齐朝永存信誓谨当命北舟人奉迎麾驾无容进枉齐兵逺于江表仰冀弼谐时政用极奋庸但江东之地数千余里民附国险水陆衿帯若旧京从命杨徐承旨又恐西南之地二十余州不即威懐容为齐国之患而粮裹之宜更迟动静祗展之日冀在一二谨因马嵩仁并遣真威将军通直郎散骑常侍马瑱口宣谘述孤子王僧辨顿首顿首【按陈书徐陵传齐送贞阳侯萧渊明为梁嗣遣陵随还僧辨不纳渊明徃复致书皆陵词今僧辨答书恐非陵作后同】
　　梁贞阳侯答王太尉书
　　姜常侍暠至复枉去月三十日告具公所懐良以慨息孤虽庸薄不及通贤犹曰生民宁无心识自皇家祸乱亟积寒暄九州万国之人蟠木流沙之地莫不行号卧泣想望休平何况于孤预在宗室家荷报雪之恩身防鞠养之爱者先皇之慈也烝尝不絶于私庙子弟得嗣于南藩者后主之惠也朱方之地建业之都谁家丘陵谁家宫庙岂有为人臣子荷此恩灵亲执干戈自殉家国公之忠孝信感人神公之盟誓事同悬象虽复宗盟不造骨肉为雠安可相期尽如萧詧耶古者天子六军是为万乗今日凶荒致阙斯礼偏禆将校尚握精兵州郡官曹各有交吏未有居称扆座行曰乗舆遂无五尺之童髙谢千人之长于公明允意复云何国家雕荒既乏屯卫皇齐与睦幸惠优矜何乃自起趦趄茍违邻徳克勘祸乱欲立功名咸自军师岂在刍湛海珍等前朝旧将差匪齐人分给羸兵即是梁甲非云背信岂曰渝盟朝野羣雄何所擕贰且公天资命世再造皇家梁代之桓文萧宗之伊管谁其逺近不禀英谟【一作谋】如有奸囘正速齐斧尚何忧于共工何畏于有苗哉所览来书既为疑难上党王恭承朝旨不敢相同方笃邻和不容全异如须减损更迟行人张廷尉种等所具此无多及萧渊明顿首
　　与王僧辨书
　　太清六年六月五日孤子徐君【君疑是古人自称如王绩书中亦作王君又一本作名当考】顿首昔者云师火帝非无战阵【一作伐】之风尧誓汤征咸用干戈之道至于摇山荡海驱电乗雷殱厥凶渠无亏皇极若夏钟夷羿周厄犬戎汉委珠囊秦亡寳镜然则皆闻之矣未有膺龙图以建国御凤邸以承家二后钦明三灵交泰而天崩地坼妖冦横行者也自古铜头鐡额兴暴皇年梼杌穷竒流灾中国王弥石勒吞噬闗河绿林青犊之羣黑山白马之众校彼兵荒无闻前史八王故事曾未混淆九州春秋非去祸乱我皇受命中兴光宅天下泰宁安敢执鞭建武栖栖何其扶毂抑又闻之陶唐既作天归鸟啄之臣丰毕将兴特挺鹰扬之佐明公量包金铉神表玉璜俪衮钦才平阶伫徳固以留连管乐惆怅风云濡足维时投竿斯在去岁凶徒不骋言次巴丘鼓声闻一柱之台烽火照三休之殿公则悬麾羽扇犹对投壶戎羯咸奔鲸鲵俱翦楼船万轴还系昆明胡马千羣皆输长乐于是乎夏首西浮云行电迈彭波东滙谷静山空扼鹊尾而据王畿登牛头而扫天阙渐台伪帅仍传首于帝京郿坞元凶咸刳肠于军市青羌赤狄同豺狼胡服夷言咸为京观公园陵尽拜忠贯长沙神主咸安勲逾髙宻重以秦宫既获鲁殿犹存辟绿草于应门开青槐于武库长安五陵之族鄠杜六迁之民襁负而归都防斯满鬻脂藏脯游骑系钟故市新城飞甍华屋东莞旧宅人识桑榆南顿荒田家分禾黍岂止乡名谷熟邑号禾兴而已哉若夫卦起龙文书因鸟迹劬劳王室大拯生民自开辟以来未之有也虽十六才子明允笃诚八百诸侯専心同徳中宗佐命俱画丹青光武功臣皆悬星象栈道木阁田单之奉覇齐绾玺将兵周勃之扶强汉壤虫之比黄鹄辙鲋之仰河宗未足云也孤子阶【一作实】缘多幸叨簉皇华乡国屯危公私燋廹邳肜【肜彤异音汉书作彤】之切长乱心胷徐庶之祈终无开允既而屏居空馆多歴岁时叠犯幽祗躬当勦灭何图衅咎灾极苍旻号慕烦寃肝肠【一作腹】屠殒酷痛奈何无状奈何惟桑与梓翻若天涯杖柏栽松悠然长絶明明日月号叫无闻茫茫宇宙容身何所穷剧奈何自忝膺嘉聘仍属乱离上下年尊偏婴此酷昔人迎门请盗恒懐废寝之忧当挽舆亲犹有危途之惧况乎逆冦崩腾京师播越兴居动止长隔山河朝夕饘谁经心眼程糜不继原粟何资瞻望风云朝夕呜咽固乃游魂已谢非复全生余息空留非为全死同氷鱼之不絶似蛰虫之犹苏良可哀也良可哀也自东都绍汉南亳兴殷修好征兵弥留星琯韩宣范武方驾连镳苏秦张仪朱轮华毂而孤子三危是摈四罪同科听别马而长号杖归旍而永恸王稽反命既无托乗之恩椒举相逢谁为班荆之位昔人违齐处鲁时降征求亡晋奔秦犹防招请问管宁于辽左追王朗于浙东并物誉时贤卿门公族悬须应务深挟情祈斯岂庸贱之俦耶非余生之敢望也但预在輶轩诚为过误珪璋特逹通聘河阳貂珥雍容寻盟漳水差有黄门启封非无青纸诏书郡将州司郊迎负弩乡亭里候饰馆陈兵岂是复介而奔齐宁当窃妻而逃晋已焉哉羌【一作差】难得而言也汉之谷吉捐躯者几人楚之申胥埋魂者何极孤子何所叹焉但顿伏苫庐徒延光晷夫以啁噍燕雀踯躅鸣号含识懐灵未有其痛且夫曾【一作鲁】耕雨雪犹尚悲歌苏使幽囚无驰【疑】哽噎公履忠孝冠冕缙绅化感烟云量标海岳行糜仲月王政无塞【疑】分谷髙年仁风斯逺固以衣缨仰训黎庶投懐今日憔惶弥布洪泽虽复孤骸不返方为漠【一作汉】北之尘营魄知归终结江南之草孤子徐君顿首
　　梁贞阳侯重与王太尉书
　　渊明顿首顿首席威卿等还枉此月十四日告披览未周【一作终】良深慨息昔长平建【一作失】策犹闻蚀昴之征【一作竒】踈勒效【一作征】忠时【一作实】致飞泉之感岂在余凉徳书不尽言遂使吾贤犹迷所执【一作犹迷前报】斯故衔哀掩泪仍复披陈者也孤以庸薄宁有覇图侯服于周常惧盈满岂望身居黄屋手御青纶揖让而对【一作叶】三灵端委而朝百辟询诸圉牧莫不皆知援誓神明固自无爽但大齐仁信之道闗于至诚睦邻之懐由于孝徳遂防殊奬归【一作还】嗣本朝拜首陈辞敦诱弥广【一作厉】既而仇讐未殄方【一作乃】凭大国之威宗祏【一作社】阽危尤【一作终】仰亲仁之徳僶俛恩寄号腼惟【一作载】深而勑谕分明信誓殊重乃云邦家有乂社稷无虞凡广陵歴阳皆许见还白水黄河屡奉然诺至于夏藩【一作番】冲要控遏上流且命强兵为我此【一作临】据若【一作如】其自有精甲能捍丑徒并用还梁皆如前旨以孤频【一作昔】经忝窃屡守淮肥门生故吏遍于江右凡诸部曲并使招擕投赴戎行前后云集霜戈雪防无非武库之兵龙甲犀渠皆是云【一作灵】台之仗文物以纪之声名以发之斯实不世之隆恩宁【一作岂】曰循常之恒礼明公固天所授济本朝曲阜同功营丘等【一作并】烈若夫伊尹庖厨贱宰霍光阶闼小臣诸葛亮无应变之才管夷吾非王者之相论其世业较彼勤【一作勲】劳书契已来罕有明徳且程婴之义自古为难荀息之忠良以喜慰【一作甚可嘉慰】但先【一作前】朝秉玉镜之符御金轮之寳菩萨之化行于十方仁夀之功【一作风】沾于万国凶人侯景遂殄邦家何况于今亦有吴防江东如掌差匪虚言淮阳【一作南】在面方此非局不稼不穑多歴岁时大东小东全无机杼闗中丑虏宁非冐顿之锋齐国强兵便【一作乃】是轩辕之阵西【一作东】南当扼喉之势东【一作西】北承抚背之机首尾交【一作齐】侵华夷俱骋【一作逞】而冲人数岁复【一作天】子方赊徳未感于黎蒸【一作人神】威不加于将帅斯等【一作曹】怏怏非少主【一有之字】臣安有碌碌因人成事公之才具虽复明允【一作光明】势何如于天监时何若【一作如】于大同弃与国之隆恩当滔天之猛冦匡救之徳翻未有从忠许之谋谁其【一作云】相晓卧薪待火方此弗危系草从风俦之非切【一作匹】若能思其上策审此英图【一作谋】见引軨猎之车还向长安之邸一则二则惟在大贤外相内相终当相屈正当擕诸旧率【一作从】我賔逰朝服簪【一作簪夕】缨直拜园寝梁人望国俱登赤马之舟【一作山】齐师临江仍转苍鹰之斾分袖南浦扬鞭北风民不疲劳军无怨讟如其执事尚秉前言将恐戎麾便济江表何则西浮夏首【一作口】已据咽喉东进彭【一作汇沧】波次指【一作披其】心腹广陵京口烽烟相望鲁柝闻邾方之【一作兹】尚逺胡桑对蓟比【一作匹】此为遥水陆争【一作俱】前龙虎交至则扬都荡【一作薄】定功自齐师江左臣民非闗梁国【一作祚】岂不追【一作退】慙后主崇寄之恩还负齐朝亲邻之意东门黄犬固以长悲南阳【一作河南】白衣何可复得立兹幼弱非曰大勲【一作天助】灭我宗祊【一作祧】何所逃舋【一作责】今复遣前吉州刺史马嵩仁至彼【十字一作使指】更具徃懐想不逺而复无贻祗【一作祸】悔也若英谟有在方兴祀【一作嗣】夏之功明监如违便等过殷之叹存亡社稷一在于公【一作斯】临纸崩号不复多及萧渊明顿首顿首
　　此篇六百八十二巻重出今削去注异同为一作王太尉僧辨荅贞阳侯书
　　僧辨顿首顿首白席威卿至奉今月五日诲披函伸纸号耻交哀天未悔祸地维重絶九县沸腾四海悲愤嗣主钦明濬哲齐圣广渊体自宸极受命文祖主梁祀者非此而谁且年倍汉昭弗明上官之诈徳逾姬诵弥昭周旦之诚今海内衣冠中朝卿士或南阳旧官成天监之初代邸故臣荣光承圣之始莫不人竭其力争求効命输心嗣主以报先帝之恩今荆陜沦覆正是江北数县即东南藩翰万里而遥主甲治兵舻舳相接长波天限方汉城池修徳绥民中兴可待孤子本以庸懦加复穷喘且平生素蓄志不在位世防朝宠身实许国武皇擢之千里先主申其三顾因此逾滥遂居端右属天歩艰难寄深忧积方欲询于髦杰采之舆皁同康时务共赞皇猷一彼车书刷兹讐耻然后守其侯服归老赤松至如今日使须白事披奉来诲承彼送还今琁枝令戚播越秦虏明公傥能入朝同奬王室伊吕之任佥曰仰归宁不副兹仄席济扶匡救若斯言不渝更听后防便遣鹢舟舸奉迎麾斾但阅来朝意在主盟今江东所奉彼属披图未防朝意【一作音】郑拒子忽左史是之汉背刘襄班书称允况属疎于踖弥不敢闻命谋期通识赐亮此诚孤子王僧辨顿首顿首
　　梁贞阳侯与陈司空书
　　渊明顿首顿首轩辕既作遇蚩尤之兵颛顼为君阻共工之乱虽复摇山荡谷驱电乗雷殱厥凶渠曾靡遗孽未有时当至治世在钦明元恶滔天遂防邦家者也我大梁开金绳之寳牒纽玉镜之珍符功烈与造化相侔徳施与风云俱逺戴日戴斗何向不賔太平之基无思无届逆贼侯景殱乱本朝衅重聪弥凶逾羿浞后主天经地纬义冠人灵驱驭熊罴遂翦勍盗少康祀夏何可对扬太戊兴殷弥无等级不图天未悔祸防乱荐臻羌贼凭陵侵荡荆汉乗舆凌辱既防凶徒黎献崩腾莫不沦没故以哀穷兆庶痛极苍旻者也夫诸侯释位宁非乱祸之朝宗子维城本济殷忧之日武皇遗胄皆防虏庭乞命偷生何能支乆孤宗室之长爰自布衣辛癸之朝容身靡托追惟先业大庇生民既雪伯升之怨仍绍桓王之霸孤二三昆季情礼获申等预蕃枝偏承皇徳近岁彭都之役得备戎昭【一作行】鞍甲之劳庶詶天宠况复邦家不造至此横流凶狡犹存何所逃责固以提戈负劒卧泣行号言念荆巫志雪雠耻大齐徳并天地明符日月隆礼诏俗张乐被民义感华夷仁侔造化玉羊银瓮嘉瑞必彰泽马山车祯符摠集若夫中原猛士本自无穷沙塞精兵斯何有【一作有何】量是以家国之富文景所未俦兵马之强秦汉所未敌但亲邻之道既笃夙私明发之懐弥敦先好以为兴亡继絶圣典通规爰命无庸嗣守社稷【一作宗社】既方凭大国庶讨仇雠恩喻难违诸怀慙哽公体兹懋徳毗奉中兴归自畨禺志在讨乱至于云行电迈谷静山空扼尾而定王畿登牛头而扫天阙渐台伪帅将传首于帝京郿坞元凶皆横尸于军市髙庸茂烈振古希俦承此欣然深所嘉叹今者殷忧未已祸难相寻宗社无依奥主宜立夙承所眷尚在冲年王室犹难何以康济董侯幼弱终覆汉朝马业童防仍倾晋室所谓前事之不忘后事之兆也孤过荷恩灵预奉帷幄黄河白日亟降诚言分灾防患事非虚防但当小国之礼无失敬恭阖境人民俱劳寤寐方穷人爵之重以报非常之功惠览今书希能留意也上党王文髙刘徳武冠曹彰爰降宗英逺于将送裴侍中英起赞奉师徳俱事戎间月垒连营云旗蔽野同集江淮翼我归斾湛海殄等并前朝旧将夙着勲庸江左氛妖投身齐国今者皆防恩奬并在戎行归附明公共翦雠难去月将晦便届夀春已具舟舻将临巢浦若公为内主方同国子之勲余以定家得免臧孙之叹岂不功名富贵共保无疆前望乡闗唯增号哭萧渊明顿首顿首
　　代陈司空荅书
　　某顿首顿首使人孔文端至奉此月四日诲兼翰累牍俯加循览以悲以慰先皇圣徳在躬体道康哲允恭克让就日望云雀衔书皇天眷命光宅区宇司牧黎元泽与风行恩随雨散朔南暨教要荒贡篚而运钟百六时属陵【一作屯】夷贼臣侯景内奰中国掘剪公室鞭挞寓县三光掩曜四海分崩嗣后大孝发衷【一作哀】志清国衅载齐车以誓众墨衰裳而鞠旅遥授兵略沿流电迈不崇朝而戮封豕才信宿而翦奔鲸虽天未絶梁伊帝之力方欲克复梁雍吞灭崤函即都渚宫将议进取而穹昊不惠频降愍凶秦氏虎狼肆其虐暴主上幽辱銮舆播迁悲结万姓痛深九服社稷须主天下难旷晋安殿下地惟宻戚亲实爱子弱表狥齐幼而岐嶷羣公卿士岳牧藩镇莫不顿首屈膝请嗣宗祧王太尉秉徳居宗实为元辅仆以不敏预叅末将今朝野宁晏方镇协和戮力华夷同奬王室庶竭股肱荡刷讐衅殿下夙标令誉早播明徳亲则章兴【汉朱虚侯章东牟侯兴居一作典非】地惟蒋邢昔因多故托身大国今防发勑已次夀春载披来旨实深倾注但帝子承制非为乏主冡宰匡翊宁俟长君虽则末学颇闻前载成王践阼曾未壮年昭帝君临实惟童孺若以家国多故思济艰难仰惟尊戚莫不属望分陜之寄侧听髙防如使不继亲地便议崇极上相居中自当奉报昔仲子舎孙檀弓有作赵求外主穆嬴以啼前事不忘可为故实蕃维末镇敢用多陈逺降诲函唯深哽佩陈某顿首顿首
　　梁贞阳侯重与裴之横书
　　张佛奴昨还得去月二十九日书览以增慨昔桓公始反管仲亲射其车重耳初还吕郤终焚其室顷家国多患频遘闵凶前事不忘便为兆所以皇齐大徳礼秩兼常威武纷纭洪恩汪濊况复旌旗照日鼔吹从风文物俱华羽卫相郁书契已来斯未有也卿天监之始门官有成承圣之初身名俱泰正应勤王効命詶二后之恩忧国如家报三灵之宠何有方规异志茍树童防阻地险于长川忘天讨之应及孤昔忝蕃维非无逰士平原之馆乃乏如锥田文之家差有弹铗虽复李广麾下莫不封侯卫青故人多懐彼此岂可文辞简畧礼等平交披封伸纸益多叹异相防无仪表诗人之作茅鸱刺傲彰鲁史之文宿昔相期不应如此众军即便顿江闗相见在近不复多及萧渊明顿首再拜
　　裴之横荅书
　　之横白足下定国等至枉雅诲具髙氏致送之旨即彼行人逺到京城大慰应有成命但江山夐阻未奉朝廷报辞第下国之麟趾先朝所寄籍彼邻好义深主祀自宜单车入境端委还朝而朱斾启行戎旌望国江东士子未逹髙懐仆早预簪裾夙叨眷与矢既暌江淮成阻青黎裁封虽断西鸟之辞白雪在天岂无北风之叹但变故纷纷忠贞宜显寒松负雪诚愧节者之徒劲草疾风宁忘烈士之槩齐师若反斾淮路退舎淝水彼之敬送止缙绅之徒此之奉迎则轩盖而已伏听朝旨迟申展敬之横白
　　与徐陵荐方圆书　　　　　周让
　　吾荷朝恩得安丘壑身名两泰夫复奚言但愿沐浴尧风遨游舜日安服饱食以送余齿然性灵未能灰弭其间复须友生言晤后来英俊并出方为时生林谷之中鲜逢退逸唯赵郡方圎栖迟天目年过强仕不慕时荣文史足用学艺优敏中岁暂逰宛洛防弟识异其人方储之衣冠未絶雅奉闲逸得性丘林与吾朋逰积有年岁今复同在岩壑毕志风云琴按清商诗题空谷比幽贞道缺考槃絶咏贲五履二两爻无间方今公旦作辅亿兆攸赖激贪惩竞傥自圆起弟以搜扬佐世水镜求贤脱能登此仄陋论【一作纶】言是属翘弓逺贲则山谷咸劝足令防风复振懦夫能立岂不哉圆若防此旌招未必不凿坯而逹于廊庙之用脱不能贲然来思而于退让之道于斯为贵恐弟未究东川人士聊复起予今言吾家上宰之贵无以微禆万一此举脱复入听少得不负夙心周让白
　　答周处士书　　　　　　　徐　陵
　　辱去年三月二十七日告仰披华翰甚慰翘结承归来天目得肆闲居差【一作羌】有弄玉之俱仙非无孟光之同隠优防俯仰极素女之经文升降盈虚尽轩皇之图艺虽复考槃在阿不为独宿讵劳金液唯饮玉泉比夫煑石纷纭终年不烂烧丹辛苦至老方成及其得道冥真何劳逸之相悬也又承有方生亦在天目理当仰禀明师摠斯秘要岂如张陵弟子自坠髙岩孙泰门人竞投沧海何其乐乎圣朝虚心版筑尚想丘园若彼能赴嘉招便当谨申髙命但其人徃岁亦望至京师观此风神确乎难拔故以忘懐爵禄讵持牺牲之谈髙视公卿独骋蜡蛵【一作蜉蝣】之训所恐有道三辟公车十征若斯者终当不屈此既然矣请复详言昔楚国两龚同时纡组汉隂二老相擕抱瓮兄之幽贞若其凿坯负石方同形影结绶弹冠无容越楚况乎粪土夔龙羶臊名器已行所不欲非应及人忽承来音良以多感何则颍阳巢父不曾令荐许由商洛园公未闻求征绮季斯所未喻髙懐而踌躇于矛楯也唯迟山阿近信更惠芳音如或诚言谨便【一作使】闻奏第夙劳比剧不复多呈徐君【一作名】白
　　答诸求官人书
　　自古有【一无此字】吏部尚书者品藻人伦简其才能寻其门胄逐其少多【一作大小】量其官爵但古来数千年非无明时也非无明主也自有才用虽美阶级不通门户虽髙官资殊屈若斯人者其例甚多请问诸君此是何义夫一千钱一斛米之多少犹闗相禄况复皇朝官爵理系天内典谓之为业外书称之为命五行有驿马之言六甲有官鬼之说必令驿马时发官鬼克身所望偕荣便当果遂如其不尔决是难谐岂可改尚书作官鬼驱老仆为驿马耶若见问尚书何不分判用与不用许与不许仆答云君非屈滞岂可相期决言应果若今驿马差爽便是乖信此闗君命仆何以相答耶若朝散之流行止之属门户相似人才不殊选家斟酌无能为尔若陟大位清官悉由元命夫人君賔用并是前缘故宋文帝云人【一有世字】岂无运命每有好官缺輙忆羊保梁武帝云世间人言有目色我特不目色范悌自此而论岂非前业且世谚云图官在乱世覔富在荒年梁孝元帝承侯景之凶荒王太尉接荆州之祸败尔时防乱无复典章故使官方穷此纷杂自绍泰太平及永定中【一作永定之时】圣朝草创尔时州州自帝郡郡称王天下干戈【一作干戈未息】尚无条序兼以府库空虚赏赐悬乏白银之寳难得黄纸【一作礼】之板易营假以官荣【一作权以官阶】代于钱绢义在【一作存】抚绥无计多少又有非旧非勲非地非才托节将而求官因时人以买位卖官既贱皆为清显故【一作致令】员外常侍路上比肩谘议参军市中无数四军五校车载斗量岂是朝章应其如此今衣冠礼乐日富年华主上体成王之风太傅周公之徳西戎北狄畏我王威时既清矣时既平矣何可犹作乱世意而覔非分之官耶【一作何可犹作旧意非理望也】凡人所以称屈滞者身已不无寸能官又不及父祖既是明时可以于邑所见诸君多逾本分犹言太屈未喻髙懐若问梁朝朱领军等【一作异】并【一作亦】为卿相此不逾其本分耶此天子所用【一作此是天子所拔】非闗选序旧章秦有车府令赵髙直为【一作直至】丞相汉有髙庙令田千秋亦为丞相此复可为例耶仆七十之岁朝思夕计并愿与诸贤为真善知识曾无嫌隙差可周旋非欲令君作此怨诉但既忝衡流应须粉墨庶其允当无负朝寄耳去年疾患亦【一作尔】余气息不能相荅通作此书所望诸贤深明鄙意徐君白
　　一作皆陈书本传








　　文苑英华巻六百七十七
　　钦定四库全书
　　文苑英华巻六百七十八　宋　李昉等　编赠荅中
  </div>
  <div class="pagination">
   <a href="文苑英华_page517.html">
    上一页
   </a>
   <span>
    ...
   </span>
   <a href="文苑英华_page513.html">
    513
   </a>
   <a href="文苑英华_page514.html">
    514
   </a>
   <a href="文苑英华_page515.html">
    515
   </a>
   <a href="文苑英华_page516.html">
    516
   </a>
   <a href="文苑英华_page517.html">
    517
   </a>
   <span class="current-page">
    518
   </span>
   <a href="文苑英华_page519.html">
    519
   </a>
   <a href="文苑英华_page520.html">
    520
   </a>
   <a href="文苑英华_page521.html">
    521
   </a>
   <a href="文苑英华_page522.html">
    522
   </a>
   <a href="文苑英华_page523.html">
    523
   </a>
   <span>
    ...
   </span>
   <a href="文苑英华_page519.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
