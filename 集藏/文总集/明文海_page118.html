<!DOCTYPE html>
<html>
<head>
    <meta charset="UTF-8">
    <title>明文海 - 第 118 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文海 - 第 118 页/共 134 页</h1>
    <div class="content">



　　明文海巻四百二十二
　　钦定四库全书
　　明文海卷四百二十三　　　余姚黄宗羲编传三十七
　　物类
　　石丈人録【杨维桢】
　　宋元祐中韩相国玉汝帅长安筑通津大石梁督责有司急钜石无所出忽夜夣一文面人自荐曰吾可应命诘其所来曰吾青州石氏丈人也居某所以齐封人辱吾文面之垢若干年矣倘起吾泥涂磨洗吾垢与今相国任津梁以济世之病渉者非吾之至幸欤明日抵某所果见一穹碣在泥中丈尺应所科磨其刻轝至津所柱于津而梁落成
　　杨子曰唐人吊剡藤氏以世之恶文辱藤也五季末有吊青之石氏而石丈人自伸其辱予録其事以庆丈人之获湔而重悲藤者一汚而不可再雪也噫丹霞翠琰屈于汚岂直青州一丈人哉明天子今使得磨洗砥舆梁与民堂大厦丈人之族不羣然自荐者吾不信矣
　　三义传【周是修】
　　一义者吉防和鳯冈胡如林之犬也有元初胡为防和巨室如林胡氏之杰然者也富而敦诗书重交游喜射猎常入山以所畜爱犬自随防虎而射之冥搜抵絶壑中卒与虎遇机未及张而为虎所攫仆地将噉之犬见主危亡命以赴纵囓虎尾虎弃人而从犬则退走喧叫声动岩谷虎复攫人犬复以死进囓如是者屡故虎不暇噬而如林已魄防不省矣既而旁林之樵者讶犬声之异羣趍而视之虎稍惊却犬奔伏主身若觇其伤者樵者知为如林并力逐虎如林移时乃苏迨归赏樵者樵者辞曰公所以得免于虎者是犬之功也如林感其义抚爱不下所生数日犬以骇胆而殒如林恸之具棺敛以人礼葬焉君子闻之曰势廹主危去死一间为畜犬而能舍生赴救勇黠若此卒脱主难死以义称为人臣食君之禄而有不忧社稷市私卖国临难苟免贻唾骂于后世者呜呼可以人而不如犬乎
　　二义者滁阳野湖之鴈也洪武丙子冬十月予从王子朝京师经滁阳去周道里许有湖方百余顷鴈鹜之团沙以居者不翅万计王子令将校纵名鹰击之鹰发而鴈起蔽空如云鹰竦身直上拳击一鴈还坠湖沚间鹰据鴈爪嘴各肆其鸷鴈殆而音甚哀羣鴈皆廻翔喧呼不去俄而一鴈下赴以死敌一鴈继赴之其敌尤力又数鴈下赴之皆殊死鬭鹰防不支以走免于是始受击者与诸赴救者俱定神理翮而举空中羣鴈亦喜舞下迎嗷嗷嗈嗈相唁相劳而相庆焉观者莫不异之君子曰义哉斯鴈乎同类和处一罹于祸则勇敢者争先赴难格鬭若此之力世之人为兄弟为朋友平居懽洽自谓鱼水之不若兰金之莫加一朝势穷利尽或变故卒至则纷然解散视曩之同契颠连困踣仓皇而失措者曽不动心一相拯援甚者至于投之井而又下之石焉者比比有之于斯鴈宁不大可愧乎
　　三义者陜西长安蒲阳里晏氏叟之乌也叟性慈仁而无子夫妇独居行林中见雏乌为风雨所坠蝼蚁之叟惕然不忍取而救之归养以筠笼阅月而疮痏瘳羽翮稍稍然长驯扰眷恋有感恩慕德之意叟竒而释之由所之乌乃留止庭树旦暮去来愈相亲狎叟益竒之名之曰黒儿闻呼輙至止叟几席懐抱间以为常一日啣金钏泊叟膝上作哑哑声若伸其报臆者久之求一雌为耦结巢庭树育子而孙歴二嵗诜诜以十余皆驯狎如黒儿之习叟妇或近出呼黒儿以防家即谨守于门人至则噭噪击拒不容入妇还哺以所携则忻跃无任妇忘一髢求之弗获呼之曰得非汝辈啣置巢中乎少顷啣髢至妇前以献又二嵗而叟卒昼夜哀号于庭率其类啣土以益冢封又嵗余始去庭树莫知所之焉君子闻之曰世降俗薄兵凶荐臻士子有流离而失据颠沛而无告者幸遇长者收而畜之寒以衣饥以食病以药凡可以成全而保爱者无所不至及其免于患而赖之以壮且强也其不忘不悖眷眷而不去切切以图报者防何其人或思故里而欲返其初或因小忿而輙昧其本邈然无情飘然弃去者徃徃而是皆是乌之不若也
　　周子因三者而叹之曰古人皆云人而无礼无义则与禽兽奚择是果可以一概论哉麟鳯龟龙为圣世之祯至若虎狼之父子蜂蚁之君臣驺虞之仁关雎之别皆性中之天无间然矣又若晋之义马唐之义象义猴俱著名传记不可诬也今泰和之犬则能捐生以赴其主之危滁阳之鴈则能奋迅以救其类之急长安之乌则又能驯慕以念其人之恩犬鴈乌禽兽也其于狥义且尔况称为万物之灵者乎况读圣贤之书习先生之道而名为学者乎传其事以为流俗之戒且劝焉犬之事予闻之先师渚樵胡先生先生如林之至友也鴈之事予亲见之乌之事闻之郢府纪善周添禄氏添禄尝教谕长安于叟为邻比云
　　仓庚传【杨慎】
　　梁武帝代齐箓居齐宫后庭稚齿在潘余之亚者损之又损尚溢乎百数郄后心妎焉帝闲居一日覧大荒经云仓庚食之令人不妬遂下令虞人收捕此鸟络野笼山佛首争献者盈轩墀乃勅中庖以为宫膳旦旦不继他肉后与帝食而甘之帝心冀其术之速騐试问后曰此余甘可以分诸夫人乎后即辍箸不食帝曰荒经曷予欺乎其诸食力尚浅耶将尽脯其余仓庚中有老而慧者鼔作人语而称曰余西裔之羽臣也余祖逮事庖羲氏庖羲氏之佐有鸟鸣者主建福是厘百羽命余祖曰而仁鸟也其司春候繇兹以还奕世载育及周文王邑于岐山西申有鳯鸟者览其德而下之羣鸟皆徃从之萃于岐下维时风翔者露翥者雨舞者霜嘷者朝嘲者夜防者以万计复有巴人之比翼蜀山之文翰方山之孔鸟善芳不昧翡翠华首咸集宫树王及后宫不之竒也而余族独着彤管焉其诗曰维叶萋萋黄鸟于飞为其有助于徳象也二号髻戏引弓飞土而逐之后曰非所以养童心也戒勿弹周公白文王命罗氏境内特贳不捕焉今帝不欲为文王则巳欲为文王盍赦微躯帝曰尔曷知周文王试为我言文王后妃之德何如庚乃喜而跃曰鵹知之鵹知之匪后妃之德实文王之烈日者天之明月者地之纪夫为妻纲象日明使妇从夫放月纪日载魄于西由媵以升嫡月载魄于东由嫡以逮媵帝笑曰礼失乃求诸鸟乎为我説之庚引脰曰鵹何知鵹何知月之朝也君以视朔不近内焉后亦辟焉月始魄左媵六人迭御三夕象微阴也月成魄右媵六人迭御三夕象渐阴也月成三夕而世妇迭御焉月成采三夕而御妻迭御焉月之防望后当一夕阴将盈也月之端望后当一夕阴极盈也月之后望后当一夕阴不终盈也自是三夕仍降而御妻三夕荐降而世妇三夕还降而左媵三夕复降而右媵及月之夕也君以掩身不近内焉后亦避焉象日以进象月以退授银环告进也正金环告退也施元的告辟也鸣佩玉告节也由媵以升嫡本微而着盛由嫡以逮媵自盛以下微勿使阴厌阳勿使柔乘刚嗣续以昌寿命以长此阴礼教六宫而颂声洋万方也又公此制于天下诸侯有副宫大夫有侧室士有妾当夕侍夜仿是为节当此时岂伊无险陂王制防之妬亦何能为周制之芜久矣而欲委罪于微禽变性于纎羽不亦异乎且荒经之诞非神农之述也帝而信之是不知也沈昵之专非周文之制也帝而行之是不仁也负此二愆不可以君羽族而况君江东乎帝闻庚言然侧席郄后闻之恹然无色乃命冩其言于斧扆行其制于永巷郄后幡然更为逮下之行庚之力也帝喜曰徒信古陈编不如仓庚言乃放之不杀封为金陵郡公唐世有号金衣子者即其后也
　　异物传【张升】
　　有物如小龟土色杂灰土以居蠕动而歩速好居柱础下或墙壁下鑚软土而入畏鸡食之生育亦蕃至冬时穴土取騐之始见三时散居不知食何物人传能食白蚁至尽吾乡王家岭下李辅字良佐故家豁逹人也嵗辛未暇日过余坐谈曽经抚州金谿宿饶泉大姓郭氏堂中地未洁乃谴从者净扫之方设榻其人再三戒曰吾家新创室屋不意嵗被白蚁伤食梁栋内空无如之何有人教以徃求川中物如小龟者寘于础下灰土中今数年来白蚁皆尽栋柱俱空叩之逄逄然了无一蚁存若令人扫地及有悬縁壁上遇此物幸为保全勿伤之余闻能食白蚁必竒物也问良佐以名良亦不知也许为致之阅再嵗六月二十一日午合挈而见余啓其合祗见杂以灰土虫亦同色大不盈寸块然不动少选蠕蠕然稍行蔚有生意其数五枚良佐余仆置于园亭右小房中皆鑚土而入曩言此竒物今果致之良佐信人也噫天下物类何限人不能尽识余备检古书并不见有此物良深叹愧此物乃有益于人能去害而存材岂小物哉惜不知其名宜名之曰蚁虎请更质于博物君子
　　烈象传【杨师孔】
　　事有以一着系安危一物阅成败居恒视为平平而识微主幄者尤必谨之蚤焉嵗乙丑当霑乌聨水蔺大举愤兵再出鸡聨四省震惊六诏目中视昆海一杯不足当饮马矣懐山弥壑峰峰撬帐云连夙将名王望前锋惴惴不敢轻试贼骑分三路下东南一路尤鋭锋不可当时陶兵象马初到有陆姓小将鋭若初生犊主者置之此路非无意也锋刅未接各营面面无人色主帅叩天誓师三单振奋贼果先以东南万骑奔突排山倒海陆将兵不满千幸陶有名象一只象奴驭之素得神机深伏小壍鼻中饮水泥数斛贼骑恬不知奔腾而下象突出咆哮号吼跃起丈余万马辟易鼻中水泥喷作云雾直搏贼锋势如猛虎举足踏贼人马俱如糜复用鼻卷一悍贼抛向天堕地践蹙皮骨无完陆将引兵乘胜追逐喊声四起马奔壑人溃野器械山集挥刀发鋭我兵刀劔尽敌肉溪壑涨贼血十年来滇兵之防未有如此胜者大且速且全者抵暮收兵象尚勃勃具余勇焉龙通城百姓携壶浆蒭食望象稽首百叩以谢次日创发病通体出箭簇计三升余鼻中一矢毒甚迟又日象尽瘁矣嗟乎据三酋恶焰六诏两迤只拉枯朽中外汹汹不可保得此一象滇云数百万生灵转危为安易乱为治间不容髪孰谓象之功可冺耶嗟乎设使象知有人我知有众寡知有趋避必憧憧于勇怯即忘人我众寡趋避矣藏伏不深沈机不豫敌必因变设竒胜败不知谁属所谓无心合道善藏为勇不意于一象见之也马龙人业己封冢立碑余代庖守安普闻见最真特表出之以告黔阳臣子之畱心封疆者捐躯报国必先忘人我象一物且竪大功矧具七尺灵万彚者肯出此象下耶
　　义虎传【祝允明】
　　荆溪有二人髫丱交壮而贫富不同窭子以故晏安无他技独微解书数妻且艳富子乃设谋谓言若困甚盍图济乎窭告以不能故富子曰固知也某山某甲丰于贿乏主计吏覔久矣若才正应膺此耳若欲吾为若防之邪窭感谢富子即具舟费并载其艳者以去抵山又谓言吾故未尝夙语彼彼突见若夫妇得无少忤乎一忤且不可复进留而内守舟吾若先容焉计也窭从之偕上山富子宛转引行险恶溪林中窭胼胝碎破血出被裸踵不巳至极寂处乃蹴而委之地出腰钺斫之陨絶富子谓死矣哭下山谓艶者若夫君啮于虎矣若之何妇惟哭富子又谓言哭无为吾试同若徃检覔不见乃更造计耳妇亦从之偕上山富子又宛转引行别险恶溪林中至极寂处拥而求滛之妇未答忽虎出丛柯间咆哮奋前啮富子去毙焉妇惊定心念彼习行且尔吾夫其果在虎腹中矣不怨客转身而归迷故途顺涂而哭倐见一人歩于傍问故妇陈之人言尔勿哭当返诸舟可归尔舟在彼遂之返见舟而灭盖神云妇登舟莫为计俄而山中又一人哭以出遥察之厥雄也妇疑骇其夫与夫亦疑妇当为贼收矣何尚独存哉既相逼果夫果妻也相携大恸而苏各道故夫曰彼图淫若固未淫若图死我固未死我则我可置我憾也妇曰吾苦若死若固不死图报贼贼固自得报矣我憾亦何不可置耶于是更悲而慰哭而笑终归完于乡
　　祝子曰视贼始谋时何义哉巳乃以巧败受不义之诛于虎虎亦巧矣非虎也天也使妇不遇虎得理于人而报贼且未必遂遂且未若此快也故巧不足以尽虎以义表焉可也
　　庭鸠传【陈鹤】
　　余舍后有屋数椽岿然环峙楹栏宛委控引不断人登而望之不异庭榭然其守仆性愚无能每客去惟箕踞就睡虽挞之不能改乃置数鸽庭庑下令养之手水糓旦夕鸽或飞翔空中仆奔腾上下掌求而口召之惟恐失鸽所也及至必伺宿于阖笼然后自徃毕食夜则梦寤惕惕虑畜有伤鸽者居数月习勤成性虽欲复箕踞就睡不能矣庭之后即山山常多野禽栖树间有二三鸠每见其鸽出入山涧听其鸣同也视其羽文喙爪亦同也鸽日与鸠随逐鸠亦无疑也遂同散漫林薄或驯行庭堦含食而吐哺比翼而欢呼意若得其羣而乐焉者一日鸠随鸽亦飞翔空中值野鸠群而过之鸠视鸽觉大相殊也其视野鸠而鸣同也而羽文喙爪同也于是忻然随其群而去焉于鸽若无所顾念者鸽乃望其鸠而疑之曰彼或非鸽耶否则何遽尔去栖无名之林以自卑耶抑为羣所惑且徃之而后返耶山之南有樵者见之因笑谓鸽曰尔何一愚至此哉彼鸠之与尔不过羽文喙爪之相同也尔见而輙爱之与之同庭庑同啄食徃来相乐而不相离者是尔之仁也彼得其羣而徃焉者鸠之性也似亦有所厚薄其间鸠亦不自知也世有同类之人偶言笑之相契衣食之同情一见之即与之游然究其心之所谋我则于义也于彼则利也而路之相去不亦逺甚矣虽朝夕共室樽爼嬉嬉苟当利之所在纵死生而骨肉者则将拂衣长徃而亦有所不顾矣吁是亦无足恠者夫人之不相逺者性而大相殊者欲也彼溺于声色货利而忘道义者非一日矣适或值其欲则翕然从之有若火之得薪水之袭土而孰有能御之者此彼之所以去者亦性之欲也宜也彼鸠之性而犹人欲之不若者今则舎鸽而随其群尚何疑焉
　　二猫传【程可中】
　　祝给谏无功尝馆于溧水武家武家蓄小猫莹白而驯善捕防有小童云寳不以畜畜之必涤鱼腥饭汁为饲卧则编蒲为窝中加枕焉察视摩捋备至猫见云寳亦帖耳摇尾就其懐得防輙啣弄掷戯待云寳命而后敢食武有壻髙淳人见猫灵乞携登舟去云寳走哭如丧猫亦闭目絶不食壻怜其不食且使人日驰二百里笼还云寳迎喜若获其丧猫亦帖尾就食如故焦太史弱旧居近成均珍珠桥之东河绕其门逾东隣数十家有猫善窃防少疏輙为啣去一日享客俄而盘中失鹅首遂减客驩主人怒甚钉其四足于板弃之河中猫受钉顺流下痛苦号叫逾西隣百家收得之者为防钉养之良久无恙遂絶不窃惟多捕防食其家爱之谓猫性驯灵如此奈何主人戕而弃焉殊不知猫之有所惩也后年余猫主人过其家见猫卧榻上手捋其尾谓其家曰此殊类吾家曩时猫其家方申其故而猫跃起啮主人防急解勿脱至用利刄断猫首抉龈防齿扶归竟用病防死人言人灵于物不知爱憎之过之猾其灵也猫犬去人差近徃徃有异予覩二氏猫亦骇矣人惟能置恩怨而后为君子今猫反以是见诧此其所以为异类也欤


　　明文海巻四百二十三
　　钦定四库全书
　　明文海巻四百二十四　　　　余姚黄宗羲编传三十八
　　杂传
　　中山盗録【杨维桢】
　　客有言中山某氏者聚亡命为盗往来江淮间未尝掠农舍鸡犬贾舶子女必廉某州某郡吏之沓而狼戾者中夜至其家擒其主反接于柱盗坐堂上令持刀者刲其指肉反啖其口问之曰痛楚乎主哀吼曰痛楚痛楚盗曰汝割剥民膏痛亦尔贷其妻子使野处悉取其财置诸通衢使民争取之讫杀其主焚其室杨子曰绣斧不听沓吏也久矣而盗能之殱其魁而不逮其孥仁也穷帑藏而还之于民义也呜呼盗而仁义谓之盗可乎不盗而不仁不义谓之不盗可乎堇之毒能杀人亦能治病医之良者使之盗能杀人亦能攻盗亦顾其使之者如何耳吾闻晋文公用中山盗而伯于城濮之盟也非文公能乐收而亟用者乎吾故志其事使用才者闻知勿俾吏者不仁而盗者仁也
　　天刑生【苏伯衡】
　　天刑生者名阙天刑生其号也生生而病阙因名阙而自号阙翁及年壮更得盲瞆拘挛病生伤目之不明也耳之不聪也手之不能执也足之不能履也曰类若吾矐吾薰吾攭吾者孰为之天也天何刑我酷也吾殆有隐慝乎古之刑几而吾今具四刑悲夫以此更今号曰天刑生云或曰生尝坐族子徳修干没内库物簿録其家就逮南京今天子烛其非罪卒还其家财而纵之归天子即天也今天子不忍生罪而谓天且刑生孰信之或曰生大父父仕皆不大显未尝窃主柄作威福倚法报复鬻狱而渔色滛刑而黩货亦未尝武断而兼并极奢穷欲而暴殄天物生又读书循理未尝多行不义事熟视生不得所以致疾状而生乃有斯疾信隐慝致邪夫天于人也隐慝犹且察之而矐之薰之攭之之如此则阳为不善者又当何如人之窃主柄以作威福者倚法以报复者鬻狱渔色滛刑黩货者武断而兼并者极奢穷欲而暴殄天物者多行不义事者可劓可刵可刖可戮者何可胜数不于彼是劓是则是刖是戮顾乃隂矐生目薰生耳攭生手生足不既失刑乎所谓福善祸滛者非耶或曰天人曷尝相干生者生死者死吉者吉凶者凶天何与焉而生乃谓天刑之不亦厚诬天也欤哉或曰若生者而信天刑之则亦天之未定耳天定且将以刑生者而刑其可劓可刵可刖可戮者善者可怠而恶者可肆耶生俱弗之答骤然歌卫人之诗曰已焉哉天实为之谓之何哉生姓潘氏金华人其先世仕宋中书舍人黙成先生最显后六世而宋亡又二世乃至生生通经能诗文而诗出语尤絶人生口吃然喜面臧否人是非得失期期言不已喜怒一弗顾人以此严惮之有隂事惟恐生知之而发之见生輙趋避之去生今杜门不复出遇事犹輙作诗风刺向令生不以废疾诏起文学儒生且首推上生使生得如汪何辈拜御史亦且谔谔如乃祖而生竟以疾废矣君子皆为之太息曰不幸不幸云
　　论曰天道无亲常与善人若潘生者得不为善人乎而其疾患至于此则夫善人天何与之之有哉仲尼而不得位顔渊而短命死冉伯牛而有疾子夏而防明圣贤且如此独潘生乎人皆谓生之自号为激察其言乃可谓能自反者庄生云知其无可奈何而安之若命者其潘生之谓与
　　都城故老【李东阳】
　　传曰民函五常之性刚柔缓急音声不同系乎水土之风气者谓之风都邑之人习见闲熟大抵尚通而寡执此世之恒言然不可防论也国家定鼎顺天几百年发甲科跻宦途着见功泽在人耳目者固不俟论己或居小官或终布衣抱一节守一善违众离俗以求自遂亦非无足称述者顾偶无所凭藉其名与姓不白于世以死岂不重可惜哉予生也晚窃闻先祖父言遗民故老之名行幼騃不能记幸所及见亦既雕谢无余矣恐从此遂冺没略举一二为后进君子道之庶他日有续焉刘志字景仁顺天人通经史为近体诗有警句性谨朴言若不能出口毎论礼必以朱子家礼为的为某国公府教书训导某公欲迁其嫡母之墓而以生母配葬请具奏草志礼折之某公强焉志曰以若所为非独悖理且不免于法某公乃赂他训导钱暄者草疏以进英庙震怒责某公究所为谋者枷暄于市人皆服志之有识志又尝劝某公毁铜佛以铸器某公不肯强之乃从后志年未五十得竒痬被面以死人指以为毁佛之报嗟乎志所存一也幸而免于祸则服以为是不幸而得病以死则指以为非世俗之溺人如此哉今异端之说愈久益炽殆无以易天下如志者尚可得哉悲夫路贵字秉彞顺天人粗涉经籍少为童子师性抗直不匿人过母防发引仿家礼去旛幢鼓乐用人为方相市儿争哗笑之尤不喜神怪尝有降鸾者人各献香楮贵脱所趿双鞵置案上曰吾无他物聊以供神观者缩颈贵大笑而去后以寿终徐本字以道姑苏人籍京师尝出入杨文贞公之门及见诸老能道前朝典故气棘棘好面折人过徐天全兄呼之本殊不相假言輙中其肺腑曰吾史笔也一时名徳如叶文庄岳防翁辈皆礼为上賔素习家礼士大夫家有事敛殡请之必徃然非礼致不轻造访访亦不俟茶而出独嗜书毎得一书手自披对缺板脱字则界乌丝栏纸乞善书者补之笑谓人曰吾犹老鼠搬生姜劳而无用也年八十余乃卒其自号曰竹轩所辑有竹轩诗一巻陈谦字士谦姑苏人居京师能楷行书专效赵松雪华媚可人时染古纸为作赵书猝莫能辨购书者踵接戸外势家贵人毎酬以金帛用是起家年七十余卒家所蓄古书名画其子并其屋尽鬻之人多伤之贺道字士完南京人世医家常居善药人呼为贺生药然能通文义尚儒雅有声士大夫间其行余不能详大抵名胜辈也余所及知者止此其朴茂无文片言只行幸中而偶人者琐琐不足録已又有赵某者顺天人本杨姓鬻酱为业人呼为酱杨天顺初迎銮之役武官胄士争乗势纳赂以冒官赏至累千数百人或以语某某摇手谢曰我粗人无食肉相财帛非所惜恐反蹈祸机耳不越嵗冒官者事败尽革职任或遭贬窜人始曰赵某不若也某尤好意气其女夫刑部朱主事铎贫而有守某毎遗钱谷以助其廉朱病卒子又死某归其女俾不失节暨某寿终某子敏赡其女弟以居至于今存焉蔡通者府军卫籍也既老而代毎步行匝皇城见其甎石垝壊黙数之自某门至某门凡损几千几百有几佣善书人具奏疏赴通政司上之请命工修葺事下工部寝弗行越数年复然又寝之又数年欲复奏其子谏之不可其妻苛止之索佣书钱弗得乃潜脱银簮具疏竟上之项郎中文泰恶其渎也送法司讯治之既赎罪费家赀数两其妻若子交怨不置通已老病遂郁悒以死当具疏时通素不识字习读其章对客口诵累数百言尺寸一二无少差失及遭沮抑輙叹曰朝廷养士嵗糜官禄数十万孰肯计及此者或以为此细事恶足计则应曰自某年至某年已加损若干数矣久而不治必大壊极弊所费何可胜计哉呜呼通所见诚小譬之以管窥天天虽小乃真见也以庶人计此亦不为细彼所谓有官禄者不能触类而长计直而事而顾笑且抑之独何心哉独何心哉
　　治溷生【童轩】
　　治溷生不知何许人始来京师僦屋以居其妻子颇知书懵然无为尝谋诸妇曰京师甲第连甍高者翚飞低者鳞次皆有匽舍其中吾顾无他能将求治溷以为业不识可乎妇曰唯唯生乃置溲器二臿一恒冠帻曵履负器荷臿日往富贵者之门为之治溷治溷一輙取钱数文人见其巾帻类儒生也因呼为治溷生生闻而喜曰甚善名我乃益勤其业日治数溷得钱数十文虽身防淄污顔面淟涊须眉秽浊亦不少惜也莫则以钱市酒肉施施从外归相与妇子醉饱酣歌以为乐旦则复出莫归复如之如是者累年将以为起家之业子孙可世守而弗易也有见而哀之者曰汝何至为是也汝冠儒必且知书要必博古今潜道徳抗浮云之志砺清风之节以与古之贤人哲士照耀后先斯于儒服为称审不能焉则必吐竒出策树立功名以与时之忠臣义士争雄并驰斯亦无愧于儒也又不能焉则求老农老圃而往师之亦足给以自活汝何至为是耶且古之君子敦廉洁之行明取舍之分虽以朝夕不食饥饿不能出门戸苟非道义其视千驷万钟若将凂已而不顾视况汝之防不洁触秽臭困惾中颡如是使其人见之必将掩鼻而疾走矣汝何至为是耶生闻而笑曰吾业非汝所知也且子谓博古今潜道徳吐竒出策树功立名非劳心者不能也农圃之事暑雨祈寒终嵗勤动非劳力者不能也且劳心者道徳之传必系乎天功业之建必因乎时彼欲强而行之人皆骂为迂虽者耳至若劳力农圃苟或水旱不时则饥馑相仍卒至困穷转徙是则道之不行不免招尤而速谤农之不获不免啼饥而号寒孰与吾之治溷内不劳于心外不劳于力负吾器荷吾臿窥瓮小大浅深从而锹锘焉从而陶宂焉少用其勤则剰获其利归而持酒肉而吾妇子又醉饱嘻嘻视彼劳心力而无成者真所谓迂蚩者耳子何足以知吾业乎今夫骈拇枝指县疣附赘固出性而成于形也子又何以能使吾改其业乎童氏曰治溷之事其视道徳功业固不待辨虽五尺童子亦皆知其薰莸高下也然生方视以为得计反指劳心力者目为迂蚩而不为何其言之狂悖若是吾闻古有逐臭之夫岂其人耶不然则惑于厠而为之也于乎廉者不饮盗泉之水贤者不受嗟来之食况欲治溷以求其活耶
　　张风【夏鍭】
　　张风天台山中农家风貌恶善为优尽得于笛能以鼻成声用是不欲蓄其家其家固传视焉日食于富人之馆聚少年昼夜讴弄或讙沸达旦旭入无一食之储出有终身之馈故凡邑里之为燕防鼔音席上必有风虽不召风风固且往自得之出见富人大庐輙止廧下振管踑踞冀彻室中以晓富人小子羣走环之以入曰五且入就食矣未尝洁其言为不欲状风之为人如此或以笑而贱风风曰人饱其欲谁不如我我固易盈而鄙人耳彼谓之则曰士大夫乃得而贪焉此为利其恶有纪极哉且若是而闭焉匿焉则能不失一语不见一迹以示于人齿舌至引神相证设祸福应子孙以求其盖呜呼吾何故而为是也于此吾有求必以在于口吾心之未往足已举而加之矣放而随之不盖而益彰之吾是以处世而人不我贵则世固有梦而不寤者也又曰吾持身以食于富贵之人富贵之人或以利败有方贫贱而以植徳兴去其一而存者犹是也去其二而存者犹是也败者相属而患不及我吾常得食焉他日遇其人于道路见项而趋之其衣履甚不似也顾而见我自若焉曰始吾为富而有今日子以贫而守某常吾乃以后不敢轻子矣嘻子见晚矣虽子前日庸得乎乃今其固也吾尝客于子子饮酒亦饮酒子持梁亦持梁吾求子不能胜我也且衣冠加于子之身而视于吾之目积谷如山金钱布地传子而守不使子用子之身忧且劳焉子行其劳而以得食也我弃其劳而亦得食焉子食我而以其忧也我食于子而不与子之忧焉子用其名我用其实是子向也几不见为吾卖顾犹可追而傲我耶向也吾固以目子矣而子不知则子亦梦也赤城居士曰是为梦固然矣风盖处其地因而梦夫人风亦幸也然吾得其言而思之吾亦有梦于此而不知也世之梦多矣为之传以告夫寐者而自取焉
　　忧心四传【马一龙】
　　【有毁孟河子者或请以自白乃作忧心四传因时观己而质诸古之圣贤也庶几可见乎】
　　且吾
　　且吾见毁于人也幸哉此盛世之事君子进徳之助也必也君子在位小人不得趁矣以不趁之志肆无稽之言故有毁使在位者非君子彼小人方且盘縁缔结各与其党如豺狼犬豕咆哮蹢囓以争路胔奚暇从容造言隂为中伤之计乎尝读易见君子处泰之贞倾否之喜是有幸于今之毁也君子小人之道消长系于时时天时也易曰天地交万物通上下交其志同泰也否反是时泰而泰时否而否君子也小人亦然是故君子在上则顺时而知化为拔茅之征在下则蔵器而知命为包桑之系小人得志不能察时几在上则肆不得志不能安义命在下则怨非挤排善类必谤讪吉人故毁出于小人不得志之时世道之盛衰可观矣君子闻毁而惕然以惧俛然以思考诸其身以尽巨细隐显之故无一如其言退而益以检饬不遗不已进于是乎君子闻毁而惕然以惧俛然以思考诸其身以尽大小隐显之故无一不如其言或不如其言未能邈乎与之相去也岂不刺心芒背若防不洁遇蝮虺澡濯遁逃之不暇不亦庶几免夫
　　何忌
　　何忌于人而毁我者之言日至乎古之人如文王如周公如孔子徳盛而人归位高而势逼道隆而望重忌之招也而后有樊虎臣有管霍有叔孙武叔如某者上无文王之业中无周公之才下无孔子之名人不归已势不偪君望不重于天下其在朝也大人虽见知非其实也其在野也小人虽不欺怜其愚也言不足以文身学未尝以经世退然山泽之间更多病不能强力学问区区饬身励行不过求为乡里自好者而已何有忌于身如古之人不得免于今之毁乎但生平窃慕古道其志必尧舜君民于斯世然后为足故居家欲善于一家建祠立宗以明一本睦亲叙义以着一体修礼定则以观一机损吾过积其余去吾太得其平庶几敛发高危满溢以为恒久不已之道谓可推之一乡如吾家推之一邑如吾乡推之天下如吾邑不逺于此而得之耳或是以务也气刚而峻言危而激行迓而难从他无竒术可以致盛名取高位树大泽矣何忌于人而毁我者之言日至乎
　　隂巫
　　宋有隂巫者能以面目机发为神为者神者皆造焉因所造而施巫异或张目被髪而噪若狂或屏气敛容舒徐而恭若贤柔声如女子欬若翁啼若婴惰若病怒如杀神者见为神者见为随其指使意欲无弗从以巫而致积或然之曰子之术仪秦不如然名不称于大贤君子行不道于王公贵人闻有明道先生者其徳望尊出其门见礼于人殊巫者走见先生先生终日端坐如泥塑人居三日而巫者病退而语诸人夫子土梗耳天生耳目口鼻手足以为吾用也狐之涉也以善听不濡兎之营也以明眎三窟鸟喙而啄象钩而食申阳援扳韩卢疾走禽兽之资生各用所长而况于人乎而况于夫子乎夫子目不视耳不听口不言鼻不嗅手不持而足不蹈也直土梗耳穷饿死耳以夫子之望备诸身者尽吾所谓长而集焉济之以吾术探天下富贵何求不得何所欲不遂哉或告之曰夫子非不视视不流非不听听不滛非不言不动不敢不以礼必子而后可子何以为夫子谋曰夫子习焉能如钦明思译则可已不然有华氏者古之医圣也其法能置心腐脾剖而出纳之有许氏者古之仙人也其法能伐毛洗髓出其肠而吐易之夫子求是法也割耳劓鼻剜目凿齿断手足取吾所谓长者如狐兎者而集焉备诸身济之以吾术探取天下富贵何求不得何所欲不遂哉噫此忌其言行异已而得名也而欲杀之也禽兽之也欲杀之也以絶异己之望欲禽兽之也以免胜已之加不复顾其言之无稽矣假令一旦集所长致富贵如巫言不违若毁易其身为禽兽愚者弗就况贤如明道者哉为之类者信之而君子以为巫也
　　阳虎
　　史记孔子貌似阳虎虎得鲁国政为暴鲁童谣曰虎貌丘季子囚丘貌虎终得鲁虎闻以为不利于已欲害孔子而畏鲁国不与将假手于路隂使人谓孔子柳下大夫贤矣跖之为弟也鲁之君臣莫能改其行忧其为乱于他日君曰子之徳跖必从之孔子往虎已先私于跖跖不从而返乃谮言丘摄相君郊不致膰焉乃愤然往而就跖跖之暴也鲁人无能后加丘之智以趁君其如何鲁君惧而疑之问诸朝朝之卿大夫皆曰求富贵而不得得之而无厌足者斯与跖矣丘也尝在卫南子欲相之明日遂行是非欲贵也宁与跖问之野野之氓曰求富贵而不得得之而无厌足者斯与跖矣丘也尝在楚王欲封之田而不受是非欲富也宁与跖鲁防虎作乱囚其主季平子窃宝玉大弓以逃鲁君怒知虎之跖而欺已以祸丘致诸邑而僇之噫此忌其形体类已而贤也而欲跖之杀之也孔子之不与跖亦幸哉使鲁之朝野有一跖焉孔子不跖于朝则跖于野矣故孔子不得跖扵鲁君鲁之朝野无跖焉虎也者然虎亦愚矣哉知孔子贤之而忌之何不为孔子使已且逾之知跖之恶可以杀孔子而不虞已之跖也以自杀
　　董大理【黄佐】
　　董大理名恬字世良上海人也其先居汴宋南渡初徙家吴防里世多隐君子至父纶仕为御史公初领乡荐入太学为司成林文安所知歴事承运库手书进呈揭帖孝宗见其字类沈度欲官之中书左右谕上意公辞乃已治九年擢进士授工部主事分司徐州洪约束漕舟公私称便满考改刑部歴员外郎郎中明习律例有族子二人同殴杀叔母公谓法当叙服制重轻司冦不从拟以同罪果为大理所反始悔不用公言十八年秋奉勑録囚浙江平反死狱六十余人减释徒流以下数千人无不明慎人人感泣至有图像奉之者事竣还朝时逆瑾干政凡复命者必往谒又无所赂遗大拂其意乃摭公逾限罚米二百石饷边正徳三年吏部以歴俸十年已上练达刑名晋大理寺丞又明年始迁右少卿时中外多故公两署印参驳明当防审大狱折以片言具得其情吴佥事廷举被瑾逮系止坐以枉道陶给事中谐劾瑾谪戍肃州家人至都党禁方严公独周旋其间卒获保全他多类是凡事涉危疑展采错事以身当之以是受知闵庄懿许防毅二公独深屡以奉谳忤瑾意夺俸三月防瑾败言官谢讷论康修撰党瑾因及公猥谓骤迁由是落职家居久之始上疏略曰臣本东海编民材质庸劣遭遇先帝明圣列官郎署臣待罪工部者三年刑部者八年陛下俯从廷议防臣于淹滞之中擢官大理恩数逾分然祖宗用人着在令甲如臣循资迁转者亦常有之而言者以为骤方逆瑾凭宠肆虐时罚米夺俸回话待罪挫辱百至而言者以为夤縁臣实寃之臣身为执法既不能诛讨元恶又不能乞身求退罪深责薄放归田里臣复何言但礼进义退人臣之节不可不明乞勑铨曹覈臣履歴及推举事由明臣心迹以礼致仕俾臣素节得白于后世即死无憾矣事下吏部不报今皇帝即位覃恩诏以章服闲居嵗有荐辟皆辞不行居常娱情书史意兴所到輙发为歌诗客至惟以觞奕为乐不复问人间事嘉靖六年八月九日卒年七十有四予莅南雍公子宜阳尝受业至是具状及太宰朱懋忠先生所为墓碑铭来请曰先公年五十七而始生不肖孤不肖孤生十八年而先公没顾遗行虽表表宜阳亦何能悉独念先公浮沉常调晚始一奋人方谓淹也而乃以骤去一斥不复赍志以殁此马迁所以抒情于少卿栁子以之哀鸣于京兆者也宜阳歴观传记所载自昔贤哲困于多口者众矣屈平谮于上官伍员毁于宰嚭贾傅短于绛灌董相沮于公孙千载而下心窃伤之先公有昔人之行而不幸同其迹先生倘览其事而悲之为传藏之名山俾后世知有先公获附诸张释之于定国之后以并托不朽乃宜阳又何憾焉予于是大书其事云夫国史考见得失之迹以传信异代乃不尽然都縁爱憎翻衺正以故论建失真予在史馆阅实録见谢给谏弹事防吕仲木至问徳涵何如人曰直节人也致孝于亲且笃交义尝拯献吉于死狱然性度高迈偘偘面斥人短坐是致怨比在留都马伯循为余言献吉下狱时瑾欲杀之急乃书片纸出曰徳涵救我家人往告康康即上马驰至瑾门门者不为通呼曰我天下魁人也汝公乃我乡里瑾素闻康名常冀一见不可得闻之即摄衣迎康康遽上坐瑾留饮康谈笑睨瑾曰自古三秦豪杰有几瑾愕然曰请先生见教康曰昔桓温问王猛三秦豪杰何以不至猛扪虱而谈世务三秦豪杰舍猛其谁乎何温闇若此哉瑾面发赤疑其讥已因问曰于今三秦豪杰有几康黙然屈指曰三人尔昔王三原秉铨衡进贤退不肖今则有密勿亲信秉大钧者意盖指瑾也瑾转发喜色因复问曰尚有人其先生乎无谓王猛在前而我不识康曰公何谬称海也此一人乃今之李白也海何能为后瑾固问之则曰海不敢道海不敢道昔曹操憎祢衡假手黄祖杀之奸雄小智李白醉使髙力士脱鞾可谓轻傲力士力士脱鞾而不辞容物大度也瑾俯首思曰先生岂谓李梦阳耶此人罪当诛康即起辞出曰海不敢道者此也瑾谢曰敬闻命矣明日即赦出其后献吉反嫉害徳涵优伶至为中山狼杂剧以刺献吉然徳涵未尝讐献吉也由此观之党耶非耶大理之寃可类推已论曰先王慎罚不闻株连谚有之曰戈必有铋缣必有匹给谏侪大理于康子以其伦也嗟乎康子信豪杰哉余闻伯循言愸寘于耳而宜阳述大理孝行缕缕且其天性卞急坦直无他肠絶与康子类当逆瑾毒痡荐绅大理必有拯救人不及知者乃得齐名青史称康董焉辟诸日月相焜燿于无穷嗟乎伟矣


　　明文海巻四百二十四
　　钦定四库全书
　　明文海巻四百二十五　　　　余姚黄宗羲编传三十九
　　杂传
　　吕震【史明古】
　　吕尚书震在礼部时文皇帝数自将伐北边吏部蹇尚书义戸部夏尚书原吉皆切谏上上不听一日上问原吉曰今粮储足给几年原吉意上又将出师因诡对曰才彀半年耳上疑其诞乃令中官及御史按之则十年尚有余也上大怒以原吉等朋党欺妄居尝愤詈时兵部方尚书賔提调灵济宫日有中使至宫赐香数语賔以上怒故賔惶惧自缢死朝房中有司以闻上立命剉其尸且械系原吉锦衣卫狱以震兼领戸兵部事时变起仓卒诸大臣相继罪死上怒不己中外汹汹咸不自保上虑震自危亲谕之曰兹事卿本无与朕坦懐相期毋得自疑但当为朕尽忠辅政耳又令校尉十人随震起居以防之密勅曰震万一自尽尔十人者皆代之死震乃颇自安震聪明絶人毎朝奏请他尚书皆执副本又与左右更进迭奏震既兼三部奏牍愈多皆自专请对侍郎不与也情状委曲千绪万端一览之后輙背诵如流未尝有悮又尝扈从上北狩上驻跸敌地见碑立沙碛中其文具在率从臣读之后一年上与诸文学语及碑因诏礼部差官往録之震奏曰臣当时与读此今尚记忆不须遣使也遂请笔札于上前疏之上不信密使人至敌中拓其本囬校之无一字脱悮其强记如此
　　尹昌隆【史明古】
　　尹昌隆者江西人也洪武中举进士魁天下授监察御史建文初人主视朝颇晏昌隆谏曰昔太祖髙皇帝鸡鸣而起昧爽而朝未尝日出而临百官百官于是乎戒惧故能庶绩咸熙天下乂安也陛下嗣守大业固宜追绳祖武兢兢业业忧勤万几未明求衣日旰忘食如有不及焉盖天下之大四海之广兆民之众不可不勤以抚之也今乃即于晏安日刻甚晏犹未临朝羣臣宿卫疲于伺旷职废业上下懈弛流为陵迟臣恐播之天下传之四方非为社稷之福也制以昌隆所言切中朕过礼部可遍行天下使朕有过人得而知之及太宗文皇帝举兵南向昌隆上书言今事势日去而北来奏章有周公辅成王之语不若罢兵息战许其入朝彼既欲伸大义于天下不应便相违戾设有蹉跌便须举位譲之犹不失作藩王也若沈吟不断祸至无日进退失据虽欲求为丹徒布衣不可得矣不报文皇帝入南京命捕齐泰黄子澄方孝孺昌隆等为奸党同驱出戮之昌隆当陛大呼曰臣当时曽上章劝以位譲陛下奏牍尚在可覆按也上乃命缓昌隆刑阅其奏上流涕曰火烧头若早从此言则南北生灵受祸未至若是之酷朕亦无此劳苦也特诏贷昌隆死且谕之曰朕长子在北京尔往事之尔能尽诚辅导朕不忘尔昌隆顿首谢永乐二年册立皇太子授昌隆左春坊中允前后在东宫随事匡谏多所补益太子甚重之后陞礼部主事尚书吕震方承宠用事羣臣无比当其独处精思以手指刮眉尾则必有密谋深计官属相戒无敢白事者而昌隆适有事往白震怒不应昌隆未喻移时又白之震愈怒拂衣起曰事当行自行何问为昌隆踧踖而退谋于所知者或谓之曰今既请不得公旧事东宫皇太子素知公何不啓取令防行之昌隆从其计果得令依所请震大怒遂奏昌隆傲慢狠愎事多专行臣以职守相临为所拒无属官礼且身为王官事无大小并须上奏而乃假托官僚怙赖恩私隂欲树结故不之父而之子其潜蓄无君之心可以防见矣又言昌隆身事庶人名在党籍侥律苟免见利忘义其心叵测其行匪良不宜任用上乃命逮昌隆下狱寻遇赦复官丁父忧归后起复至京往谒震震愠言接之入理前奏诏系昌隆锦衣卫狱且籍其家上方廵狩西京凡下诏狱者率舆载以从谓之随驾重囚昌隆与焉后数年谷王谋反事发辞连昌隆以曽经保奏为长史乃坐以共谋诏公卿杂问昌隆初不服力辨不已震折之昌隆知不可免乃无言狱具上冎死夷其族是年震病面疽病不可忍宛转床褥间常号呼曰尹相尹相其妻子问之云见昌隆守欲杀之竟死
　　平思忠【史明古】
　　平思忠者呉江人也少为县吏役满歴京考选授礼部主客主事于时明兴四十年矣中国强盛蛮夷向慕文皇帝方事招懐诸国朝贡者蹄踵交于道路乌蛮驿至不能容劳赠晏犒馆饩无虚日率主客主之思忠有精力勤敏过人遇事皆应机立办尚书吕震皆器之陞为郎中尝以事下狱适北使入贡新任主客者区画皆不称防上怒震因言思忠等以微累禁系罪不至去官且习外国事乞宥之以收其后效防可即日赦复任初有杨者陜西西安府朝邑县人为刑科都给事中敢直言上特擢为陜西左布政使吏部以陜西人例不该除上曰非尔所知也后不为例亦以本贯辞不许盖是时有杨太监者数人在陜西故上以往制之也他日上谕执政曰杨初去时颇肯言事近日又黙然矣可选清强有胆气者一人往参政以察之吏部以思忠应诏上素识其名命之往而思忠有养子曰平安者私以绫罗度潼闗为抱闗者所发解陜西布政司思忠时出行部命收而勿籍思忠归私以物还之思忠感愧不己竟不敢有言尝有某府一推官録事至司思忠知其素贪乃发怒杖之后其人解京因招尝分事某赃赂思忠刑部并逮思忠就考适有例凡贪赃官吏委诉不已者笞杀于市思忠乃诬服讁戍边防太监刘马儿奉诏市马西域以思忠在主客久多识贾胡请以自从诏释其戍给官带办事随玛勒西抵吐蕃乌斯蔵朶甘隆达等处赤斤防古防东安定阿敦楚逊哈密等卫及和卓额尔巴里赛玛尔堪哈哩于阗诸国而还复免官家居以渔佃自给又数十年卒初苏州府知府况钟亦以吏员起家继思忠为主事及思忠参政又以嗣其郎中寮寀交承情分甚密钟来知苏州思忠往见之钟迎甚恭呼其妻子出拜谓曰此吾旧长官也饮思忠酒时正暑热命二子扇之思忠辞钟曰某忝知贵州非无仆可给使令但欲使小儿辈知公为吾故人耳其敬之如此然思忠居贫自守未始以事干钟人以此多之初思忠未贵时知县蒋奎尝延一相者问休咎徧视在座者其言皆不大了了思忠时给事堂下相者数目奎因呼上使相相者曰此人他日当贵至三品然不终奎大笑相者去奎谓坐客曰术士之妄如此一小吏安能顿至三品乎后奎坐事自杀同僚无一显者思忠竟如其言
　　陈奉时【李承箕】
　　陈景秋字奉时白沙先生仲子为邑庠生廪饩者十余年不得志于有司者四举矣奉时作科举文字示人人称羡之则眼平而色怡知其性气者毎见其文但一过目不复出一语相诘腰背戍削不饮酒颇好度曲事继母顺母亦偏爱之故其妇女亦被宠于姑顺之应也増城湛民泽曰治巳未先生谓余曰景阳今其悔乎骎骎乎反正矣未几时奉时暴病卒吁可怪哉鸟之将死其鸣也哀人之将死其言也善说者以为曽子之谦辞也其易箦之意非欤奉时寿四十五年不可谓折夭矣顾吾所寿于今与后者何如岂曰年哉奉时少年时不自顾惜倾意柔曼造戯具招歌儿游衍其间先生怅然曰李泰伯自为墓必取隂阳家所谓絶穴者殆为是哉予闻先生出斯语大惊焉既而奉时亦欲勉强所当为与所不为扫宿轨剪狂奔之志收之桑榆赍志沈沈云
　　陈乐芸【李承箕】
　　予南逰岭海访求古今之遗逸意丹砂寳才之乡庶几有隐君子吾将求而得之其人不可得吾将求其诗书彷佛其精神而得之乃闻古冈昔有少丈夫陈乐芸者其风可想也其诗曰箕踞长松下忘情白髪新城市有名利江山唯白云予曰美哉少而忘世始而彻终尘视斯世而不忒者乎渔家词曰前江水顺水平流渔妇移舟折海榴折得一枝簮緑鬂怕归渡对人羞曰美哉华而不逞乐而不流不愧其防防者乎山水词曰水何碧云何黄漠然真是水云乡水雪乡梅灼烁一夜东风尽开却幽鸟飞来不知去几许芳心欲偷啄曰美哉休休乎心乎悠悠乎迹乎散乎留乎其得于天者多乎是奴仆命骚之苗裔欤何思韵之深长也乐芸自六七嵗时在防学中为诸童子引诗对或一一代为之得笔墨不烦取于家家人异之凡书一过目辄成诵师兼授以试之畧不为困十余嵗时能长吟不起草乡先生毎以为莫及而知诗者皆知其骎骎乎将薄乎古人也年廿七以没家人失其稿得于人所传诵者止此且夫诗苟美矣虽一句传于后世可也士苟贤矣虽夕死可也予尝北游过防郢之间秋风时来诵邢居实之三叠而悲斯人之蚤亡也夫涉世而后才丰弃人而后天全异乎古所云斯人之流所谓造物所忌者非耶孔子疾没世而名不称是天之所寳者其在斯人之名乎
　　阿留【陆容】
　　阿留者太仓周元素家僮也性痴獃无状尝使执洒扫崇朝运帚不能洁一庐主怒之则掷帚于地曰汝善是曷烦我为元素或他出使之应门賔客虽稔熟者不能举其名问之必曰短而肥者瘦而长者美容姿者龙钟而曳杖者后度不能悉记则阖门拒之家畜古尊彞鼎敦数物客至出陈之留伺客退窃叩之曰是非铜乎何黯黒若是也走取沙石就水磨涤之矮榻缺一足使留断木之岐生者为之持斧锯歴园中竟日及其归出二指状曰木枝皆生上无下向者家人为之哄然舍前植新栁数株素恐为隣儿所撼使留守焉留将入饭则收而藏之其可笑事率类此元素工楷书尤善绘事一日和粉墨戏语留曰汝能是乎曰何难乎是遂使为之浓淡参停一如素能屡试之无不如意者元素由是专任之终其身不弃焉传者曰樗栎不材薪者勿弃砂石至恶玉人赖焉盖天地间无弃物矧灵于物者独无可取乎阿留痴獃无状固弃材耳而卒以一长见试实元素之能容也今天下正直静退之士毎不为造命者所知迟钝疎濶者又不为所喜能知而喜矣用之不能当其才则废弃随之于戏今士胡不幸而独留之幸哉
　　王昌【祝允明】
　　义兴人王昌有竒力治田不以牛身犁而耕妻驾之昌一奋土去数尺或抵塍塍为之动尝餽运昌肩舟之桅而担焉前后堇十钟达数百里他舟人不知昌乃或侮昌昌曰若欲以众摄我耶虽百人胡能为众恚集隣船得百许人争欲击昌昌持樯拂左右左右及拂者无弗溺者昌山行见蝇蚋纷然起丛薄间眡之有巨蛇长数十寻昌走不竟蛇蛇将尾而寘之口昌怒捉蛇尾而振之举投空地逮地死矣途间遇搏虎者持鎗防来昌弱其具都折而置之自防巨竹削其端使廉甚水以和之火以坚之方俯偻治竹未就虎突至后昌不及运竹便以两手搘虎两膊又空执于一掌抽腰间竹刺虎喉信手一掷逾其背后树杪毙焉昌或久虚其力輙手足撼掉不自休速犇山中擢林木数株运弄之或提顽石行百匝两无为于室则索绹如杵数十丈寸寸搯断之力稍解云昌有女力肖其父陆有修舰众莫置之水造昌庐命昌昌病命女女往辟人独荡舟手及舟舟在水矣昌行四人以行连其名呼曰昌四白石翁云闻之其乡人
　　岐山叔父【侯一元】
　　二谷子曰茫乎幽沕哉天道余莫测其倪焉毎旋观民故览察所由未始不然悲也世常言祸福有本自淑慝生以徴诸耳目所睹记常不酬时大乖刺焉儒者多方则捄之以经变曰理从而数迕者也从者经迕者变欲以笼其纷糅纳诸环中余尝赘若说以为善恶自人所祈向有殊耳祸福者遇也无縁而行犹寒暑晦明也时然而然宁有所繇者耶故君子不沮防不雄成不逆来不蹠往油油然从而徂斯不亦达人大观也哉生死之于祸福大物也而生死有大较焉曰修短修短有大较焉曰正变自箕范明命极福以示威向民莫不尊寿而贱夭乐夷而怵难有蹈所恶则相与翘其疵纇以明有召若裴氏之前鉴子安是己寻其言有条余独以载籍所称算勤其官而卒水死楚妃需符而入渐台之下李白才也没于采石杜甫志比稷契漂死蜀江张世杰营宋社稷身祷盲风不霁竟覆崖山此数子者当安所获戾而至是易曰过涉灭顶凶无咎此言行不自已则无所咎也且王子安文行不掩未闻其有大诟也并时而生者巨慝大怼贪狼窫窳之徒众矣咸寿终于寝不闻他患以勃方之不犹愈乎而谓祸福由天意夺此与彼何其傎也凡修短不齐齐于尽所由尽不齐齐于化由今鉴古腐骨一矣在所存而已诚有所存虽湘江流人吴门放士防稽巫女名隐隐谹谹而传后世自污泥显无所存则虽锢南山周石椁为藏送者毕乎同轨前绋万人数世之后无余处矣是以庄生齐鸢蚁管晏明不在我王孙富人而用倮葬非诡情而妄诿也彼亦有大掦防以然悲夫余岐山叔父为人修文慎行乡党称寡过焉弗逢有司以贡上春官业国子讫事还至浙风于钱塘溺焉余既防伤骨肉而重哀斯文背膺交痛咽弗语者久之客或谓余岐山子之死非天道矣礼云君子不吊溺为忘孝也自昔而僇之独如岐山子何余曰六经自秦火后多赝而礼尤甚果若所云则是泽国之民终不可为孝而箕以下凡水死者皆不得奠楹致客比于齐民抑何不幸之甚也凡礼经踳驳多是类不足悉掊击余既粗明天人之际复次叔父之行较著者一二以发其凡俾诔者有择焉叔父兴宁公之后兴宁公仕兴宁也惠于政民尸祝之再传乃至叔父有昆弟而伯考无嗣以叔父嗣叔父之考乡伟人长者也贤叔父爱之虽外嗣常父母之不使叔伯己考卒叔父行三年丧士友谏不可则请期衰而心斩是嵗当大比士故事士大比不得辟期以下丧而新督学某公者有严声士人人自惴用是学官以法强行叔父比至则前泣愿纳巾服为编氓终丧督学不可意弗信愈益督切之俾为文文不满数行手巻俜然以白督学督学叹曰允哉孝子乃欲以不终试丐吾罢举也虽然以文则子不当废卒举之夫人道孝为大孝善丧为大俗之敝也齐斩而御酒肉越绋而从庆劳或乃乗而讲牢巹安锦稻若平时命曰借婚仕者丧未断有所规取即窜文书损月日变服而趋利呜呼孰有自致至隆抑捽从礼复祓心哀痛不疚声利如叔父者耶叔父既嗣伯考袭有其庐乃独处庐东偏而以其西偏居其生父昆弟之遗孤嫠人曰岐山子哀其犹子而借之居廼后叔父竟不言借借者久之亦自以为已物则反数有短长谓叔父盍归我直我且出而其责直高叔父如所责偿之无吝色人曰岐山子乃以已直市己居也此亦世人所锱铢较者叔父寻丈而委之叔父美髭髯工谈讨与人言时时杂以谐谑莫不雅循有致凡人情物曲委琐芜秽者自叔父发之即融洒闲畅文采琅然听者不忍去以是欢于人人至其临大是非谋大疑凛然榘矱不求调于人人亦以是重之知其非无町畦者也呜呼已矣讣之日邑人士无贤愚疏戚知不知皆为流涕哀诔并兴有黄鸟之余悲焉伤哉叔父今且骖虬乗螭从文鱼而侣伍子入湘吊累及河唁狄古之人若林咸希风而来最皭然泥滓齐光日月岂复戚戚儿女情哉知叔父者其无噭噭然以怛化为也呜呼悲夫二谷子曰余所次岐山叔父之行事不能什一尔乃余则以为人道莫尚孝慈者矣叔父致孝而不阂于制务恤孤而弗效之尤也岂非难哉乃其细小则荐绅先生类能传之然亦得其一曲以言乎大全犹有憾焉往余遘叔父金陵也盖同卧起连觞豆数日乃去云叔父法语森森与之处日起畏余业己怪惮之昔武帝谓东方生何言之善竟得其死叔父平生语多诙今不诙顾益庄听之乃无一语不依于仁义将别送余都门手而曰语我二子读无嬉我且旋至言琅琅然未絶乎余耳也魂黯黯焉期而至悲乎悲乎叔父之所不可传者逝矣夫虽然叔父不蕲悲而悲人闻而莫不赍咨不蕲传而传君子有美言焕然而简编令百世之后咸知叔父之贤也叔父虽枕流入齐以祸终亦优于属纩迁寝逺矣
　　乞市者【陈鹤】
　　武林山中有乞市者衣裂履穿貎舒而心逸索人食独寛一市人疑以问乞者则曰吾战卒也主军阵三嵗而不一敌卒多死惟吾善走得存不若往丐之为愈也市人闻而责之曰尔何不义若此矣今海夷之延祸也民业凋瘁农蚕不时吾延颈以望战倾耳而待防尔何不自奋亡命而不思耶乞者曰吁公谬罪我昔者士卒连部运旄而示令者惟主军一人焉军令吾进则进之令吾退则退之于凡防画变见以出胜负者一皆主军之所施非吾卒之能夺也今府库之入嵗且七八而布于召募者六焉坐饮卧餐曽不知习练之劳竒伏之训一旦赴江川昧地道突然夷来弓刀自废当是之时惟知走之为豫也主军不能以自罪而归于部长部长不能以自罪而归于行伍行伍不能却且罪且死矣吾安恋升斗之饷以寄命于卒哉故宁以乞市自终耳虽然吾乞有年今亦有得于乞者我自朝至夕经千舍而千乞焉然与之者不为喜抗之者不为怒多寡亦不为计也饥而食焉饱而息焉或絶吾乞亦坦然以嬉无富贫之动虑无骨肉之累情远锋镝忘胜败逍遥乎闾巷任所寓而为之家今吾年且六十余矣以百约之则来者少而往者多也知其进亦不可以成功拜侯故退而乞市以全其身耳非袖手视败以甘为不义哉陈子闻而叹曰若乞者似亦有道者之流欤余尝观上世百胜之师矣必先练其兵卒以待其敌一或有势不可则出竒设伏以收万全之功今安有不习技而能幸胜者哉乞者知其故且自度师必无终遂乃匿形于汚流以逺祸害随縁寝食淡然得失之外其较之千金之子劳簿算计费直为子孙忧消长抵死而不悟者不亦逺甚耶
　　中官【罗虞臣】
　　原子曰中官之宠其来尚矣浮阳比伊霍之勲费亭视良平之画盖自桓灵之际烈矣唐兴建五局之号立令丞之职降于天宝衣朱紫者动以千数世主昏弱倚为扞卫故辅国以尚父见显元振以援立致奋及至凶愎参防党类殱灭王室亦夷迹其盛衰之原亦国家安危之系也然古今之论中官必曰善佞曰贪贿善佞贪贿二者诚足以误天下而误天下独不在中官何也今善佞贪贿之巧莫过于士夫苟顺苟容结纳左右求亲媚于主上及至得意乃挟主威以阻天下之士气夸主宠以树天下之朋党穷主欲以尽天下之财货蔽主听以乱天下之是非是病天下之原也夫中官固刑余之人而掖庭房闼之职也声名无耀于门阈肌肤靡传于来体而责以君子之行非其任矣何者中官善佞贪贿固昏主之所惑也而明主所易察也是故不足以误天下若士夫善佞贪贿之巧虽或明主莫之能辨矣是故误天下多由于士夫士夫实有误天下之奸而以其误天下者归咎中官欲起而击之此祸乱所由成矣昔张譲诘何进曰今天下愦愦非独我曹罪也卿言省内秽浊公卿以下清忠为谁悲夫斯可以愧士夫矣明兴高皇帝初定宦官之令止给宫中之役置监有十尚膳以掌供养尚宝掌符玺尚衣掌冕服司设掌车辇牀褥帐幔内官掌成造婚礼妆奁并诸内使贴黄宫中器用司礼掌冠婚丧祭之礼仪制帛及御前勘合御马掌廐闲与诸国贡献典牧所属印绶掌诰劵贴黄选簿符騐直殿掌洒扫神宫掌守奉园陵其官级次有太监少监监丞之等长随奉御之号至钟鼓惜薪兵杖织染承运司钥诸司局库之属皆用宦者为之各令食职于内无得干政待之极严始未尝不忧其渐起而思压絶其原也逮自文皇永乐以后增至二十四监是时诏以李恭等守备边镇然止西北路一二要害之地耳恩宠之任肇自章皇中官始盛内而帷幄论事外则镇守诸藩故使广以采珠奉命守边以监督见委司织造于吴杭通货物于洋海买善马于西北啣命四出旁络道路斯亦陗堑溃坏之渐矣然而幸路未啓大臣尚知据法刘永成宦者也有军功而没天子议欲追封伯爵内阁力争曰祖宗成宪具在谁敢违之事竟寝不行然蟒衣玉带之加褒亦少滥讫于毅皇正徳之间爵及家人勑由内降赏封之制可谓不检矣岂非其初略于澄本塞违鉴微识着之义哉惜夫故自已已之变廷臣议欲遣使迎复兴安面折羣臣曰尔辈故欲答使且来言孰可行者孰为文天祥富弼其人耶众莫能答成化时帝尝决事于内大学士彭华曰请得如先朝故事召见面议遂托诸常侍奏闻有顷帝御文华殿召华等见华言昨准御史奏减京官俸之半然文官尚可武官不免鞅鞅须陛下大发明诏以慰人心帝曰卿即传防与该部华等顿首呼万嵗而退于是诸常侍笑曰常言不召见及见无一竒谋至论止呼万嵗因名华等为万嵗阁老云由此观之士夫之行无以服其心故羣讥笑之余按自宣徳以来表其徳宠着恶与士夫所醸成之者于篇盖亦当世得失之林也使后之君子得攷焉他无所与成败则不着自文皇时有孟继章皇时有陈芜芜交趾人帝为太子时芜得幸帝即位赐芜更王姓名瑾常从征武定州还受赏金帛宝楮累巨万又以两夫人赐瑾官其养子陈林亦从瑾姓曰王椿及景皇帝立瑾常有疾帝遣医往治复遣中官遗金帛饮馔问安否旁午道路不絶瑾卒又命官其奴与其从者一十二人赐钞五十万缗恩宠之笃莫与比然瑾性严谨睿皇时则王振方振未贵杨荣杨溥杨士竒同时秉政然议懐私便内互猜忌遂迭请告展省振乃乗间摭拾三杨之短防佥事廖谟杖死驿丞有司奏逮治荣溥曰谟罪当死士竒曰宜论谟因公律士竒与谟同乡故解之争久不决振间言于上曰三杨皆私坐死过重因公过轻宜对品降调帝韪之因信任振从此奏白多裁决于振矣居亡何振又发杨荣受宗室贿请覆案之荣竟以忧愤死振权日重学士刘球上封事请因天变削振权振怒遂用他事下球狱杀之自时公卿畏祸重足一迹皆争附振以免死为解振又请征麓川自将逺讨广地荒夷滥费爵赏九溪猫防乗时不靖中国多衅耗矣至己己之变振死于土木景皇时有善増増恃宠多骄恣贵幸不及瑾振二人而声势赫畏颇比于振是时公卿皆因闗说増诞日各奉土珍为寿盈门庭矣纯皇时有汪直黄赐谭勤直为人便黠得幸成化十一年妖贼李子龙坐出入禁中与宫人乱伏诛帝锐意欲知外事乃任直刺事西厰防建指挥杨曅杀人事觉走匿京师贿大学士商辂等求解直知其状奏捕曅辞连引其亲属杨仕伟等十余人皆被逮下狱后曅死直又遣人尽没入其家得曅嵗所结纳诸当道簿欲入奏朝士夫闻者半啮指矣及直廵边又发都御史牟俸賍巨万下俸狱坐戍由是都御史官皆铠甲戎装迎直百里外伏谒望尘挨过然后敢起至入馆复易小防曵趋走唯诺自治供帐上酒食故京师谣曰都宪叩头如捣蒜侍郎扯腿似烧葱言卑靡而猥□也而尚书尹旻王越都御史陈钺御史戴缙王亿皆以倚附得据宠位后直坐擅启建州衅罢免独王赐谭勤此两人皆着谨媚然其权任不及直孝皇时李广以方技进贵幸日笃势倾中外大臣多用贿求治十一年建育秀亭于万嵗山适成防少公主患痘疮广饮以符水遂殇宫中多归咎广久之清宁宫灾或曰亭之建年月不利皇太后怒曰今日李广明日李广兴工动土致此祸灾广惧饮鸩自杀帝闻广死意有竒秘方书遣人广家索首得其纳贿簿簿载某官送黄米几百石某官送白米几百石帝曰广所食几何乃受许多米耶左右对曰黄白金银也帝怒命没入广家于是言官请出簿竟案诸与名者急甚夤夜走寿宁侯求救不期防者十三人由是事得寝毅皇时则有刘瑾马永成谷大用陆訚初皆给事太子家毅皇为太子与相爱及即位益亲幸由是日导帝狗马鹰舞唱角抵之好宴游无度尚书韩文等用功能进赏益加禄米四十余石兄弟家人皆得拜封伯爵其傅奉为锦衣卫官一门数人国朝恩泽之封盖自兹始焉是时中官布满天下割削黎萌剧盗縁间动揺区夏中官之祸至正徳极矣今天子诏定班爵之令侍中侯封悉见削黜九年诏罢天下镇守备监鎗官潜消国衅用章中兴之治某谨按天顺八年诏令裁革止江浙闗闽临清五地镇守其各边正统前所置率如故令百年未刬之弊蕴夷殆尽学士缙绅莫不喟然叹兴太平之基也功徳施后世至深长矣初上在楚藩习见毅皇任中官之过及即帝位御之极严左右赏赐悉从古制有罪挞之至死陈尸示戒又禁天下几省不得进阉腐小竖今给役省殿视先朝仅什之一二尔亦天子鉴昔思治之义也乃若近嵗高忠麦福之徒以建造颇见宠任然取过庸不笃无足数也其后五年礼部请收京师内郡自腐者一万余人第为三等上者给役宫中次者留应各王府补缺又其次者充海戸皆得嵗食粟钱如令然而非所以汰冗费杜侥幸之路也天子重违其议诏可之自此之后则民多腐身熏子求进用矣









　　明文海巻四百二十五
　　钦定四库全书
　　明文海巻四百二十六　　　余姚黄宗羲编传四十
　　杂传
　　山人操舟【丘云霄】
　　止山子与程生君正将适越舟次城村有山人将之市呼渡甚急渡者曰舟楫具盍自渡而呜呜然也山人遂取楫放舟未中流漂荡而下山人惊悸不自支将遡流而顺鼓欲左舟而右楫颠倒失措而舟愈荡有浣童子绐之曰急跪拜可止山人即跪拜环江而视者为之拊掌絶倒山人力穷乃呼救甚哀为有力者没而渡之止山子顾君正曰子识之学不达于经济使居位操政柄不至颠倒谬戾而沦胥以败如若人者几希其能免天下后世一拊掌耶故曰上者舟也下者水也水以载舟亦以覆舟盖善操则济不善操则溺
　　府君仁庵公【丁自申】
</div>
    <div class="pagination">
<a href="明文海_page117.html">上一页</a><span>...</span><a href="明文海_page113.html">113</a><a href="明文海_page114.html">114</a><a href="明文海_page115.html">115</a><a href="明文海_page116.html">116</a><a href="明文海_page117.html">117</a><span class="current-page">118</span><a href="明文海_page119.html">119</a><a href="明文海_page120.html">120</a><a href="明文海_page121.html">121</a><a href="明文海_page122.html">122</a><a href="明文海_page123.html">123</a><span>...</span><a href="明文海_page119.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
