<!DOCTYPE html>
<html>
<head>
    <meta charset="UTF-8">
    <title>西汉文纪 - 第 10 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西汉文纪 - 第 10 页/共 29 页</h1>
    <div class="content">　　武帝谕淮南诏
　　皇帝问淮南王使中大夫王上书言事闻之朕奉先帝之休徳夙兴夜寐明不能烛重以不徳是以比年凶菑害众夫以眇眇之身托于王侯之上内有饥寒之民南夷相攘使边骚然不安朕甚惧焉今王深惟重虑明太平以弼朕失称三代至盛际天接地人迹所及咸尽賔服藐然甚慙嘉王之意靡有所终使中大夫助谕朕意告王越事
　　严助谕淮南王
　　今者大王以发屯临越事上书陛下故遣臣助告王其事王居逺事薄遽不与王同其计朝有阙政遗王之忧陛下甚恨之夫兵固凶器明主之所重出也然自五帝三王禁暴止乱非兵未之闻也汉为天下宗操杀生之柄以制海内之命危者望安乱者卬治今闽越王狼戾不仁杀其骨肉离其亲戚所为甚多不义又数举兵侵陵百越并兼隣国以为暴彊隂计竒防入燔寻阳楼船欲招防稽之地以践句践之迹今者边又言闽王率两国击南越陛下为万民安危久逺之计使人谕告之曰天下安寜各继世抚民禁毋敢相并有司疑其以虎狼之心贪据百越之利惑于逆顺不奉明诏则防稽豫章必有长患且天子诛而不伐焉有劳百姓苦士卒乎故遣两将屯于境上震威武扬声乡屯曾未防天诱其衷闽王陨命辄遣使者罢屯母后农时南越王甚嘉被惠泽防休徳愿革心易行身从使者入谢有狗马之病不能胜服故遣太子婴齐入侍病有瘳愿伏圵阙望大廷以报盛徳闽王以八月举兵于冶南士卒罢倦三王之众相与攻之因其弱弟余善以成其谋至今国空虚遣使者上符节请所立不敢自立以待天子之明诏此一举不挫一兵之锋不用一卒之死而闽王伏辜南越被泽威震暴王义存危国此则陛下深计逺虑之所出也事效见前故使臣助来谕王意
　　胶西王端【景帝子为人贼盭数犯法无子国除】
　　淮南王安罪议【安以父厉王废死武帝时无太子天下有变诸侯并争遂日夜治兵谋为反孽孙建使所善严正上书言其事而初与谋伍被亦诣吏且告下诸侯王列侯议胶西王端议闻上使宗正以符节治王安自杀国除】
　　淮南王安废法行邪懐诈伪心以乱天下荧惑百姓倍畔宗庙妄作妖言春秋曰臣无将将而诛安罪重于将谋反形巳定臣端所见其书节印图及他逆无道事验明白甚大逆无道当伏其法而论国吏二百石以上及比者宗室近幸臣不在法中者不能相敎当皆免官削爵为士伍毋得宦为吏其非吏它赎死金二斤八两以章臣安之罪使天下明知臣子之道毋敢复有邪僻倍畔之意【史记○汉书废法度行邪僻懐作有荧作营大逆无道句无防作官】
　　赵王彭祖【景帝子前二年立为广川王徙赵】
　　讼太子丹书【赵国人江充有女弟嫁赵太子丹充因得幸于彭祖久之丹与充忤遂捕充充亡诣阙告丹内滛乱及攻剽为奸武帝怒收丹下魏郡狱法至死彭祖上书讼丹不许后竟赦出不得立】
　　充逋逃小臣茍为奸譌激怒圣朝欲取必于万乗以复私怨后虽亨醢计犹不悔臣愿选从赵国勇敢士从军击匈奴极尽死力以赎丹罪
　　中山靖王胜【景帝子前三年立】
　　闻乐对【武帝初即位大臣惩吴楚七国行事皆谓诸侯防彊欲稍侵削数奏暴其遇恶建元三年代王登长沙王发中山王胜济川王明来朝天子置酒胜闻乐声而泣问其故胜对具以吏前侵闻于是上乃厚诸侯之礼】
　　臣闻悲者不可为絫欷思者不可为叹息故髙渐离击筑易水之上荆轲为之低而不食雍门子壹微吟孟尝君为之于邑今臣心结日久每闻防眇之声不知涕泣之横集也夫众喣漂山聚蟁成靁朋党执虎十夫挠椎是以文王拘于牗里孔子阨于陈蔡此乃烝庻之成风增积之生害也臣身逺与寡莫为之先众口铄金积毁销骨丛轻折轴羽翮飞肉纷惊逢罗澘然出涕臣闻白日晒光幽隠皆照明月曜夜蟁蝱宵见然云蒸列布杳冥昼昏尘埃抪覆昧不见防山何则物有蔽之也今臣雍阏不得闻防言之徒生道辽路逺曾莫为臣闻臣窃自悲也臣闻社鼷不灌屋防不薰何则所托者然也臣虽薄也得防肺腑位虽卑也得为东藩属又称兄今群臣非有葭莩之亲鸿毛之重群居党议朋友相为使夫宗室摈却骨肉氷释斯伯竒所以流离比干所以横分也诗云我心忧伤惄焉如假寐永叹唯忧用老心之忧矣疢如疾首臣之谓也
　　燕王旦【武帝子辩畧博学昭帝时与上官桀等谋逆事败自杀】
　　请立武帝庙书【旦就国卫太子败齐懐王薨自以次第当立武帝后竟立少子即尊位是为昭帝旦上书请为武帝立庙郡国报从而旦日与中山哀王子刘长齐孝王孙刘泽谋治兵长为旦命令羣臣泽为奸书言少帝非武帝子天下宜共伐之须期日发事闻有诏勿治久之帝姊盖长公主左将军上官桀等与大将军霍光争权令旦上书疏光过失旦因为葢主私夫丁外人求封爵光执不许及旦书上察其诈也桀等遂谋共杀光废帝因迎立燕王为舍人所告上使使者赐旦玺书旦以绶自绞死余并伏诛】
　　窃见孝武皇帝躬圣道孝宗庙慈爱骨肉和集兆民徳配天地明并日月威武洋溢逺方执寳而朝増郡数十斥地且倍封防山禅梁父廵狩天下逺方珍物陈于太庙徳甚休盛请立庙郡国
　　为丁外人求爵书
　　子路防姊期而不除孔子非之子路曰由不幸寡兄弟不忍除之故曰观过知仁今臣与陛下独有长公主为姊陛下幸使丁外人侍之外人宜防爵号
　　请宿卫疏
　　昔秦据南面之位制一世之命威服四夷轻弱骨肉显重异族废道任刑无恩宗室其后尉佗入南夷陈涉呼楚泽近狎作乱内外俱发赵氏无炊火焉髙皇帝览踪迹观得失见秦建本非是故改其路规土连城布王子孙是以支叶扶疏异姓不得间也今陛下承明继成委任公卿群臣连与成朋非毁宗室肤受之愬日骋于廷恶吏废法立威主恩不及下究臣闻武帝使中郎将苏武使匈奴见留二十年不降还亶为典属国今大将军长史敞无劳为捜粟都尉又大将军都试郎羽林道上移跸太官先置臣旦愿归符玺入宿卫察奸臣之变
　　昭帝赐燕王玺书
　　昔髙皇帝王天下建立子弟以藩屏社稷先日诸吕隂谋大逆刘氏不絶若发頼绛侯等诛讨贼乱尊立孝文以安宗庙非以中外有人表里相应故邪樊郦曹灌携劔推锋从髙皇帝垦菑除害耘耝海内当此之时头如蓬葆勤苦至矣然其赏不过封侯今宗室子孙曾无暴衣露冠之劳裂地而王之分财而赐之父死子继兄终弟及今王骨肉至亲敌吾一体乃与他姓异族谋害社稷亲其所疏疏其所亲有逆悖之心无忠爱之义如使古人有知当何面目复奉齐酎见髙祖之庙乎
　　中山王子长【中山哀王昌子景帝曾孙】
　　为燕王旦令【长诈言旦武帝时受诏得职吏事修武备备非常为旦命令群臣】
　　寡人頼先帝休德获奉圵藩亲受明诏职吏事领库兵饬武备任重职大夙夜兢兢子大夫将何以规佐寡人且燕国虽小成周之建国也上自召公下及昭襄于今千载岂可谓无贤哉寡人束带听朝三十余年曾无闻焉意者寡人之不及与抑亦子大夫之思有所不至乎其咎安在方今寡人欲挢邪防非章闻阳和抚慰百姓移风易俗厥路何由子大夫其各悉心以对寡人将察焉
　　楚王延夀【楚王元交之后】
　　遗广陵王胥书【胥武帝子坐祝诅杀人即讯自绞死】
　　【宣帝即位延夀以广陵王胥武帝子天下有变必得立隂欲附倚辅助之故为其后母弟赵何齐取广陵王女为妻因使何齐奉书遗广陵王何齐父上书告之延夀自杀】
　　愿长耳目毋后人有天下
　　列侯吏二千石博士江都王建罪议【建为景帝孙嗣父易王封滛虐积罪武帝元狩二年遂谋反有司请捕诛制曰与列侯二千石博士议议上建自杀○附诸王后】
　　建失臣子道积久辄防不忍遂谋反逆所行无道虽桀纣恶不至于此天诛所不赦当以谋反法诛
　　列侯中二千石二千石博士广川王去罪议【去为景帝曾孙嗣祖广川王爵立幸姬昭信为后谮杀诸姬王昭平陶望卿等燔烧亨煮本始三年相内史奏状并逮捕下狱辞服有司请诛列侯等议上制复下议奏废王与妻子徙上庸去道自杀】
　　去悖虐听后昭信防言燔烧亨煮生割剥人距师之谏杀其父子凡杀无辜十六人至一家母子三人逆节絶理其十五人在赦前大恶仍重当伏显戮以示众
　　宣帝制
　　朕不忍置王于理议其罚
　　乌孙公主解忧【楚王戊女】
　　上昭帝书
　　【初汉以江东王女细君为公主妻乌孙昆莫昆莫年老复使其孙岑陬尚公主公主死复以解忧为公主妻岑陬昭帝时汉议欲大击匃奴防昭帝崩宣帝初即位公主及昆弥皆遣使上书汉兵大发十五万骑五将军分道并出昆弥与昆莫皆王号也岑陬死季父子翁归靡立复尚解忧生三男长曰元贵靡元康二年昆弥上书愿以汉外孙元贵靡为嗣得复尚公主上乃以相夫为公主闻翁归靡死立岑陬子狂王徴少主还狂王复尚解忧生男鸱靡防元贵靡鸱靡皆死公主上书天子闵而迎之是歳甘露三年也】
　　匈奴发骑田车师车师与匈奴为一共侵乌孙惟天子幸救之
　　上宣帝书
　　匈奴复连发大兵侵击乌孙取车延恶师地收人民去使使谓乌孙趣持公主来欲隔絶汉昆弥愿发国中精兵自给人马五万骑尽力击匈奴唯天子出兵以救公主昆弥
　　又
　　年老思土愿得归骸骨汉地







　　西汉文纪巻五
　　钦定四库全书
　　西汉文纪巻六　　　　　明　梅鼎祚　编诸侯王韩信等【信淮隂人初属项羽为郎中归髙祖灭楚兴汉封齐王以疑诬反诛】上汉王请定帝号防【汉王五年既灭楚诸侯疏上皇帝尊号汉王三让始可于是诸侯王及太尉绾等三百人与博士稷嗣君叔孙通谨择良日以五年二月甲午上尊号汉王即皇帝位于汜水之阳】
　　楚王韩信韩王信淮南王英布梁王彭越故衡山王吴芮赵王张敖燕王臧荼昧死再拜言大王陛下先时秦为亡道天下诛之大王先得秦王定闗中于天下功最多存亡定危救败继絶以安万民功盛徳厚又加惠于诸侯王有功者使得立社稷地分巳定而位号比儗亡上下之分大王功徳之着于后世不宣昧死再拜上皇帝尊号
　　汉王答
　　寡人闻帝者贤者有也虚言无实之名非所取也今诸侯王皆推髙寡人将何以处之哉
　　又奏
　　大王起于细微灭乱秦威动海内又以辟陋之地自汉中行威徳诛不义立有功平定海内功臣皆受地食邑非私之也大王徳施四海诸侯王不足以道之居帝位甚实宜愿大王以幸天下
　　汉王又答
　　诸侯王幸以为便于天下之民则可矣
　　张良【字子房韩人佐髙帝定天下封留侯】
　　遗项王书【初懐王有约先入闗者王之沛公先入闗楚既灭秦分王诸将立沛公为汉王王巴蜀汉中及汉王还定三秦项羽闻汉王并闗中且东大怒乃距汉时田荣以齐反自立为齐王令彭越反梁地汉使良徇韩乃遗项王书又以齐梁反书遗项王曰齐欲与赵并灭楚楚以故无西意而圵击齐】
　　汉王失职欲得闗中如约即止不敢东【史记○汉书作不敢复东○汉纪云汉王失职之蜀欲得闗中如约即止不敢反也】
　　与四皓书
　　【上欲废太子立戚夫人子赵王如意吕后彊要良为画计良令吕后使人奉太子书卑辞厚礼迎上所不能致者四人以为客上知此四人贤则一助也上破黥布归愈欲易太子及宴置酒太子侍四人从年皆八十余须眉皓白衣冠甚伟前各言名姓曰东园公甪里先生绮里季夏黄公皆言太子仁孝恭敬爱士天下莫不延颈欲为太子死故臣等来耳上曰烦公幸卒调防太子召戚夫人指示四人者曰彼辅之羽翼巳成难动矣竟不易太子者本留侯招此四人之力也】
　　良白仰惟先生秉超世之殊操身在六合之间志凌造化之表但有大汉受命祯灵显集神母告符足以宅兆民之心先生当此时辉神爽乎云霄濯鳯翼于天汉使九门之外有非常之客北阙之下有神气之宾而渊游仙隐窃为先生不取也良以顽薄承乏忝官所谓絶景不御而驾服驽骀方今元首钦明文思百揆之佐立则延企坐则引领日昃而方丈不御夜寝而阊阖不闭垂皇极须日月以扬光后土待岳渎以滞而当圣世鸾鳯林栖不翔乎太清麒麟岳遁不步于郊草非所以宁八荒慰六合也不及省侍展布腹心畧冩至言想望飜然不猜其意张良白
　　四皓答张良书
　　窜蛰幽薮深谷是室岂悟云雨之使奄然萃止方今三章之命邈殷汤之广泽礼隆乐和四海克谐六律及于丝竹和声应于金石飞鸟翔于紫阙百兽出于九门顽夫固陋守彼岩穴足未尝践阊阖目未曾见廊庙野食于豊草之中避暑于林木之下望月晦然后知弓弩之湏谇伐木然后知斧柯之用当秦汉之艰难力不能负干戈防手逃奔避役山草倚朽若立循木似济遂羞青蝇盗声于晨鸡鱼目窃价扵随珠公侯应灵挺特神父授防盖无幽而不明也岂有烹鼎和味而顾令菽麦厠方丈之御被龙服衮而欲使女萝上绀绫之绪恐滑泥以浊白水飏尘以乱清风是以承命倾筐闻宠若惊谨因飞龙之使以冩鸣蝉之音乞守兎鹿之志终其寄生之命也【胡侍墅谈云殷芸小説载张良四皓书词气华靡秦汉间无此语态假作无疑○鼎按此非殷芸小説也自有小説十卷予家有之芸梁人芸安得此浅穉语至其事辞俱伪又何足辨】
　　郦食其【陈留髙阳人为齐王田广亨死】
　　上沛公谒【初沛公引兵过陈留郦生踵军门上谒使者入通言状貌类大儒沛公曰我方以天下为事未暇见儒人也使者出谢郦生瞠目按劔曰我髙阳酒徒也使者惧而失谒跪拾谒还复报客天下壮士沛公延客入用其计下陈留遂破秦○杨慎云谒刺名也古之门状今曰拜帖】
　　髙阳贱民郦食其窃闻沛公防露将兵助楚讨不义敬劳从者愿得望见口画天下便事【史记】
　　韩王信【故韩襄王孽孙从髙帝入武闗汉中破项籍封王以叛诛】
　　请徙治马邑书【信初王頴川六年春上以信壮武居天下劲兵处乃更以太原郡为韩国徙信备胡都晋阳信上书请治马邑上许之】
　　国被边匈奴数入晋阳去塞逺请治马邑【史记】
　　柴武【一作竒非竒武之子】
　　遗韩王信书【信治马邑为匈奴冒顿所围上赐书责让恐诛因与匈奴约攻汉上自徃破其军信亡走匈奴后复与胡骑入居参合上遣柴将军击之遗信书屠参合斩信】
　　陛下寛仁诸侯虽有畔亡而复归辄复故位号不诛也大王所知今王以败亡走胡非有大罪急自归
　　韩王信报柴将军书
　　陛下擢仆起闾巷南面称孤此仆之幸也荥阳之事仆不能死囚于项籍此一罪也及防攻马邑仆不能坚守以城降之此二罪也今反为防将兵与将军争一旦之命此三罪也夫种蠡无一罪身死亡仆有三罪于陛下而欲求活于世此伍子胥所以愤于吴也今仆亾匿山谷间旦暮乞貣蛮夷仆之思归如痿人不忘起盲者不忘视也执不可耳【史记○汉书反为冦作为反冦求活无于世字吴作吴世】
　　陈平等【平阳武人初事项羽赐爵卿归髙祖厯位丞相封曲逆侯】
　　上代王请即帝位议【吕后崩平等既诛诸吕及少帝迎立代王至邸上议代王曰奉髙帝宗庙重事也寡人不佞不足以称愿请楚王计宜者寡人弗敢当羣臣皆伏固请代王西乡让者三南乡让者再丞相平等皆曰臣伏计之大王奉髙祖宗庙最宜称虽天下诸侯万民皆以为宜臣等为宗庙社稷计不敢忽愿大王幸聴臣等臣谨奉天子玺符再拜上代王曰宗室将相王列侯以为其宜寡人寡人不敢辞遂即位】
　　丞相臣平太尉臣勃大将军臣武御史大夫臣苍宗正臣郢朱虚侯臣章东牟侯臣兴居典客臣揭再拜言大王足下子等皆非孝惠皇帝子不当奉宗庙臣谨请隂安侯顷王后琅邪王列侯吏二千石议大王髙皇帝子宜为嗣愿大王即天子位
　　薄昭【薄太后弟封轵侯坐事自杀】
　　予淮南厉王长书【长髙帝少子文帝弟长母故赵王张敖美人坐赵时事系河内自杀塟真定及长立为王怨辟阳侯审食其当吕后时不为其母彊请乃自褏金椎椎辟阳侯命从者刭之文帝伤其志为赦长长归国益恣不用汉法数上书不逊顺文帝令舅将军昭予书諌数之王得书不説后竟坐隂聚徒党徙蜀郡道不食死】
　　窃闻大王刚直而勇慈惠而厚贞信多断是天以圣人之资奉大王也甚盛不可不察今大王所行不称天资皇帝初即位易侯邑在淮南者大王不肯皇帝卒易之使大王得三县之实甚厚大王以未尝与皇帝相见求入朝见未毕昆弟之欢而杀列侯以自为名皇帝不使吏与其间赦大王甚厚法二千石缺辄言汉补大王逐汉所置而请自置相二千石皇帝骫天下正法而许大王甚厚大王欲属国为布衣守冢真定皇帝不许使大王毋失南面之尊甚厚大王宜日夜奉法度修贡职以称皇帝之厚徳今乃轻言恣行以负谤于天下甚非计也夫大王以千里为宅居以万民为臣妾此髙皇帝之厚徳也髙帝蒙霜露沐风雨赴矢石野战攻城身被创痍以为子孙成万世之业艰难危苦甚矣大王不思先帝之艰苦日夜怵惕修身正行飬牺牲丰防粢盛奉祭祀以无忘先帝之功徳而欲属国为布衣甚过且夫贪让国土之名轻废先帝之业不可以言孝父为之基而不能守不贤不求守长陵而求之真定先母后父不谊数逆天子之令不顺言节行以髙兄无礼幸臣有罪大者立断小者肉刑不仁贵布衣一劔之任贱王侯之位不知不学问大道触情妄行不祥此八者危亡之路也而大王行之弃南面之位奋诸贲之勇常出入危亡之路臣之所见髙皇帝之神必不庙食于大王之手明白昔者周公诛管叔放蔡叔以安周齐桓杀其弟以反国秦始皇杀两弟迁其母以安秦顷王亡代髙帝夺之国以便事济圵举兵皇帝诛之以安汉故周齐行之于古秦汉用之于今大王不察古今之所以安国便事而欲以亲戚之意望扵太上不可得也亡之诸侯游宦事人及舍匿者论皆有法其在王所吏主者坐今诸侯子为吏者御史主为军吏者中尉主客出入殿门者卫尉大行主诸从蛮夷来归谊及以亡名数自占者内使县令主相欲委下吏无与其祸不可得也王若不改汉系大王邸论相以下为之奈何夫堕父大业退为布衣所哀幸臣皆伏法而诛为天下笑以羞先帝之徳甚为大王不取也宜急改操易行上书谢罪曰臣不幸早失先帝少孤吕氏之世未尝忘死陛下即位臣怙恩徳骄盈行多不轨追念辠过恐惧伏地待诛不敢起皇帝闻之必喜大王昆弟欢欣于上群臣皆得延夀于下上下得宜海内常安愿孰计而疾行之行之有疑祸如发矢不可追巳【法二千石缺一作汉法髙兄作髙亢不学问作不好学问明白作明矣追巳作追也神汉纪作灵安作寕】
　　张苍【阳武人好书律厯秦时为御史主柱下方书从汉封圵平侯迁御史大夫】
　　劾淮南王长奏【文帝六年长令男子但等与柴武太子竒谋反谷口令人使闽越匈奴事觉治之召至长安丞相苍等襍奏有司请处蜀严道卭邮不食而死】
　　丞相臣张苍典客臣冯敬行御史大夫事宗正臣逸廷尉臣贺备盗贼中尉臣福昧死言淮南王长废先帝法不听天子诏居处无度为黄屋盖乗舆出入拟于天子擅为法令不用汉法及所置吏以其郎中春为丞相聚收汉诸侯人及有罪亡者匿与居为治家室赐其财物爵禄田宅爵或至闗内侯奉以二千石所不当得欲以有为大夫但士伍开章等七十人与棘蒲侯太子竒谋反欲以危宗庙社稷使开章隂告长与谋使闽越及匈奴发其兵开章之淮南见长长数与坐语饮食为家室娶妇以二千石俸奉之开章使人告但巳言之王春使使报但等吏觉知使长安尉竒等徃捕开章长匿不予与故中尉简忌谋杀以闭口为棺椁衣衾塟之肥陵邑谩吏曰不知安在又佯聚土树表其上曰开章死埋此下及长身自贼杀无罪者一人令吏论杀无罪者六人为命弃市罪诈捕命者以除罪擅罪人罪人无告劾系治城旦舂以上十四人赦免罪人死罪十八人城旦舂以下五十八人赐人爵闗内侯以下九十四人前日长病陛下忧苦之使使者赐书枣脯长不欲受赐不肯见拜使者南海民处庐江界中者反淮南吏卒击之陛下以淮南民贫苦遣使者赐长帛五千匹以赐吏卒劳苦者长不欲受赐谩言曰无劳苦者南海民王织上书献璧皇帝忌擅燔其书不以闻吏请召治忌长不遣谩言曰忌病春又请长愿入见长怒曰女欲离我自附汉长当弃市臣请论如法
　　文帝再议淮南王制
　　朕不忍致法于王其与列侯二千石议
　　再奏
　　臣苍臣敬臣逸臣福臣贺昧死言臣谨与列侯吏二千石臣婴等四十三人议皆曰长不奉法度不听天子诏乃隂聚徒党及谋反者厚飬亡命欲以有为臣等议论如法
　　文帝赦淮南王制
　　朕不忍致法于王其赦长死罪废勿王
　　又奏
　　臣苍等昧死言长有大死罪陛下不忍致法幸赦废勿王臣请处蜀郡严道卭邮遣其子子母从居县为筑盖家室皆廪食给薪莱盐豉炊食器席蓐臣昧死请请布告天下
　　文帝又制
　　计食长给肉日五斤酒二斗令故美人才人得幸者十人从居他可【并史记】
　　陈武
　　请征南越朝鲜议【文帝即位将军陈武等议帝报故百姓无内外之繇天下殷富】
</div>
    <div class="pagination">
<a href="西汉文纪_page9.html">上一页</a><span>...</span><a href="西汉文纪_page5.html">5</a><a href="西汉文纪_page6.html">6</a><a href="西汉文纪_page7.html">7</a><a href="西汉文纪_page8.html">8</a><a href="西汉文纪_page9.html">9</a><span class="current-page">10</span><a href="西汉文纪_page11.html">11</a><a href="西汉文纪_page12.html">12</a><a href="西汉文纪_page13.html">13</a><a href="西汉文纪_page14.html">14</a><a href="西汉文纪_page15.html">15</a><span>...</span><a href="西汉文纪_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
