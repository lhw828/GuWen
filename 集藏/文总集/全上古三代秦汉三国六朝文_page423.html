<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 423 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 423 页/共 658 页</h1>
    <div class="content">　　于是玄符造征，大猷有会，我皇诞命世之期，应天纵之运，仰协天休，俯顺时望。龙升北京，则义风盖于九区；凤翔天域，则威声格于八表。属奸雄鼎峙之秋，当群凶岳立之际，昧旦临朝，日旰忘膳，运筹命将，举无遗策。亲御六戎，则有征无战。故伪秦以三世之资，丧魂于关陇；河源望旗而委质，北虏钦风而纳款。德音著于柔服，威刑彰于伐叛，文教与武功并宣，俎豆与干戈俱运。五稔之间，道风弘著，暨乎七载，而王猷允洽。乃远惟周文，启经始之基；近详山川，究形胜之地，遂营起都城，开建京邑。背名山而面洪流，左河津而右重塞，高隅隐日，崇墉际云，石郭天池，周绵千里。其为独守之形，险绝之状，固以远迈于咸阳，超美于周洛。若乃广五郊之义，尊七庙之制，崇左社之规，建右稷之礼，御太一以缮明堂，模帝座而营露寝，闾阖披霄而山亭，象魏排虚而岳峙，华林灵沼，崇台秘室，通房连阁，驰道苑园，可以荫映万邦，光覆四海，莫不郁然并建，森然毕备，若紫微之带皇穹，阆风之跨后土。然宰司鼎臣，群黎士庶，佥以为重威之式，有阙前王。于是延王尔之奇工，命班输之妙匠，搜文梓干邓林，采绣石于恒岳，九域贡以金银，八方献其瑰宝，亲运神奇，参制规矩，营离宫于露寝之南，起别殿于永安之北。高构千寻，崇基万仞。玄栋镂晃，若腾虹之扬眉，飞檐舒Ф，似翔鹏之矫翼。二序启矣，而五时之坐开；四隅陈设，而一御之位建。温宫胶葛，凉殿峥嵘，络以隋珠，纟卒以金镜。虽曦望互升于表，而中无昼夜之殊，阴阳迭更于外，而内无寒暑之别。故善目者不能为其名，博辩者不能究其称，斯盖神明之所规模，非人工之所经制。若乃寻名以求类，迹状以效真，据质以究名，形疑妙出，虽如来须弥之宝塔，帝释忉利之神宫，尚未足以喻其丽，方其饰矣。

　　昔周宣考室，而咏于诗人，阙宫有亻血，而颂声是作。况乃太微肇制，清都启建，轨一文昌，旧章惟始，咸秩百神，宾享万国，群生开其耳目，天下咏其来苏，亦何得不播之管弘，刊之金石哉！乃树铭都邑，敷赞硕美，俾皇风振于来叶，圣庸垂乎不朽。其辞曰：

　　於赫灵祚，配乾比隆。巍巍大禹，堂堂圣功。仁被苍生，德格玄穹。帝锡玄，揖让受终。哲王继轨，光阐徽风。道无常夷，数或不竞。金精南迈，天辉北映。灵祉逾昌，世业弥盛。惟祖惟父，克广休命。如彼日月，连光接镜。玄符瑞德，乾运有归。诞锺我后，应图龙飞。落落神武，恢恢圣姿。名教内敷，群妖外夷。化光四表，威截九围。封畿之制，王者常经。乃延输尔，肇建帝京。土苞上壤，地跨胜形。庶民子来，不日而成。崇台霄峙，秀阙云亭。千榭连隅，万阁接屏。晃若晨曦，昭如列星。离宫既作，别宇云施。爰构崇明，仰准乾仪。悬甍风阅，飞轩云垂。温室嵯峨，层城参差。极雕虬兽，节镂龙螭。莹以宝璞，饰以珍奇。称因褒著，名由实扬。伟哉皇室，盛矣厥章。义高灵台，美隆未央。迈轨三王，贻则霸王。永世垂范，亿载弥光。（《晋书·载纪·赫连勃勃传》，又《十六国春秋》六十九，案，《北史》三十四以为义周子方回所作。）
卷一百五十七
释氏（一）
佛图澄
澄本姓帛，天竺人。永嘉初至洛阳，后从石氏，终邺宫寺。

　　○谢赵主石虎劳问

　　阳月初暖，愿御膳顺宜。贫道先婴重疾，年衰益甚，邈蒙慈诏，曲垂光慰，感惧之至，十百於怀。幸遇庆会，而形不自运，此情此慨，良无以喻。（释藏辇《高僧传》。）

　　○临化遣人辞石虎

　　物理必迁，身命非保。贫道焰幻之躯，化期已及。既荷恩殊重，故逆以仰闻。（释藏辇《高僧传》。）
支敏度
敏度，豫章山沙门，成帝时与康僧渊等入都。

　　○合首楞严经记

　　此经本有记云，支谶所译出。谶月支人也，汉桓、灵之世来在中国。其博学渊妙，才思测微，凡所出经，类多深玄，贵尚实中，不在文饰。今之小品阿世亻屯真般舟，悉谶所出也。又有支越字恭明，亦月支人也。其父亦汉灵帝之世来献中国。越在汉生，似不及见谶也。又支亮字纪明，资学于谶，故越得受业於亮焉。越才学深彻，内外备通。以季世尚文，时好简略，故其出经，颇从文丽。然其属辞析理，文而不越，约而义显，真可谓深人者也。以汉末沸乱，南度奔吴。从黄武至建兴中，所出诸经，凡数十本，自有别传记录，亦云出此经，今不见复有异本也，然此首楞严经，自有小不同，辞有丰约，文有晋梵，较而寻之，要不足以为异人别出也，恐是越嫌谶所译者辞质多梵音，所异者删而定之，其所同者述而不改，二家各有记录耳。此一本於诸本中辞最省便，又少梵音，遍行於世，即越所定者也。至大晋之初，有沙门支法护、白衣竺叔兰并更译此经，求之于义，互相发明，披寻三部，劳而难兼，欲令学者即得其对。今以越所定者为母，护所出者为子，兰所译者系之，其所无者，辄于其位记而别之。或有文义皆同，或有义同而文有小小增减不足重书者，亦混以为同，虽无益於大趣，分部章句，差可见耳。（《释藏迹》七。）

　　○合维摩诘经序

　　盖维摩诘经者，先哲之格言，弘道之宏标也。其文微而婉，厥旨幽而远，可谓唱高和寡，故举世罕览。然斯经梵本，出自维邪离。在昔汉兴，始流兹土。于时有优婆塞、支恭明。逮及於晋，有法护叔兰。此三贤者，并博综稽古，研机极玄，殊方异音，兼通开解；先后译传，别为三经。同本人殊出异，或辞句出入，先后不同；或有无离合，多少各异；或方言训古，字乖趣同；或其文梵越，其趣亦乖；或文义混杂，在疑似之间。若此之比，其涂非一。若其偏执一经，同失兼通之功；广披其三，则文烦难究，余是以合两令相附，以明所出为本，以兰所出为子，分章断句，使事类相从，令寻之者瞻上视下，读彼案此，足以释乖迂之劳，易则易知矣。若能参考校异，极数通变，则万流同归，百虑一致，庶可以辟大通于未寤，阖同异於均致。若其配不相畴，傥失其类者，俟后明哲君子，刊之从正。（《释藏迹》八。）
康法畅
法畅氏族所出未详。成帝时与康僧渊等过江。（案《高僧传》四《康僧渊传》云，康法畅著《人物始义论》等，《世说注》作庾法畅，字之误也。）

　　○人物论

　　法深学义渊博，名声蚤著，弘道法师也。（《世说·文学篇》注）

　　悟锐有神，才辞通辩。（《世说·言语篇》注，法畅自叙其美。）

　　○成实论

　　波利质多天树，其香则逆风而闻。（《世说·文学》篇注）

　　眼识不待到而知，虚尘假空与明，故得见也。若眼到色到，色间则无空明。如眼触目则不能见彼，当知眼识不到而知。依如此说，则眼不往，形不入，遥属而见也。（《世说·文学篇》注）
康法邃
法邃，成帝世沙门。

　　○譬喻经序

　　譬喻经者，皆是如来随时方便四说之辞，敷演弘教训诱之要。牵物引类，转相证据，互明善恶，罪福报应，皆可寤心，免彼三涂。如今所闻，亿未载一，而前后所写，互多复重。今复撰集，事取一篇，以为十卷，比次首尾，皆令条别，趣使易了，于心无疑。愿率士之贤，有所遵承，永升福堂，为将来基。（《释藏迹》九。）
法新僧行
新行，石虎时宫寺僧。

　　○铜像铭

　　建武六年岁在庚子，宫寺道人法新僧行所造。（《法苑珠林》二十二：孙彦曾妾王慧得铜像，有铭。）
竺道潜
道潜字法深，琅邪人，大将军王敦弟。出家，师事刘元贞，宁康中终峁山。

　　○答支遁书

　　欲来便给，未闻巢由买山而隐。（《高僧传》四：潜还郯峁山，遁致书潜，求买峁山之侧沃洲，潜答。）
支遁
遁字道林，姓关，陈留人。或云河东林虑人。年二十五为僧，居吴之支山，后居剡之沃州。哀帝征讲于东安寺，寻归，太和初卒。有集十三卷。

　　○上书告辞哀帝

　　遁顿首言。敢以不才，希风世表，未能鞭后，用愆灵化。盖沙门之义，法出佛之圣，雕淳反朴，绝欲归宗，游虚玄之肆，守内圣之则，佩五戒之贞，毗外王之化，谐无声之乐，以自得为和。笃慈爱之孝，蠕动无伤；衔抚恤之哀，永悼不仁。秉未兆之顺，远防宿命；挹无位之节，履亢不侮。是以哲王御世，南面之重，莫不钦其风尚，安其逸轨，探其顺心，略其形敬，故令历代弥新矣。陛下天钟圣德，雅尚不倦，道游灵模，日昊忘御，可谓钟鼓晨极，声满天下，清风既劭，莫不幸甚，上愿陛下齐龄二仪，弘敷至法，去陈信之妖诬，寻丘祷之弘议；绝小涂之致泥，奋宏辔於夷路。若然者，太山不淫季氏之旅，得一以成灵；王者非员丘而不，得一以未贞。若使贞灵各一，人神相忘，君君而下无亲举，神神而咒不加灵，玄德交被，民荷冥。恢恢六合，成吉祥之宅；洋洋大晋，为元亨之宇。常无为而万物归宗，执大象而天下自往，国典刑杀则有司存焉，若生而非惠，则赏者自得；戮而非怒，则罚者自刑，弘公器以厌神意，提诠衡以极冥量，所谓天何言哉？四时行焉！贫道野逸东山，与世异荣。菜蔬长阜，漱流清壑，褴缕毕世，绝窥皇阶。不悟乾光曲曜，猥被蓬荜，频奉明诏，使诣上京，进退惟咎，不知所历。自到天庭，屡蒙引见，优游宾礼，策以微言。每愧才不拔滞，理无拘新，不足对扬玄模，允塞视听，侍人，流汗位席。曩四翁赴汉，干木蕃魏，皆出处有由，默语适会。今德非昔人，动静乖理，游魂禁省，鼓言帝侧，将困非据，何能有为！且岁月亻黾免，感若斯之叹，况复同志索居，综习辽落，回首东顾，孰能无怀！上愿陛下特蒙放遣，归之林薄，以鸟养鸟，所荷为优。谨露板以闻，伸其愚管，裹粮望路，伏待慈诏。（《释藏辇》七，又毂四。）

　　○与桓玄书论州符求沙门名籍

　　隆安三年四月五日，京邑沙门等顿首白。夫标极有宗，则仰之者至；理神冥，则沐浴弥深。故尼父素室，颜氏流连，岂不以道隆德盛，直往忘返者哉？贫道等虽人凡行薄，奉修三宝，爱自天至，信不待习，但日损功德，抚心增忾。赖圣主哲王，复躬弘其道，得使山居者骋业，城旁者闲道，缘皇泽旷洒，朽干蒙荣。然沙门之于世也，犹虚舟之寄大壑耳。其来不以事，退亦乘间，四海之内，竟自无宅。邦乱则振锡孤游，道洽则欣然俱萃，所以自远而至，良有以也，将振宏网於季世，展诚心于百代，而顷频被州符求沙门名籍，煎切甚急，未悟高旨。野人易惧，抱忧日深，遂使禅人失静，勤士废行，丧精绝气，达旦不寐，索然不知何以自安。伏愿明公扇唐风于上位，待白足于其下，使怀道获济，有志俱全，则身亡体尽，毕命此矣。天听殊邈，或未具简。谨于上闻，伏追悚息。（《弘明集》十二）

　　○与高骊道人论竺法深书

　　上坐竺法深，中州刘公之弟子，体德贞峙，道俗纶综。往在京邑，维持法网，内外俱赡，弘道之匠也。顷以道业靖济，不耐尘俗，考室山泽，修德就闲。今在剡县之峁山，率合同游，论道说义，高栖皓然，遐迩有咏。以晋宁康二年卒于山馆，春秋八十有九。（《高僧传》四）

　　○逍遥论

　　夫逍遥者，明至人之心也。庄生建言大道，而寄指鹏。鹏以营生之路旷，故失色于体外；以任近而笑远，有矜伐于心内。至人乘天正而高兴，游无穷于放浪，物物而不物于物，则遥然不我得，玄感不为，不疾而速，则逍然靡不适，此所以为逍遥也。若夫有欲当其所足，足于所足，快然有似天真，犹饥者一饱，渴者一盈，岂忘尝于糗粮，绝觞爵于醪醴哉！苟非至足，岂所以逍遥乎？（《世说·文学篇》注）

　　○即色论妙观章

　　夫色之性也，不自有色。色不自有，虽色而空。故曰色即为空，色复异空。（《世说文学篇》注引《支道林集》。）

　　○大小品对比要钞序

　　夫《般若波罗蜜》者，众妙之渊府，群智之玄宗，神王之所由，如来之照功。其为经也，至无空豁，廓然无物者也。无物于物，故能齐于物；无智于智，故能运于智。是故夷三脱于重玄，齐万物于空同，明诸佛之始有，尽群灵之本无，登十住之妙阶，趣无生之径路。何者邪？赖其至无，故能为用。夫无也者，岂能无哉？无不能自无，理亦不能为理。理不能为理，则理非理矣，无不能自无，则无非无矣。是故妙阶则非阶，无生则非生。妙由乎不妙，无生由乎生，是以十住之称兴乎未足定号；般若之智生乎教迹之名。是故言之则名生，设教则智存。智存于物，实无迹也；名生于彼，理无言也。何则？至理冥壑，归乎无名。无名无始，道之体也。无可不可者，圣之慎也。苟慎理以应动，则不得不寄言。宜明所以寄，宜畅所以言。理冥则言废，忘觉则智全。若存无以求寂，希智以忘心，智不足以尽无，寂不足以冥神。何则？故有存于所存，有无于所无。存乎存者，非其存也；希乎无者，非其无也。何则？徒知无之为无，莫知所以无；知存之为存，莫知所以存。希无以忘无，故非无之所无；寄存以忘存，故非存之所存，莫若无其所以无，忘其所以存。忘其所以存，则无存于所存；遗其所以无，则忘无于所无。忘无故妙存，妙存故尽无，尽无则忘玄，忘玄故无心，然后二迹无寄，无有冥尽。是以诸佛因般若之无始，明万物之自然；众生之丧道，溺精神乎欲渊。悟群俗以妙道，渐积损以至无；设玄德以广教，守谷神以存虚；齐众处于玄同，还群灵乎本无。盖闻出小品者，道士也。尝游外域，岁数悠曩，未见典载而不详其姓名矣。尝闻先学共传云，佛去世后，从大品之中钞出小品，世传其人，唯目之以淳德，验之以事应，明其致而已，亦莫测其由也。夫至人也，览通群妙，凝神玄冥，灵虚响应，感通无方。建同德以接化，设玄教以悟神，述往迹以搜滞，演成规以启源。或因变以求通，事济而化息，适任以全分，分足则教废。故理非乎变，变非乎理，教非乎体，体非乎教。故千变万化，莫非理外，神何动哉？以之不动，故应变无穷。无穷之变，非圣在物，物变非圣，圣未始于变，故教遗兴乎变，理滞生乎权，接应存乎物，理致同乎归，而辞数异乎本事，备乎不同。不同之功，由之万品，神悟迟速，莫不缘分。分暗则功重，言积而后悟，质明则神朗，触理则玄畅。轻之与重，未始非分，是以圣人之为教，不以功重而废分。分易而存轻，故群品所以悟，分功所以成，必须重以运通，因其宜以接分，此为悟者之功重，非圣教之有烦。令统所以约，教功所以全，必待统以适任，约文以领玄。领玄则易通，因任则易从，而物未悟二本之不异统，致同乎宗，便以言数为大小，源流为精粗。文约谓之小，文殷谓之大，顺常之为通，因变之为氵舞，守数之为得，领统之为失。而彼揩文之徒，羁见束教，顶著《阿含》，神匮分浅，才不经宗，儒墨大道，域定圣人。志局文句，诘教难权，谓崇要为达谅，领统为伤宗，须征验以明实，效应则疑伏。是以至人顺群情以征理，取验乎沸油，明小品之体，本塞群疑幽滞，因物之征验，故示验以应之。今不可以趣征于一验，目之为淳德，效丧于事实，谓之为常人，而未达神化之权。统玄应于将来，畅济功于殊涂，运无方之一致，而察殊轨为异统，观奇化为逆理，位大宝为欣王，聚济货为欲始，徒知至圣之为教，而莫知所以教。是以圣人标域三才，玄定万品，教非一途，应物万方。或损教违无，寄通适会；或抱一御有，系文明宗，崇圣典为世轨则。夫体道尽神者，不可诘之以言教；游无蹈虚者，不可求之于形器。是以至人于物，遂通而已。明乎小大之不异，畅玄标之有寄，因顺物宜，不拘小派。或以大品辞茂事广，喻引宏奥，虽穷理有外，终于玄同。然其明宗统一，会致不异，斯亦大圣之时教，百姓之分致。苟以分致之不同，亦何能求简于圣哉！若以简不由圣，岂不寄言于百姓？夫以万声钟响，响一以持之；万物感圣，圣亦寂以应之。是以声非乎响，言非乎圣明矣。且神以知来；夫知来者，莫非其神也。机动则神朗，神朗则逆鉴，明夫来往常在鉴内。是故至人鉴将来之希纂，明才致之不并，简教逆以崇顺，拟群智之分。向关之者易统，知希之者易行。而大品言数丰具，辞领富溢，问对奥衍，而理统宏邃。虽玄宗易究，而详事难备。是以明夫为学之徒，须寻迹旨，关其所往，究览宗致，标定兴尽，然后悟其所滞，统其玄领。或须练综群问，明其酬封，探幽研赜，尽其妙致；或以教众数溢，讽读难究，欲为写崇供养，力致无阶。诸如此例，群仰分溢，窥者绝希。是故出小品者，参引王统，简领群目，筌域事数，标判由宗，以为小品，而辞喻清约，运旨。然其往往明宗而标其会致，使宏统有所，于理无损。自非至精，孰其明矣。又察其津，寻其妙会，览始原终，研极奥旨，领大品之王标，备小品之玄致，缥缥焉览津乎玄味，精矣尽矣，无以加矣！斯人也，将神王于冥津，群形于万物，量不可测矣！宜求之于筌表，寄之于玄外。惟昔闻之曰：夫大小品者，出于本品。本品之文，有六十万言。今游天竺，未适于晋。今此二钞，亦兴于大本，出者不同也，而小品出之在先。然斯二经，虽同出于本品，而时往往有不同者。或小品之所具，大品所不载，大品之所备，小品之所阙。所以然者，或以二者之事同，互相以为赖，明其本一，故不并矣。而小品至略玄总，事要举宗，大品虽辞致婉巧，而不丧本归。至于说者，或以专句推事，而不寻况旨；或多以意裁，不依经本，故使文流相背，义致同乖，群义偏狭，丧其玄旨。或失其引统，错征其事，巧辞伪辩，以为经体，虽文藻清逸，而理统乖宗。是以先哲出经，以梵为本；小品虽钞，以大为宗。推梵可以明理，征大可以验小若苟任胸怀之所得，背圣教之本旨，徒尝于新声，苟竞于异常，异常未足以征本，新声不可以经宗。而遗异常之为谈，而莫知伤本之为至。伤本则失统，失统则理滞，理滞则或殆。若以殆而不思其源，困而不寻其本，斯则外不关于师资，内不由于分得。岂非仰资于有知，自塞于所寻，困蒙于所滞，自穷于所通？进不暗常，退不研新，说不依本，理不经宗，而忽咏先旧，毁訾古人，非所以为学，辅其自然者也。夫物之资生，靡不有宗；事之所由，莫不有本。宗之与本，万理之源矣。本丧则理绝，根巧则枝倾，此自然之数也。未绍不然矣。于斯也，徒有天然之才，渊识邈世，而未见大品；览其源流，明其理统，而欲寄怀小品，率意造义，欲寄其分得，标显自然，希邈常流，徒尚名实，而竭其才思；玄格圣言，趣悦群情，而乖本违宗，岂相望乎大品也哉！如其不悟，将恐遂其所惑，以罔后生。是故推考异同，验其虚实，寻流穷源，各有归趣。而小品引宗，时有诸异，或辞倒事同，而不乖旨归；或取其初要，废其后致；或筌次事宗，倒其首尾；或散在群品，略撮玄要。时有此事，乖互不同。又大品事数甚众，而辞旷浩衍，本欲推求本宗，明验事旨，而用思甚多劳，审功又寡，且稽验废事，不覆速急。是故余今所以例玄事以骈比，标二品以相对，明彼此之所在，辩大小之有先，虽理惑非深奥，而事封之不同，故采其所究，精粗并兼，研尽事迹，使验之有由。故寻源以求实，趣定于理宗。是以考大品之宏致，验小品之总要，搜玄没之所存，求同异之所寄，□□有在，寻之有轨。尔乃贯综首尾，推步玄领，究其盘结，辩其凝滞，使文不违旨，理无负宗，栖验有寄，辩不失征。且于希咏之徒，浪神游宗，陶冶玄妙，推寻源流，关虚考实，不亦夷易乎？若其域乖体极，对非理标，或其所寄者，愿俟将来摩诃萨，幸为研尽，备其未详也。（《释藏迹》八）

　　○八关斋会诗序

　　间与何骠骑期，当为合八关斋。以十月二十二日集同意者在吴县土山墓下，三日清晨为斋始，道士白衣凡二十四人，清和肃穆，莫不静畅。至四日朝，众贤各去。余既乐野室之寂，又有掘药之怀，遂便独住，于是乃挥手送归，有望路之想；静拱虚房，悟外身之真，登山采药，集岩水之娱，遂援笔染翰，以慰二三之情。（《广弘明集》三十上）

　　○咏禅思道人诗序

　　孙长乐作道士坐禅之像，并而赞之，可谓因俯对以寄诚心，求参焉于衡轭；图岩林之绝势，想伊人之在兹。余精其制作，美其嘉文，不能默己，聊著诗一首，以继于左。（《广弘明集》三十上。）

　　○释迦文佛像赞（并序）

　　夫立人之道，曰仁与义。然则仁义有本，道德之谓也。昔姬周之末，有大圣号佛，天竺释王白净之太子也。俗氏母族，厥姓裘昙焉。仰灵胄以丕承，藉哲之遗芳。吸中和之诞化，禀白净之颢然。生自右胁，弱而能言。谅天爵以不加为贵，诫逸禄以靡须为足，故常夕惕上位，逆旅紫庭，纡轸储宫，拟翮区外。俄而高逝，周览郊野，四辟皇扉，三鉴疾苦，风人厉辞以激兴，乃甘心受而莫逆。讯大猷于有道，慨在兹之致淹，遂乃明发遐征，栖迟幽闲，脱皇储之重任，希无待以轻举，褫龙章之盛饰，贸穷岩之衤丽褐，资送之俦，自崖而反矣。尔乃抗志匪石，安仁以山，斑卉匡居，摧心立盟。厘安般之气绪，运十算以质心，并四筹之八记，从二随而简巡。绝送迎之两际，缘妙一于鼻端，发三止之蒙秀，洞四观而合泯，五阴迁于还府，六情虚于静林，凉五内之欲火，廓太素之浩心。濯般若以进德，潜七住而挹玄，搜冥鱼于六绝，齿既立而废筌。豁万劫之积习，同生知于当年，掩五浊以擅曜，嗣六佛而征传。伟唯丈六，体佩圆光，启度黄中，色艳紫金。运动陵虚，悠往倏忽，八音流芳，逸豫扬彩。妙览未兆，则卓绝六位；曲成己著，则化隆三五。冲量弘乎太虚，神盖宏于两仪，易简待以成体，太和拟而称邵。圆蓍者象其神寂，方卦者法其智周，照积之留详，元宿命以制作，或绸之以德义，或疏之以冲风。亮形摇于日新，期妙主于不尽，美既青而青蓝，逞百练以就粹。导庶物以归宗，拔尧孔之外楗。属八亿以语极，罩坟索以兴典，掇道行之三无，络聃周以曾玄，神化著于西域，若朝晖升于谷，民望景而兴行，犹曲调谐于宫商。当是时也，希夷缅邈于羲风，神奇卓绝于皇轩。蔚彩冲漠于周唐，颂咏有余于邹鲁，信可谓神化之都领，皇王之宗谟也。年逾纵心，泯迹泥洹。夫至人时行而时止，或隐此而显彼，迹绝于忍土，冥归于惟卫，俗徇常以骇奇，固以存亡而统之。至于灵觉之性，三界殄悴，豁若川倾，颓如乾坠。黔首与永夜同幽，冥流与涸津并匮，六度与崩岑俱褫，三乘与绝轴解辔，门徒泣血而心丧，百灵衔哀而情悸。夫道高者应卑，因巡者亲誉，故不祈哭而哭，岂非兼忘天下易，使天下兼忘难？灵风播越，环周六合，历数终于赤县，后死所以与闻，景仰神仪，而事绝于千载。洹既已漂落，玉树卒亦荒芜，道丧人亡，时亦已矣。遁以不才，仰遵大猷，追朝阳而弗暨，附桑榆而未升，神驰在昔，愿言再钦，遂援笔兴古，述厥遐思，其词曰。

　　太上邈矣，有唐统天，孔亦因周，庐三传。明明释迦，实惟帝先，应期睿作，化融竺乾。交养恬和，濯粹冲源，迈轨世王，领宗中玄。堂构洪模，揭秀负灵，峻诞昆岳，量裒太清。太像罕窥，乃圆其明，玄音希和，文以八声。煌煌慧炬，烛我宵征，人钦其哲，孰识其冥？望之霞举，即亦云津，威扬夏烈，温柔春。比器以形，卓机以神，卷即烟灭，腾亦龙伸。鼓舞舟壑，灵气惟新，谁与兹作，独运陶钧。三无衷玄，八亿致远，二部既弘，双翰惟典。充以环奇，恬以易简，藏诸蕴匮，实之令善。可善善因，乃赞乃演，致存言性，岂伊弘阐。日月贞朗，显晦周遍，生如纷雾，暖来已。至人全化，迹随世微，假云泥洹，言告言归。遗风六合，伫方赤畿，象罔不存，谁与悟机，镜心乘翰，庶觌冥晖。（《广弘明集》十六。）

</div>
    <div class="pagination">
<a href="全上古三代秦汉三国六朝文_page422.html">上一页</a><span>...</span><a href="全上古三代秦汉三国六朝文_page418.html">418</a><a href="全上古三代秦汉三国六朝文_page419.html">419</a><a href="全上古三代秦汉三国六朝文_page420.html">420</a><a href="全上古三代秦汉三国六朝文_page421.html">421</a><a href="全上古三代秦汉三国六朝文_page422.html">422</a><span class="current-page">423</span><a href="全上古三代秦汉三国六朝文_page424.html">424</a><a href="全上古三代秦汉三国六朝文_page425.html">425</a><a href="全上古三代秦汉三国六朝文_page426.html">426</a><a href="全上古三代秦汉三国六朝文_page427.html">427</a><a href="全上古三代秦汉三国六朝文_page428.html">428</a><span>...</span><a href="全上古三代秦汉三国六朝文_page424.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
