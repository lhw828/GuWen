<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 607 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 607 页/共 658 页</h1>
    <div class="content">　　此地实为高敞，眺实遐隆，远乘山岳，迩带池阎，惟旬和宅，谅神基之净土。故平阳太守、颍川太守、使持节、秦州刺史梁洪雅，摄情物外，宅志道场，爰建精庐，郁兹形胜。水火亟交，年岁攸积，龙宫梵室，雕落朽故。公乃勉率僚佐，肃心营造，远访名工，穷尽巧丽，建七层之宝刹，写双树之光仪。金琼叠照，朱紫联华，长郎四密，广夏清疏，名僧远萃，大法津流。凭此至诚，仰愿皇帝陛下祚隆天地，齐光九劫，化渐三途，率偕四果，□曰誓勖，顺终如始。有灭有生，无亏八万之因；无生无灭，济此娑婆之苦。湛露易，贞刚惟久，式裁金石，永昭不朽。作颂曰：
　　惟圣之后，达者克昌，代绾圭组，世有兰芳。挺兹明德，隆赞霸王，齐管、范，闲步萧、张。弱龄聪，岐年秀发，藉荫圣童，徇齐初月。疾恶如风，趣善如蹶，百行斯兼，三省无阙。作牧西蕃，君临南甸，荒服来庭，鲸鲵由翦。政行保鄣，化《豸》丝□，大启千乘，职联三铉。发扬拯压，开职道蒙，飞甍架雨，宝刹分虹。月光照曜，日映玲珑，业兹世福，永树来功。
　　维大魏兴和二年龙集庚申。（下缺。碑拓本）
　　◇鲁孔子庙碑
　　粤若稽古，睿后钦明，文思衡宰，迈德丕显，九功咸事，故能庸勋亲贤，官方式叙。惟大魏徙邺之五载，皇□诏册，拜我君公使持节、都督兖州诸军事、车骑大将军、当州大都督、兖州刺史。
　　君姓李，字仲璇，赵国柏仁人也。其先帝高阳之苗裔，柱史之胤，左车之绵绪。瑶光休彩，赫奕于上龄，若水嘉祥，扶蔬于季叶。君以资解褐奉朝请，俄除定州平北府法曹参军，仍历□□功曹、咨议参军事、定相雍三州长史、东郡汲郡恒农三郡太守、司徒左长史、中散太中大夫、营构都将、雍兖二州刺史。所在恩□，遗训在民。夫椒桂易地，而贞馥不移，君凤举云翔，风期如一斯实天怀直置，妙与神同。悒然不乐，思仁未深，刑平惠和，□为淳□□□阶资宠□之荣，奕叶重光之贵，气韵优峻之奇，政绩缉熙之美，既备于史传与清颂，故不复详载焉。
　　君神怀疏爽，风度绝人，学业与□源并深，趣操共寒松俱秀。故其隶兖部也，尝未浃旬，言觐孔庙，肃恭致诚，敬神如在，遂轫车曲，饮马沂流，周游眺览，尚想伊人，□□慨然，有报功□□之意，乃命工人，修建容像。孔子曰：「从我于陈蔡者，皆不得及门也。」因历叙其才，以为四科之目，生既见从，没□□侍。故颜氏□□□□圩易辞，起予者商，纷纶于文诰，则是圣人之道，须辅佐而成。故曰：「吾有由也。恶言不闻于耳。」所以雕素十子，□列其侧。今于□□□□奉进儒冠，于诸徒亦青衿青领。虽逝者如斯，风霜骤谢，而沦姿旧讯，暧似还新。至如庙宇凝静，灵姿严丽，数仞之墙无以逾，七□之房不能出。
　　夫道系于人，人亡则道隐，斯大义以之而乖，微言以之而绝。今圣容肃穆，二五成行，丹素陆离，□□□□□□似微笑而时言，左右若承颜而受业。是以睹之者莫不忻忻焉有入室登堂之想，斯亦化□之一隅也。天诞圣哲，作民师□□风□阙里播□□洙泗。至于叹凤鸟之寂寥，伤河图之莫出，屡应聘而不遇，知道德之不行，乃正雅颂，修春秋，刊理六经，悬诸日月。□□载之后，莫不遵其义以述作，服其训以成身，咨可谓开辟之儒圣，无穷之文宗者矣。
　　此地古号曲阜，是唯鲁都。虽宫观荒毁，台池□□，然其庙庭也，蔚质林于九冬，甲虫修柯于百刃，类神栝之侵汉，同梧宫之巨围。至夫鸿随秋下，则月秀霜枝，燕逐春来，亦风开翠叶。既□□□观□亦足以安乐圣灵。是以无代不加修缮，庶亿载以宁神。君清明在躬，精思入微，功被人神，德贯幽显，岂惟营饿宣质经创□□□□□□如虔修贷，崇奉玄宗，敦素剪华，兴存废绝，视民如伤，纳之仁寿，体亡怀以幽诣，任万物以为心，岂直灵津孤洒，虚光独散者哉！夫一月之明，可影百川，一人之鉴，从横万趣。爰自刺举，未或斯同。然丹青所以图盛□，金石所以刊不朽，□□不镌，珉瑶焉述。府州佐□□□□令士民等，略序义目，树碑庙庭，俾后来君子，知功业之若斯焉。乃作颂曰：
　　二仪肇泮，人伦攸举，邈邈玄王，诞兹圣绪。祖习尧舜，献章文武，声溢九天，化潭八宇。祖习□□，圣神尽妙，化潭伊何，□□存教。□同丽景，酹天孤昭，无异岱宗，岩岩特峭。重山隐宝，深霞秘晖，在哀之叶，自卫言归。德生于予，文实在兹，彝伦礼乐，克叙《书》《诗》。□□惊异，灰管流气，良木其摧，缅逾千祀。以存恕亡，允诸灵意，不有伊人，熟云修置，唯君体道，布政优优，白鸠巢室，赤雀西楼。仁罔不备，智□□周，器冠后哲，风迈前修。既缮孔像，复立十贤，诚兼岱宇，勤尽重玄。仰圣仪之焕烂，嘉鸿业之婵联，长无绝兮终悄万亿兮斯传。兴和三年十二月十一日□功。（碑拓本）
　　◇邑主造像碑
　　大魏武定六年岁次戍辰九月己未朔十二日庚午，邑主敬造石像碑文。
　　夫玄精旷远，妙理冲深，至道不廓，幽赜难睹，故像物隐光，出于慌惚之中，法相沦晖，生于希夷之外，瞰彼灵山，结五子之遐想，眷兹渌水，阐九龙以成津，瞻其堂宇，若穹之带曜灵，寻之杳莫，若游霞之登九霄，□□正觉，焉可究哉，故佛弟子邑主（碑空八字未刻）等导流荆宛，翻光嵩洛，据德衡□，道冠中鼎。然皆以生逢隘运，形沈丘壤，识果业之可崇，知冥限之有期，恐朝露之命睹太阳而旭，草木之年，随秋霜而降坠，怙恃先灵，罔极之效弗展，幼子遐裔，覆育之恩靡托，遂磬竭家资，率引邑义，构像通衢，崇葱宝业，峨嵯溪谷之滨，条荡平原之里，背祀丘以树形，跨阑桥而建宇，庶能使七世幽魂，游处天堂之中，前亡后死，免脱八难之苦，爰及胄□，□□相承，轩盖重辉，冕旒继世，入卫钩陈，出宰蕃岳，台铉相望，圭璋叠影，奔□□蔚，流声素（「素」犹「竹素」，或云即「篆素」，非）。伏愿皇道雍熙，景命维新，骏奔□驰，戎渠交□，行芦歌德，霜[B13]被泽，图录再炳，升平吉始，凡厥苍生，咸蒙斯福，乃作颂曰：
　　圣者启胤，学道求真。国王非宝，储二匪珍。捐妻施子，弃若遗尘。金躯靡吝，岩壑投身。遂登正觉，神通自然。群魔稽首，灵冠诸天。慈悲万有，光照大千。苞纶旷劫，仰之弥玄。扰扰群生，有善有恶。报应如响，随心降。磬兹典心果，庶免鼎镬。觊拔纲魂，迁神妙乐。伏愿皇家，景祚康延。解鞅桃林，释辔华山。蒲车岩阿，访逸求贤。孤竹舍薇，黄绮执鞭。诽木旋设，谏鼓空悬。导兹邑义，采石嵩阳。是琢是肯，树此福堂。勒碑启像，跨蹑崇冈。德之皎皎，千载流芳。（碑拓本）
　　◇祝曲文
　　东方青帝土公，青帝威神，南方赤帝土公，赤帝威神，西方白帝土公，白帝威神，北方黑帝土公，黑帝威神，中央黄帝土公，黄帝威神，某年月某日辰朔日，敬启五方五土之神，主人某甲，谨以七月上辰，造作麦曲，数千百饼，阡陌纵横，以辨疆界，须建立五王，各布封境，酒脯之荐，以相祈请，愿垂神力，勤鉴所愿，使出类绝踪，穴虫潜影，衣色锦布，或蔚或炳，杀热火贲，以烈以猛，芳越椒熏，味超和鼎，饮利君子，既醉既逞，惠彼小人，亦恭亦静，敬告再三，格言斯整，神之听之，福应自冥，人愿无为，希从毕永，急急如律令。（《齐民要术》七。案，此文不知时代，姑编入魏文。）
　　◇投书敦煌城东门
　　凉王三十年，若七年。（《魏书·沮渠牧犍传》。初太延中，有一父老投书于敦煌城东门，忽然不见，其书一纸八字。）
　　◇戏嘲阳休之
　　有触藩之羝羊，乘连钱之骢马，从晋阳而向邺，怀属书而盈把。（《北史》四十七《阳尼附传》。有人士戏嘲休之云。）
　　◇丹书
　　河西河西三十年，破带石，乐七年。（《魏书·沮渠牧犍传》。又于震电之所得石丹书。）
　　◇玉印文
　　富乐日昌，永保无疆，福禄日臻，长享万年。（《魏书·灵征志下》。和平三年四月，河内张超干坏楼所城北故佛图处获玉印以献，印方二寸，其文曰云云。）
　　◎外国
　　◎蠕蠕阿那瑰
　　阿那瑰，丑奴弟。正光初嗣位，为其族兄俟力发示发所败。南走归魏，封朔方郡公、蠕蠕王。孝昌初号敕连投兵豆伐可汗，终魏之世，塞外无尘。齐受禅后，为突厥所破，自杀。
　　◇乞给兵送还碛北启
　　投化蠕蠕元退社浑河旃等二人，以今月二十六日到镇，云国土大乱，姓姓别住，迭相抄掠，当今北人，鹄望待拯。今乞依前恩，赐给精兵一万，还令督率，送臣碛北，抚定荒人，脱蒙所请，事必克济。（《魏书·蠕蠕传》，正光二年七月。）
　　◎吐谷浑拾寅
　　拾寅，慕延兄子。
　　◇上献文帝表
　　奉诏听臣还旧土，故遣良利守洮阳，若不追前恩，求令洮阳贡其土物。（《魏书吐谷浑传》）
　　◎车师国王车夷落
　　◇上书乞赈救
　　臣亡父僻处塞外，仰慕天子威德，遣使表献，不空于岁。天子降念，赐遣甚厚。及臣继立，亦不阙常贡。天子垂矜，亦不异前世。敢缘至工私艰，臣国自无讳所攻击，经今八岁，人民饥荒，无以存活。贼今攻臣甚急，臣不能自全，遂舍国东奔，三分免一，即日已到焉耆东界，思归天阙，幸垂赈救。（《魏书·车师国传》。真君十一年，车师王车夷落遣使琢进薛直上书。）
　　◎波斯国王居和多
　　◇上孝明帝书
　　大国天子，天之所生。愿日出处，常为汉中天子。波斯国王居和多千万敬拜。（《魏书·波斯国传》。神龟中遣使上书贡物。）
　　◎于阗国王
　　◇上献文帝表
　　西方诸国，今皆已属蠕蠕。奴世奉大国，至今无异。今蠕蠕军马到城下，奴聚兵自固，故遣使奉献，延望救援。（《魏书·于阗国传》。显祖末，蠕蠕寇于阗，于阗患之，遣使素目伽上表求援。）

卷五十九
◎释氏（一）
　　◎释僧懿
　　僧懿本名太兴，景穆太子晃之孙。孝文时袭父爵京兆王，拜长子镇大将，入为秘书监，改封西河王，转守卫尉卿，表请出家。孝文诏太子为之下发，施帛二千匹，赐名僧懿。居嵩山，太和二十二年终。
　　◇伐魔诏（并序）
　　夫生在三界，恒为四魔所娆，沉沦生死，遍在六趣。若一得人身，及闻经法，譬见优昙，喻值浮孔，寻惟圣教，实开心目。懿身处下流，元希彼岸，直因生有，恶此漏身，心民恭，徒然无补，略因愚管，除剿四魔。昔在年幼，尝作《破魔露布》，文虽鄙拙，颇为好事者所传。自迁都之后，寓在洛阳，忽于故塔之中得此本文。时值今国都师尚在金刚般若寺讲《胜经》，辄以呈示。法师学涉内外，甚好文彩，乃更披经卷，赐示魔事，兼得拟蔡氏时释道安《檄魔文》，共寻玩之。复竭愚浅，修改旧文，更作《平魔赦》，重荐法师，更无嫌也。但安公檄文，直推天魔，凡为世患，经列有四，且天魔权变，非浮情所能测，烦恼阴死，为患实深，辄更起《伐魔诏慰劳文》，冠之于初。是以前后不同，又颇繁重。冀信心君子，两得行之。辄并编安法师檄文为次，合为一卷。
　　门下伪魔逋诛，于兹旷劫，鹰寺四山，狼顾五道，心顽纵毒，常怀返噬，固守一隅，拥隔声教。自大通已降，爰暨贤劫，虽百王继踵，千圣相寻，威怀百途，奖导千计，犹不能遏彼邪心，息此异见；得使贪竞相缘，《疒真》痴互举，常结四生，终归六趣，眷言斯瘼，实用伤怀。今原燎方迩，浸润有渐，无宜自宽，以臻颠覆，可简将练卒，随机殛扑，勿使苍生怀予复之叹。主者告下，时速施行。（《广弘明集》三十八）
　　◇奉伐魔启
　　臣信相等言，奉被诏书如右。臣闻见机者则承风以先附，守迷者必加威而后降。是以舜舞干戚，有苗自缚于王庭，目连援弓，则金地相园之日。故能斩伏心王，塞静楼观，身被忍铠，手挈浮囊，弃所保之货贿，设禅悦之名肴，宴彼奇将，集此雄勇。志有所规，则无往不摧；心之所向，则无思不服。四魔区区，焉足以规虑哉！但今聚结未散，事须平荡，辄依分处，星言宿驾。谨重申闻，请可付外施行，谨启。（《广经明集》三十八）
　　◇慰劳魔书
　　告三界五道有识群生等：
　　夫曦和迭驾，盲者尚迷其光；雷霆震响，聋者犹惑其听。虽照属理均，而禀受道异，致令法音拥于殊闻，慈光敝于异见，昏痼相仍，长迷永夜，劫石有磷，此缘无竭。故我高祖愍此横流，心存拯溺，体韫殊光，口含异响，开宏基于未前，廓无觉于有始。故一阐洪猷，则巨享竞驰；再择道教，则羊鹿服御。证无生于胸襟，戢寂灭于怀抱。但年德推移，心存静定，爰命皇储，绍隆大业。先帝藉此洪资，纂我前绪，积德三大，累功尘劫，心变冥机，游神赴会，身固舟囊，凌波拯接，出没任情，权旨自在，故能超彼九劫，降此四天，跨据一方，威摄万国，八十年中，刑措不用。
　　但时不我与，圣上迁化，教迹道殊，人怀异念。卿等或是日种轮王，世跨四域；或是月性高良，忠贞不贰；享三界之名宦，保一时之荣禄。但爵命难恒，时有否泰，或因骄慢而丧家，或由贪残而失国，故令后胤波流，奄然忘返，遵彼邪源，泛此欲海。而使天魔承衅，作患于上方；烦恼因兹，浸淫于下国。或萦中阴于未生，或驰五衰以告老，终疲升降，长勤往没。幕府因机杰起，英略超群，纬文经武，体真练俗，承百王之洪规，禀万代之遗则。履道居彼龙象，扣此津门。方当驰光上下，候骑八维，总括群邪，罗络万有，笼三界于一身，抗百纲于无外，摧拔须弥，翻波巨海，颠倒宇宙，回易日月，使人天倒悬，水陆ㄡ沸。然复塞其必我之心，开其子来之路，扇清风于涂炭，布同爱于无间，平荡三途，摄兹四有，威以动之，福以绥之。蕞尔小丑，焉足以语哉！
　　卿等既为所误，沉沦日久，宜藉此时机，早建良图。夫时难得而易失，机尚速而后悔。若得时也，则福禄竞臻；如失机也，则败捷争及。故窦融享爵，事归于先觉；公孙婴戮，取败于后机。此皆往事之高鉴，当今之轨辙。且智者处危以谋安，愚者临成以致败。成败安危，在于时机，非降自天，抑亦人谋。今三车伫驾，宝藏初开，悬重爵以俟功，设天官以命哲，正是大力士纵横之秋，智勇献功之日。与卿等同发遐原，枝流异土，追维在昔，犹或依依，言念四魔，不觉抚剑。故先遣白书，略陈成败，曾改迷途，寻光赴命哲相与齐辔道场，比肩轮下，谘禀未闻，受教君子，友朋友合，不亦善乎！无宜大安斯趣，盘桓游逸，恐此生灭相寻，有无继作。若三毒一驰，则义无怨亲；四凶互出，则夭寿俱剪。虽欲保全，其可得哉？今善牙已建，六军启途，出彼火宅，寻讨未服，枭斩之期，非旦即夕，幸体往意，时作出计，勿怀犹豫，滥婴斯祸。临遣书，忽忽无尽。（《广弘明集》三十八）
　　◇檄魔文
　　弥天释道安顿首魔将军轮下。相与虽复玄徒殊津，人天一统，宗师虽异，三界大同。每规良集，伸其曩积。然标榜未宣，所以致隔。今法王御世，九服思顺，灵网方伸，宏纲弥布，大通有期，高会在近，不任翘想，并伸预意，释道安顿首。
　　夫时有通塞，否终则泰，千里相寻，万师迭袭。昔我高祖本元天王体化应符，龙飞初域，杖权刑以部万邦，奋慧柯以伏六合，咸荡四邪，埽清三有。方当抗宏纲于八区，亘灵网于宇宙，夷静七荒，宁一九土；但冥宗不吊，真容凝静，重明寝辉，虚舟覆浪；故令蛇蚁烦兴，枭獍竞起，翳染真徒，尘惑清众，虐被苍生，毒流万劫，怪道有情，异心同忿。我法王体运，应期理物，上籍高贵，下托群心，秉玄机以笼三千，握圣徒而隆大业。云起四宫，鸾翔天竺，降神迦夷，为法城堑。抚育黎元，善安卿士，匠导群贤，慰喻有疾，严慧柯于胸中，被神钾于身外，愍十八之无辜，哀三空之路绝。志匡大业，情必平难，百域千邦，高伏风化。承君久抱惑心同忿重迷自覆，深执愚怀，固守伪见，狼据欲天，枭鸣神阙，畔换疆场，抗拒灵节，谓天位可登，洪规可改，览兹二三，远为叹息。何者？大通统世，则群方影从。而伪天魔不遵正节，忄干忤圣听，尘挠神心，领卒塞虚，奇形万变，精甲曜曦，霜戈拂日，灵鼓竞冬，响冲方外，高步陆亮，自谓强威。而王师一奋，群邪珍丧，众迷革心，望风内附。况君单将，侥然一介，土无方寻，众不成旅，而欲背理违常，陵虚华邑，篡夺灵权，胜常取信，以伪忝真，可不谬乎？
　　今释迦统世，道隆初劫，妙化堂堂，神罗远御，智士邕邕，元算盖世，武夫龙超，捉玄千队，协略应真，奇谋超拔。故命使持节、前锋大将军、阎浮都督、归义侯萨陀波仑，独禀天姿，义陈玄觉，神高须弥，猛志笼世，善武经文，忠著皇阙，领众四十万亿，扬镳路首。故命使持节、威远大将军、四天都督、忉利公导师昙无竭，武胜群标，文超随夏，宏谋绝尘，心栖梦表，每忧时忘身，志必匡世，领众百万亿，虎眄须弥。故命使持节、征魔大将军、六天都督、兜率王解脱月，妙思虚元，高步尘表，略并童真，功侔九地，悼愍三涂，忿君纵害，援剑慷慨，龙回龙奋，领众五百万亿，鸾鸣天衢。故命使持节、通微将军、七天都督、四禅天王金刚藏，朗志虚元，金颜遐瞩，恩殊九锡，力倾山海，左顾则蒙汜飞波，右眄乃扶桑落曜，德无不施，威无不伏，领众七百万亿，云回天门。故命使持节、镇城将军、九天都督、十地大王维摩诘，奇算不思，法柯远震，体合神姿，权象万变，呼吸则九服云崩，叱吒则十方风靡，威被下愚，愍辜酸楚，领众九百亿，饮马灵津故命使持节、鉴复大将军、十九天都督、十住大士、文殊师利，承胄遐元，形晖三曜，身自金刚，神高体大，应适千途，元算万计，群动感于一身，众虑静于一念，深抱慈悲，情兼四摄，领众尘沙，翱翔斯土。故命使持节、匡教大将军、十九天都督、录魔诸军事、群邪校尉、中千王观世音，智略渊深，慧纲遐网，明达六通，朗鉴三固，或托迹群邪，耀奇峰起，或权形二九，息彼涂炭，挥手则铁围摧严，嘘吸则浮云颓，能为十方作不请之益，领众不思，风吟虎啸。故命使持节、抚化大将军、十方三界大都督、补处王大慈氏，妙质从容，天资标朗，体逾金刚，心笼尘表，猛志冲天，慧柯远奋，无生转于胸中，权智应于事外，志有所规，往无不就，威恩双行，真欲并说，领众八百万亿，严驾待命。勇士之徒，充盈大千，金刚之士，弥塞八极。咸思助征，席卷六合，乘诸度之宝轩，守八正之修路，跨六通之良马，捉虚宗之神辔，弯四禅之良弓，放权慧之利箭，呜骥浩浩，轻步矫矫，抚剑飞戈，长吟命敌。而将军累世重光，匡济帝业，历奉圣庭，曾无有阙，贵即导师，身子五百，幽鉴天命，秉受王化。圣上开襟，皆授名爵，封赏列土，功侔旧臣，声盖万域。而君何心，横生异见，偃蹇边荒，顽顾帝位，毒害勃于苍生，灾祸流于永劫，可不哀哉！可不谬哉！
　　君昔因时荒，为物所惑，狂迷君心，投伪外窜百行一愆，贤达尚失。久谓君览智返愚，归罪象魏。束身抽簪，同游群俊，以道自娱，荣名终始；仍执愚守惑，偷安邪位，托痴山以自高，恃见林以游思，耽六欲之秽尘，玩邪迷以娱性，建骄慢之高幢，列无明之凶阵，阔步长途，轻弄神器，盗篡天宫，抗拒日月。恐不异举手欲障三光，抱土而填四海，打鼓与雷争音，把火共电竞耀。虽拟心虚标，事难就矣。然将军植德元津，原承弥远，辉华然，群下瞩目，望贵之基易登，由来之功可惜。可改往修来，翻然亻来顺，诛过朱门，与道齐好，家国并存，君臣俱显，取名获安，晓目达观，眷属晏然，可不美与？大师克举，万方矫辔，手提法蠡，齐抚慧剑，道柯辉耀于前驱，灵鼓震音于后队，神钟一扣，则十方遍覆，海浪飞波，则原陆汤沸。当尔之时，须弥笼为微尘，天地迥为一粟，无动安于左襟，妙乐握于右掌。神力若斯，岂可当哉？
　　我法王体大仁慈未欲便袭，权停诸军，暂顿灵辔，临路遣书，庶回迷驾。君可蚤定良图，面缚归阙，委命王庭，逍遥闲境。上方宰任，非君而谁？夫圣人上智识机，明哲免祸，穷而知返，君子所美。此乃转福之高秋，取功之良节。昔夏桀无道，殷王致伐；商纣首乱，周武建师。此则古今之常轨，将军之明诫，相与虽复形乖于当年，风流于道味，人天崎岖，何足臻隔，想便霍然，随书投命所以切痛其词，委典往久者，不欲令芳半夏凋，翠柯摧颖。深思至言，善从良计，勿使君身倾住三概，勿使六天深生禾莠。迅目仰眺，助情畅然，临纸多怀，文不表意。释道安顿首顿首。（《广弘明集》三十八）
　　◇魔主报檄文
　　大梦国长夜郡未觉县[B17]语里六自在主他化皇帝报檄于高座大将军南阎浮提道绥抚大使佛尚书安法师节下：
　　音耗自远，喜同暂接，寻览句味，良用欣然，方见大国之臣，礼义高矣。承将军虚心豁达，密行渊元，襟带山河，牢笼宇宙，虑深宗庙，忧及生民，秀气千寻，真心万仞，谅疾风之劲草也，乱世之中民臣也。冀道遇则邻，彼我非隔。俯从人事，聊此报章。昔周室既衰，六国鼎沸；汉朝运灭，三分天下。或外夷侵叛，毒被中原；或内祸潜作，殃及良善。应期鹊起，达时豹变，有之自古，岂止今日。
　　惟苍生衅积，上天隆祸。释迦皇帝奄然登遐，哀缠臣妾，悲浃率土。皇太子弥勒养德心宫，满月停山，深丛隐药。数钟百六之世，将亏九五之君。诸侯奸猾，猜忌相处，一十八部教轨参差，九十六道樽俎回互。狼噬海滨，枭鸣山曲。左不记言，右不记事。国宪朝典，与霜露而零；天玺帝璧，同冰销而叶散。臣怨民怒，众叛亲离，逃逝无归，《立令》《立屏》长往。
　　窃谓数属太平，沐浴朝化，时逢乱世，济难干戈，盖乃通人之权变也。谨率义兵，发愤忘食，并登山拉虎，临河斩龙，纬武经文，轻身重义。社稷是所不图也，天位非所倾望也。直以心城无主，邪戏尘劳，沓氵ヌ欲流，将心源而共远，恍惚大梦，与永夜而俱长；还因假寐，吊心伐罪。先遣聚沫大将军、黄元侯率空华之卒，策阳炎之马，即乾城之隅，结浮云之阵，戈甲昱烁，弓戟参差，锋刃未交，服兵先败。次命接响大将军、丝竹公领宫商之众，据声传之谷，随闻随剪。次命百和大将军、兰麝伯领馨香之旅，乘风抒阵，千里无云。次命六味大将军领肥美之卒，为面门都督，安沧溟之口，吞噬无遗。次命七触大将军领细滑之从，战鼓才击，身城瓦解，五军前讨，百战恒捷，自天是，罄无不宜。朕虑未穷巢穴，躬行问罪，戎衣既整，出自空窟，发渊泉之智，动山岳之威，承妄想之兵，数盈兆载，并潜神识海，隐影心山。命将元帅，案剑城旅，征兵士卒，擎刀结阵，排空塞回，烟飞雾集。莫不雄气冲天，吐妄云于真际；高风骇地，惊尘浪于性海。击道品官军霜夜抒箨，一心既没，还源弥远，六爱已然，宅火逾盛，纵横剪掠，腹背罗讨，六奇三略，先蕴胸襟，百步千尺，本无横阵，遂云消雾卷，吾道兴焉。
　　于是分官置职，行我风化。敕无廉骠骑虎踞贪山，性涩将军龙蟠悭海，赡恤之士，水陆无寄。敕系地郎将置阴阳之府，情尘驸马观伉俪之兵，爱水暂流，身城被渍，欲火才发，天庙遭烧。缮性将军已从焚溺。敕咆勃校尉弓剑随身，鸩毒鹰扬，戈戟在手，严毅士卒，警固贿城。使平仇将军销声迹。敕正勒御史且停监察，随眠武侯安抚朝猷。放荡无明，纵恣有待，使精进一马，行四勤之路，迦留二箭，不射三空之门。勇猛将军风烟歇灭。束觉观大司马置府初禅邪，思惟都尉列阵三有。以心原未静，频被风波，禅枝欲茂，再遭霜雪。安静将军埋身乱境。敕我见行高镇陀那之岭。惑山万仞，毒动狂子，酒醒醉客，覆真金藏，隐肥腻草。博通将军兀焉如醉。斯则率土之滨，皆吾民也。
　　今十军意气，五将英雄，乘机废立，成国宗庙。朕俯仰即位，临轩御宇，纂成王业，握图受命。因弱之轮无际，足拟金轮；心与骏失有余，聊充绀马。衣冠统二，车书已一。方扇长风于火宅，奋高车于门外，解释甲胄，与民更始。将军士卒并亡，智力俱丧，路穷箭尽，弃马焚舟。螗良举臂，良可愍也，良可耻也。岂盗跖率卒，侵暴诸侯，孔丘冒陈，流汗反府，即将军之明诫也。皇太子弥勒代邸龙飞，朕汗马归朝，衔罪庭阙，将军见征，未敢闻命也。情深笔短，不能多白，冀归高君子，相期于言外焉。波旬顿首死罪。（《广弘明集》三十八）
　　◇破魔露布文
　　广缘将军、流荡校尉、都督六根诸军事、新除恶建善王臣心，赈惠将军、善散子、都督广济诸军事臣施，缮性将军、克欲界、都督摄志诸军事司马臣戒，平忿将军、荡恚侯、都督洪裕诸军事行台臣进，安静将军、志念都尉、都督观累诸军事、摄散侯臣禅，博通将军、周物大夫、都督洞达诸军事、监照王智行宫谨案：臣等闻治静泰平，凶徒有时以兴；化清去杀，逆党因之而作。是以文命引狩于九围，遇死魔于涂山；顶生腾轮于六合，值贪贼于忉利。故使身灭知威，魂散闽越，沦荡他乡，退失尊位。良由内挟奸邪，外树尘轨，赏差信功，罚乖臣恶故也。自世宗释迦文皇帝晏驾固林，倏余千载；太子慈氏阿逸多，有事兜率，未遑绍袭。法城暂空，梵轮无主，尘域外叛，沙州弗贡，遂使三界风惊，六天烽起，邪徒诡说，翻成异俗。
　　伪自在天主贼王旬，禀质昏精，体袭邪气，我慢在心，爱结盈虑，矫夺慧命，窃弄神器，放纵欲界，窥窬皇境。且其正教陵替，内外相违，姊妹同奸，千子贰志，三女邪荡，邀我上宫，姿态未施，自贻伊耋。又波旬既习小道，颇有才辨，愎谏饰非，好是怒，不用顺子之言，专从佞臣之计，伺国间隙，乘衅来侵。伪结使大将诸烦恼等，因圣道消，运钟八百，光音无间，十缠斯作，遂陈欲兵于爱海，策疑马于高原，控辔于二见之域，驰骋于无明之境。值圣则卷迹，高栖遇恶，则驰据中区，负险重关，观时而设。或志求荣利，假寐权门；或含忿威众，专行毒害。意气棱层，固守方寸，骄慢边隅，未识正朔。方复假遣七使，传车三障，诡宣六条，以致殊俗，愚者承教而濯缨，智人弃之而涧饮，畜卒俟前，储烽候进。
　　伪四天大都督五阴魔等置宅于无始之原，卜居于有形之里，浮游于苦海之中，放逸于火宅之畔，窃号躬身，假署六腑，偷荣瞬息，耽乐时顽。元首未几，徒役无算，饥兵始卒，流川遍野，怖士愁人，亘山满谷。同恶相求，辑结一方，异类群聚，阻兵三界。伪署行台，有生贼王死，观兵五道，置卒三途，在生逆命，处老作寇，五衰告期，四生应世，壅塞泉源，杜绝飘炎，业力咆勃，丁危脆以先驰；三毒趑趄，策群有而长逝。安忍无亲，祸连九族，威怒互行，戮及忠孝。方可忽圣诬贤，欺真枉正，陷阱黎元，罗络凡庶，妄计若空，以为己有，骤惊之势，谓固同金石者也。

　　以正月三十日黄昏时，有一人姓善字知识，从道场来告云：「贼经不远，宜急剪扑，不尔，当为大患。」臣闻此语，未迷敬信，单驾羊车，转军化城，深修堑栅，自备而已。贼方于后夜遣一使来，多贡珍异，求结和好。臣知此贼势若泡，焰，智计莫出，意性狂勃，难可亲近，弗与之言，抱恨而去。方多设诡计，欲来侵逼。即以月七日向晨，出方便门，顿解脱处，驰信邮以深入，征群迷以出海，纂集三昧，以致一堑，冀荡五阴，戒清诸有。贼方恃固一川，拒抗皇威，其水弥漫，广深难际。又值旋岚倾勃，雹霰泻注，击浪扬波，海神竞涌，七等杂类，或飞或沉，夜叉守途，罗刹决津，氵不鼓流聋，覆没善财，其欲氵朋泳，鲜不沉溺。又临折阴，大筑城垒，壁立隍峻险阁，惟有一门，四垂幽谷。一人执戈，万夫慑志，四果怯惮辟支战栗。逐集众唱，识规望进，击骤度能，佥曰或可。即勒军士为渡水故，备取诸草木，编以为筏，附令抱踏，横波直进。臣等手案浮囊，溯流而往，固护无非，遂登彼岸。部分将士，修备兵车，齐心戮力，驱驰往扑。即遣安静将军领观累之卒，据散乱之原；又使平忿将军率洪裕之兵，塞怒谷之口；复令赈惠将军引广济之众，截忄监贪之路；更勒博通将军整洞达之士，守狂痴之径。督师罗张，四面交侵，不月而三。行台恐众懈怠，不得竞进，乃催厉六军，置阿惟越地。而余烬游魂，偷安他化，驱率犬羊，欲来拒战，乃假虎兕以为威，招熊罴而自卫，异首别面之徒，吐风火而待发，担山戴树之类，方蚁聚以齐衡希进。
　　皇家膺符受命启土尘劫，叠圣重光，享祚无穷。先帝鼎湖之日，顾命殷勤，专令文德已来，不许战争而臻。幕府受诏之初，依赖而行，略设六奇，断绝而已。但狂竖张，散亡逆节，虽遣逸多晓喻，都无悛心。乃更命将大权，征兵十万，尝未浃辰，大净那土，资无畏以严身，兼众好而独拔，龙蟠道树，虎视娑婆。十号一宣，则四八期；言教暂设，则二九云集。遂击法鼓而出三空，建慈幢以临八难，讲武大千，曜威万域。神戈暂指，则魔徒失胆；慧剑一挥，则群邪俱毙。现道身而斩死魔，因般若以戮烦恼，摧波旬于不动之林，灭五阴于计性之境。然后蹙巢守穴，于不到处巡伏，隐身者唯一人而已。远处膏肓，非勇力攻及也。遂乃窜生死于寂灭之原，流老病于常乐之境，排三障于六通之衢，投十使于萨婆之域。元凶既枭，徒党伏诛，自余从者，并不追问。诸有诚心先款者，悉令解甲去锋，编户民例，授以远号，移之乐土，为拔五箭，并以善医，疗除垢病，施慧汤药。于时业风息吹，六尘勿起，祥云四舒，灵禽翥翼，引八部而自娱，严四七以守卫，垂拱闲堂，无为而已。
　　大觉天王等好尚风轨，志存拔擢，援昔旧谟，殷勤谏诰，辞不获免，默许敷奏。尔乃开甘露门，出入正道，千辐云回，来仪鹿苑。四天献器于高掌，二商荐肴于两谓。故缘行录勋，则陈如先封；真谛开赏，则邪舍继袭。或朋类蒙荣，或兄弟感泽，揖不肖于初果，表有德于十地。依准古礼，巡省方岳，振旅六城，治兵八国，理怨于三天之于初果，表有德于十地。依准古礼，巡省方岳，振旅六城，治兵八国，理怨一天之上，闻罪于九地之下，征英杰于十中，会万国于鹫岳，华苌克臻，异十勇出。于是启宝藏以赈贫穷，出三车以给诸子，抚纳黔黎，宁堵复业。乃身安一乘，心固磐石，据林眄水，宣扬皇泽，依恒说逸，召集未宾，仁风匝宇，道光遐照，四面交通，化流无外，听讼于中路之域，决判于宝山之所。无量之威，远震城岳；无碍之智，洞彻山河。故士无二统，车书一轨，日月重光，天地清朗。六万之众，解长围以从正；十仙之徒，弃大河以就秩。不动之贤，不远千里；意乐之哲，应感而至。工人率箪食于尸城，捷兽奉壶浆于长源。内外克清，表里咸泰，实由道音四敷，余波东训，主上至心，群僚深敬，禀承神规，殄兹凶丑，岂臣智力所能克感也。冀凭此一勋，渐望更进。方事前计，凯旋未日。并露布以闻。臣等死罪死罪。（《广弘明集》三十八）
　　◇平魔赦文
　　门下：首区同源，因派异绪，洼隆代兴，信背千途。故智胜标宗，历尘劫而尚三；灯明启教，经九中而示一。况乃邪徒伪见，驾刺犊于自然之原；结贼妄根，御形色于颠倒之境。以兹偏师，抗衡中道，眷言一二，良用怃然。
　　自先帝升遐，宝历无主，淳风渐亏，灵教异设。伪魔乘间，充斥神邑，假变真容，妄谈空有，驱役四生，周还六趣，畔涣欲天，狼戾爱地，毒被边荒，虐流华夏。虽猃狁之侵宗周，凶奴之陵炎汉，未为喻也。朕以神昧，主自尘劫，幼齿参元，弱冠从政，班名于大通之年，驱骤于贤劫之下，荷百亿之重任，忝三界之特尊。人天乐推，无所与让，遂陟灵坛，受兹封禅。顾唯多阙，有惭庶政，明发孜孜，不遑启处，常恨邪境未清，正教无一，致使群生沉沦魔境。每一抚念，用废寝食。遂命将征兵，以清时难，上藉三昧之士，下凭六度之师，控清方夏，大戡荒服。故六军雷动，则三有云消；慈施电驰，则四凶面缚。降附若尘，生擒万计。唯波旬一人，单马奔迸，百道截罗，组继不久。且令五道告清，宇外咸一，思与天下同兹福庆。可大赦天下，与同更始。改像教之号，为即真之岁。自二月八日昧爽已前，继组见徒，悉皆原放。若为四魔所误，浮游三界，犯十恶五逆，毁经坏像，三世所作，一切众罪，能改过自新者，不问往愆。若亡命欲山，挟藏奸器，百劫不自首者，伏罪如初。其杀父害君，伤兄母，随时投窜以息后犯。其阐提一人，不在赦书摈罪。遥责神速，可乘意驿，遍告十方主者施行。（《广弘明集》三十八）
　　◇奉平魔赦文启
　　即真元年二月八日，中书令补处王臣逸多宣臣文殊等言，奉被诏书如右：臣闻毁忠谤善，经千叶而不无；邪臣逆子，历百代而常有。是以三监流言，伏罪于明时；五世背道，甘诛于圣世故主王威必震，庆当于周邦；正教暂加，福归于露鼓。伏惟陛下慈兼百王，智齐千圣，秉瑞灵津，握图元化，出没动于大千，驰骋应于群有，服微形以引愚迷，吼法音以警聋俗。至乃刎身志道，钉体求经，析骸贸禽委命降兽，舍尘劫之危体，收一生之妙质；龙潜四天，利见阎浮，轻彼七宝，重此一乘；撤玩深宫，减膳河侧，去宝冠于苦林，贸法衣于猎士；故能驾御四禅，时乘六度，殄服群邪，易于返掌。三界无炽然之警，四生绝深溺之忧。方复情存解网，志尚宥愆，十八来苏，万国幸甚。谨重申闻诣，可付外施行。谨启。（《广弘明集》三十八）
　　◇平心露布文
　　即真元年二月八日，侍中臣文殊师利、侍中臣萨陀波仑、黄门臣狮子吼、黄门臣舍利弗、黄门臣须菩提拟唯释道行军府谨奏平心露布事，拟使持节、仪同三司、领十二住本将军、唯释道行军元帅、上柱国、晋国公臣般若等言；臣闻四魔放命历代以之为鲠；五住游魂，含识因其致患。是以三明圣智，十力雄尊，莫不屡动偏师，频行薄伐。伏惟陛下乘大慈而启运，应冥感而赴期，奄宅神区，光临法海，述前王之令典，演众妙于圆音，考列圣之玄谋，会群生于净国。三千刹土，共禀威灵，百亿类洲，同遵声教。唯有伪心主阿黎耶识，擅假名器，叨窃生民，跨有乾城，绵历年祀，逐穷迷于梦境，长夜不归，纵极乱于空花，终年如醉。权攀缘为藩屏之任，引戏论为帷幄之臣，陷溺黎元，干扰锋镝。陛下应真理物，调俗御民，念此鲸鲵，愍斯涂炭。遂诏臣扬旌色野，问罪心庭。
　　臣敢效庸虚，禀承奇略，去四月十六日军次心境，即以其夜初更与贼相见。臣于是潜机密会，玄契冥驰，集戈船于六度之津，命戎车于一乘之辙，屯营三月，扬清梵以伸威，列阵九旬，击鸣钏而作气。阿黎耶识固重昏而莫晓，执穷计而不移，譬螳螂之拒轮，等蜂虿之含毒。乃遣伪恒行大将军阿陀那识率无名之子弟，恃无赖之胸襟，据守乾城，与臣抗敌。又遣伪自性大都督迦毗罗仙、伪执此大将军迦旃延了招引乌合，聚结蚁徒，摇荡边陲，激场声势。臣遂分布诸将，指麾筹策，遣拟使持节、拔尘大将军、领四念处诸军事、率道品县开国公臣求知，拟使持节１宁境大将军、领八正道诸军事、通真县开国公臣如实知部勒骁雄，星流电转，从方便诸道，静缘边界。臣求知等寻名讨义，蹑影追踪，乍横行于密室之间，或转战于邻虚之隙，事穷理绝，域尽途殚，冥宗所以冰消，数论于斯瓦解。迦毗罗等知大乘之有在，识玄统之所归，各将羸卒数千，咸来请命。臣哀其晚悟，许以自新，即令慈悲观道士毕无缘随便安养。伪谏议大夫郅谛，怀逸群之思，负出世之奇，将全国以效忠，反危身而被系。
　　臣以此月十五日夜，挟中军之勇气，乘外敌之离心，手抗干戈，躬先士卒，爰命拟使持节、兜率大将军、娑婆道招慰大使、上柱国、翅头末开国公臣阿逸多，拟使持节、阎浮大将军、天竺大都督、上柱国、富娄沙开国公臣婆薮豆，并以道迈三空，神游四辩，使其招扬胜负，晓喻是非。又遣拟使持节、平等大将军、兼行军长史、上柱国、清凉县开国公臣正念，拟使持节、遍满大将军、兼行军司马、上柱国、常乐县开国公真如与臣表里玄同，更相应接。于斯时也，边秋气爽，塞月光寒，旌旗共云汉齐高，锋锷与霜天比净。披弘誓，驾圆通，超两观而争前，排千门而并入。虽生死无际，一念睹其滨涯；尘劳有俦，须臾见其崩溃。伪丞相陈显、伪仆射虑思、无计求生，阖门自缢。伪司空师子铠、伪司隶达磨多罗、各拥余师，自婴深垒，狐疑竞起，猜诈萌生，忍颠危而不见扶，遂沦亡而莫能济。阿陀那与其伪主外无强援，内寡深谋，师旅困穷，城池陷露。君臣失色，进退无依，衔璧叩头，舆梓待罪。
　　臣即枭陀那之首，释郅谛之囚，废彼昏王，立其贤嗣。方使宗不绝，永为茅土之君；世德相承，恒修职贡之礼。于是氛开荡，若和气之泮春冰；丑秽歼夷，似凉风之卷秋箨。六根超绝，不开亭障之虞；三界寂寥，无复风尘之警。斯乃威光远被，士众齐心，岂臣微劣所能致此。不胜庆快之至。谨遣厚德府别将臣隰重知奉露布驰驿以闻。（《广弘明集》三十八）

卷六十
◎释氏（二）
　　◎释法生
　　法生，宣武时洛阳沙门。
　　◇造像记
　　夫抗音投涧，美恶必酬，振服依河，长短交目，斯乃德音道俗，水镜古今。法生徼逢孝文皇帝专心于三宝，又遇北海母子崇信于二京。妙演之际，屡叨末筵；一降净心，忝充五戒。思树芥子，庶几须弥。今为孝文并北海母子造像，表情以申□□□生以始王□□□夙□归功帝主，万品众生，一切同福。魏景明四年十二月一日，比丘法生为孝文皇帝并北海王母子造。（碑拓本）
　　◎惠深
　　惠深，宣武时为沙门统。
　　◇上言立僧尼制
　　僧尼浩旷，清浊混流，不遵禁典，精粗莫别。辄与经律法师群议立制：诸州、镇、郡维那、上坐、寺主，各令戒律自修咸依内禁，若不解律者，退其本次。又，出家之人，不应犯法，积八不净物。然经律所制，通塞有方。依律，车牛净人，不净之物，不得为己私蓄。唯有老病年六十以上者，限听一乘。又，比来僧尼，或因三宝，出贷私财，缘州外。又，出家舍著，本无凶仪，不应废道俗道。其父母三师，远闻凶问，听哭三日。若在见前，限以七日。或有不安寺舍，游止民间，乱道生过，皆由此等。若有犯者，脱服还民。其有造寺者，限僧五十以上，启闻听造。若有辄营置者，处以违敕之罪，其僧寺僧众摈出外州。僧尼之法，不得为俗人所使。若有犯者，还配本属。其外国僧尼来归化者，求精检有德行合三茂者听住，若无德行，遣还本国，若其不去，依此僧制治罪。（《魏书·释老志》，永平二年，沙门统惠深上言。诏从之。）
　　◎优波扇多
</div>
    <div class="pagination">
<a href="全上古三代秦汉三国六朝文_page606.html">上一页</a><span>...</span><a href="全上古三代秦汉三国六朝文_page602.html">602</a><a href="全上古三代秦汉三国六朝文_page603.html">603</a><a href="全上古三代秦汉三国六朝文_page604.html">604</a><a href="全上古三代秦汉三国六朝文_page605.html">605</a><a href="全上古三代秦汉三国六朝文_page606.html">606</a><span class="current-page">607</span><a href="全上古三代秦汉三国六朝文_page608.html">608</a><a href="全上古三代秦汉三国六朝文_page609.html">609</a><a href="全上古三代秦汉三国六朝文_page610.html">610</a><a href="全上古三代秦汉三国六朝文_page611.html">611</a><a href="全上古三代秦汉三国六朝文_page612.html">612</a><span>...</span><a href="全上古三代秦汉三国六朝文_page608.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
