<!DOCTYPE html>
<html>
<head>
    <meta charset="UTF-8">
    <title>五百家播芳大全文粹 - 第 97 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五百家播芳大全文粹 - 第 97 页/共 129 页</h1>
    <div class="content">












　　五百家播芳大全文粹巻八十三
　　钦定四库全书
　　五百家播芳大全文粹巻八十四
　　宋　魏齐贤
　　叶　芬同辑
　　祝文
　　谒庙
　　谒诸庙祝文　　　　　　　　张敬夫
　　某被天子命来守此邦靖共尔位正直是与頋虽不敏敢不敬斯言惟神实鉴临之
　　谒社坛祝文　　　　　　　　张敬夫
　　某恭承皇命来守遐藩视事之初祗见坛壝惟神克相恵绥此民政有乖戾罚止某身
　　谒诸庙祝文　　　　　　　　　朱元晦
　　某抱病田间不堪为吏久矣圣天子哀怜不忍终弃强畀符竹使为此邦舆曵而来亦既视事以衰眊罢软之资当民贫财匮之际大惧广阙无以克当明恩惟神受职于朝廷以食兹土其与命吏忧则惟均其亦有以相之使民安于下官给于上而某也蚤得收其疾病之躯以归老故丘则神之赐大矣欵谒之初敢以诚告他不敢有所祈谨告
　　谒诸庙祝文　　　　　　　　　汪彦章
　　某奉天子命来殿此邦与神分职幽眀均保疆域下车之始敢以防告惟神阴相之使枹鼓不鸣雨旸时若非特吏逃其责而神亦庙食无愧尚享
　　谒社稷祝文　　　　　　　　　汪彦章
　　国家当艰难用武之秋择循良宣化之吏不以某之不肖使守此邦抚其人民而事其社稷大惧迂愚无以报称惟神降厘下土秩祀万世使雨旸以时疾疠不作而守亦与有荣焉尚享
　　谒庙祝文　　　　　　　　　　竹隐畸士
　　天子不以某为愚付之以八州二十县之甿临遣于朝使长治之凡人之所防恃以福吏之所仰而受赐者皆当蚤夜奉祀以为民休视事之始敢不敬见
　　谒庙祝文　　　　　　　　竹隐畸士
　　某被命于朝来守兹土仰惟前烈遗爱具存平生所贵师其在今日虽则不敏敢不夙夜莅事之始神其鉴之
　　谒诸庙祝文　　　　　　　　赵徳荘
　　凡天下郡邑帝以神而君以吏非使之食斯土咸以为民也然神尝聪明正直而吏不能皆贤故民钦事神久而益信而有时乎患苦吏之不速去也某不佞不能贤何以使民不患苦而欲去哉神尚寔相之尚飨
　　谒城隍庙祝文　　　　　　　葛谦白
　　某承乏守土惟城是依使城之无虞惟神是頼则莅政之始其敢怠于神而不以告乎尚飨
　　谒东岳庙文　　　　　　　　秦少游
　　惟神望秩岱宗实掌郡岳有严别庙在于此邦守土之臣既见民利敢羞牲酒进献于庭
　　谒城隍庙祝文　　　　　　　秦少游
　　淮西古城形若垂瓠带以汝水生齿实繁惟神庙食此土芘贶一方敢致酒牲用严荐见躬趋于庭畴敢后时
　　经过威恵庙祝文　　　　　　黄泰之
　　某去腊之官便道欵谒今叨召命复出祠下自往而还由老及防莫不席芘休而沐润泽酹酒荐牲诚未足以荅灵贶之万一轨之于无虞翼之于有成惟王寔宏兹赐
　　辞庙祝文　　　　　　　　竹隐畸士
　　某承乏守土适及期年政也无良而嵗则大有获免罪戾神实赐之防恩还朝其敢不告
　　辞平江庙祝文
　　某守兹南土赋政不优沐神之泽日防其休兹縁申命摠计外司去此有日祗见神祠
　　辞诸庙祝文　　　　　　　　赵徳荘
　　某猥以政学于兹三年行实不修俗而莫之化也财用不充民贫而莫之缓也水旱流行有以为神羞而牲酒瘠酸无以为神报也不罪不疾登兹觧归敢不重拜
　　辞庙祝文　　　　　　　　　赵徳荘
　　行义不振无以事神以病丐闲归老丘壑某不肖之责粗塞而人之仰神无穷尚俾斯民永依正直
　　辞灵着王祝文　　　　　　　黄泰之
　　惟王功盖一世泽流万代凡厥生人举防休芘某承乏此邦睇遗像而迩灵光祷祈必应防于影响凡安于身昌于家善于其政皆王之赐也其行也敢不以告
　　辞诸庙祝文　　　　　　　竹隐畸士
　　某承乏守土于兹累年頼神之休谷麦累稔冦疠不作民用乐康今复防恩更命于魏凡平昔耳目所接尚犹未懐也况于承庇之久而受赐之多者与恭造祠宇惟用敬告
　　辞庙祝文　　　　　　　　竹隐畸士
　　某承乏扵此八年疆埸宴安年谷和熟繄神之力获免扵戾奉被诏防防河以东属当有行敢不恭告
　　祭谒先圣先贤
　　祭舜祠祝文　　　　　　　　张敬夫
　　某谨以牲醴致祭于虞帝之祠惟斯民之所以生斯世之所以立繄人伦之教是頼而圣人实人伦之至也帝之盛德冠冕万代固岂下臣所敢赞述苍梧之野谓帝尝临寅縁此邦获奉庙祀某莅官之初适修常事周视栋宇缺壊弗称悚栗汗下不敢遑寜肇新规模兹焉获考敬率官僚俯伏以告惟帝之泽化育并行动植防頼何有穷极敢云此邦独私其赐
　　祭有虞氏二妃祝文　　　　　张敬夫
　　惟神唐帝之女嫔于有虞恊徳圣神垂则万代新宫肇建内阃是严修祠于春敢率彛典
　　祭蜀汉昭烈帝祝文　　　　　　张敬夫
　　惟帝痛宗国之荒坠愤仇贼之慿陵颠沛百罹信义不舍至于贤哲愿为之佐英雄乐効其死规模宏逺夫岂偶然天若祚汉岂其无成虽曰不终正理曷冺眷言兹地昔所迟回风烈犹存焄蒿凄怆有庙以祀典礼则宜藩臣经从敢不修敬
　　谒严子陵祝文　　　　　　　张敬夫
　　某以愚陋被命来守此邦窃仰先生髙风于千载之上视事之始恨拘印绂不得躬走祠下敬遣某官往致一奠
　　祭冦忠愍公祝文　　　　　　张敬夫
　　丞相菜国冦忠愍公国有大议发言盈庭纷纷鄙夫蹙缩经营岂国之爱惟谋厥身从违之间兴防所分不有英哲孰相其成一言之决九鼎莫倾允矣菜公社稷之臣定计澶渊功垂日星匪功之艰其见克眀惟见之独勇莫敢撄黄盖一张虏胆已酲是曰庙胜岂幸之云彼纎虽巧宁屈其伸是非之公久焉益新蕞尔兹邑公所尝临民之爱公孔悲以忱有剪者竹为之发生我来拜公起而涕零才难道远孰起九原何以昭之不在斯文
　　谒三公堂祝文　　　　　　　张敬夫
　　敢昭告于谏议田公文正范公清献赵公某被命来守此邦稽诸图牒惟三公之遗风流泽在焉髙山仰止拳拳此心敢不自勉庶几万一视事之始敬荐薄奠谒故侍中太尉长沙陶威公文　朱元晦
　　某猥承人乏假守此邦祗事之初以礼见于先圣先师而视其学则有公之遗祠在焉惟公忠顺勤劳机神眀鉴殁而不朽食此江坟其亦有以相之使民安于下官给扵上而某也蚤得收其疾病之躯以幸免婆娑之叹则公之赐大欵谒之初敬以诚告
　　谒元祐礼部尚书李公文　　　朱元晦
　　仰惟壮节髙风夙所钦慕敢不再拜伏谒以致其髙山景行之思惟公之灵尚克临鉴谨告
　　谒濓溪先生祝文　　　　　　朱元晦
　　敢昭告扵故知军事濓溪先生周公惟先生道学渊懿得传于天上继孔顔下启程氏使当世学者得见圣贤扵千载之上如闻其声如覩其容授受服行措诸事业传之永久而不失其正其防烈之盛盖自孟氏以来未始有也某钦诵遗编敬启防吝兹焉试郡又得嗣守条教于百有余年之后是用式严貌像作庙学宫并以眀道先生程公伊川先生程公配伸从享惟先生之灵实鉴之
　　谒韩文公祝文　　　　　　　葛谦白
　　公以劲节忠操为唐名臣由刑部侍郎贬潮州移袁祭神之章告至之表载在方册读者竦然顷者备数贰卿以罪去国天子不终弃俾守兹土视印之始其敢不拱拜祠下尚飨
　　谒狄仁杰庙祝文　　　　　　秦少游
　　惟公昔以盛徳为唐名臣尝刺此州风流具存越王之祸玉石俱焚二千余人頼公获免宜千万年血食兹土豫之子孙报仰何穷旧祠迫隘不称眀灵爰筑新室以安貎像敢涓时日荐告于庭
　　谒李愬庙祝文　　　　　　　秦少防
　　唐之中叶盗据此方嵗行四宫天诛不讫公时衔命实帅西师北破奸巢市不易肆虵豕遗种化为平民于安蔡人厥功懋矣庙食虽久栋宇穿頺易而新之得是亢爽千秋万嵗公其安焉
　　辞昌黎伯祝文　　　　　　　黄泰之
　　惟潮为海濵之邹鲁惟公为潮人之夫子驱除异物用蕃厥生矫揉陋习挈之礼乐庶而教之功至扵今不冺也某备员此邦惟流风余泽是承朝廷不以其不才而赐之收召寕非隂有以扶掖之邪酹酒祠庭再拜归贶愿公卒恵相
　　祭飨
　　春赛祝文　　　　　　　　　汪彦章
　　国之大事在祀为先雨露既濡仲春在率循常典徧于羣神惟神之灵功在社稷用涓吉日祗荐庶羞冀阐鸿秋俾民受福雨旸顺序不违农时指日秋成报其敢后
　　秋赛祝文　　　　　　　　　汪彦章
　　国事之大祀典为先有徳在民称情立礼霜露始降律惟仲秋嵗有常仪敢忘归报惟神庙食是土恃民为尊民社既安神祠亦永秋成在望雨旸失时冀显灵通以福黎庶
　　秋祭诸庙祝文　　　　　　　汪彦章
　　提封千里维民所止神实庇焉春秋匪懈享祀不忒吏实主焉况夫典礼首戒祀事式遵走羣司以致诚裒百灵而时对盖将有祷于上下神祗矣今三秋载戢载肃万宝将成精意以享必洁必丰谅应其求者必在乎防防之中恭惟明神血食庙社亦既有年斯民奉祀久而益谨巫祝所告神其鉴之尚享
　　省祀祝文　　　　　　　　　崔徳符
　　惟神有徳有功惟国有祈有报着在甲令率为旧章时维仲秋嵗修祀事犠牲肥硕笾豆静嘉神其居歆庻无罪悔
　　祭勾芒神祝文
　　日穷于次嵗事肇兴爰卜土牛以送寒气惟神佐成震治于民有功爰稽礼经用修常祀
　　秋祭祝文　　　　　　　　　张敬夫
　　兹以素秋恪修常事在礼所当报而不祈惟是仲秋以来久愆雨泽今稻之伤者虽不及事然土壤坚燥泽气不升实豫懐嗣嵗之虑敢因以请早赐甘泽兆开丰穰实惟神之休
　　社坛祝文　　　　　　　　　张敬夫
　　敢昭告扵社稷之神某被命来守此邦政有阙谬愿降灾于厥躬无以疵疠于斯民惟明神实照临之
　　社坛祝文　　　　　　　　　张敬夫
</div>
    <div class="pagination">
<a href="五百家播芳大全文粹_page96.html">上一页</a><span>...</span><a href="五百家播芳大全文粹_page92.html">92</a><a href="五百家播芳大全文粹_page93.html">93</a><a href="五百家播芳大全文粹_page94.html">94</a><a href="五百家播芳大全文粹_page95.html">95</a><a href="五百家播芳大全文粹_page96.html">96</a><span class="current-page">97</span><a href="五百家播芳大全文粹_page98.html">98</a><a href="五百家播芳大全文粹_page99.html">99</a><a href="五百家播芳大全文粹_page100.html">100</a><a href="五百家播芳大全文粹_page101.html">101</a><a href="五百家播芳大全文粹_page102.html">102</a><span>...</span><a href="五百家播芳大全文粹_page98.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
