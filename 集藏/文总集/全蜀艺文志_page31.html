<!DOCTYPE html>
<html>
 <head>
  <meta charset="utf-8"/>
  <title>
   全蜀艺文志 - 第 31 页/共 53 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全蜀艺文志 - 第 31 页/共 53 页
  </h1>
  <div class="content">
   臣闻诸召公曰玩人丧徳玩物丧志不作无益害有益功乃成不贵异物贱用物民乃足又曰不寳逺物则逺人格所寳惟贤则迩人安夫心犹火也纵则自焚故文王命周公召公太公毕公辅相太子发太子嗜鲍鱼太公不进曰鲍鱼不登扵爼豆岂有以非礼养太子哉由此言之饮食必遵礼况起居玩好乎髙祖皇帝节衣俭食恵养黎元化家为国传之陛下陛下宜亲贤俊去壬佞视前代书传究歴世兴废选端良之士置于左右访时政得失天下利病奈何博戯击鞠妨怠政事奔车跃马轻宗庙社稷昔陶侃藩臣犹投摴蒱于江况万乗之主乎前蜀王氏覆车不逺矣臣又闻食君之禄懐君之忧臣虽为外官每闻陛下赏一功诛一罪未甞不振衣踊跃以为再覩有唐贞观之风也今复闻陛下或采戯打毬虽宫禁无事止于释闷亦可一两月时为之臣虑积习生常不唯劳倦圣体复且妨于庶务诸司中覆因之淹滞其次奔蹄失驭奄有惊蹶陛下虽自轻奈宗庙社稷何
　　与孟昶书　　　　　　　　石晋髙祖
　　孟昶明徳三年晋髙祖遣使来聘叙姻亲之旧书曰
　　大晋皇帝奉书大蜀皇帝伏自中原多故大憝继兴朱氏不道而皇天不亲沙陁背义而苍生失望不期景运猥属躬方鼎足以分疆宜隣好之讲睦况有姻亲之旧敢交玉帛之懽机务方殷保摄是望
　　蜀主孟昶结河东蜡弹书
　　初蜀土五十州后主昶性慈孝明敏刻九经置贡举季年求治太过好聚敛宋兴宰臣李昊上书以中原乆否今闻真人应运礼宜贡奉如允所请愿备行人时信近宻弗纳飜听王昭逺宻议不与宰执商量结援太原其文不委翰苑昭逺自令幕吏张延伟所作畧曰
　　早歳曽奉尺书寻达睿听丹素备陈于翰墨欢盟已保于金兰洎传吊罚之嘉音实动辅车之喜色【丸成蜡弹细人垂露由是兴师】
　　贺遂宁张舍人啓【名震】　　　宋晁公遡
　　起于真祠授以督府朝士乍闻而叹息何以遽归天子寻为之惊嗟夫岂不用兹颁明诏允穆舆情恭惟某官如古争臣负世重望至今表着议论士皆称切直而尽规大疑谋心及人后虽咨众忠言逆耳利行谁复似公顷居路之时亦上汉庭之奏力陈皂栈之性难渉江湖之行果验其言马之死过半矣每观所至兽相食且恶之信为蕃宣之良尤称慈恵之最未容报政即入告猷某不喜一方之民独霑九里之润所愿执事等辈尽登辅相之尊遂使今日朝廷再若仁宗之盛
　　谢魏师鹤山　　　　　　　　　梅亨
　　乆生不学蹇蒲栁以先零初度无能用樵苏之后防过辱两章之秋月见期千里之春风留归压于渔舟难卷还于鲸锦恭惟某官拍肩诸老畜眼一人天不椓民将谋及诗书之帅人能拣道恐宜颁条教之科闵六十服戎之夫窘千里餽粮之役我辰安在敢祈牛斗之有神夫子言之或免蟪菌之俱腐【云　云】先生与之言则对参奚避席之疑小子何莫学夫诗武也请卒章之受







　　全蜀艺文志巻二十八
　　钦定四库全书
　　全蜀艺文志巻二十九　　明　周复俊　编书
　　上蜀帅韩密谏书　　　　　　宋范镇
　　镇闻圣王之治以得贤为首而贤之登必本于乡也故登于其乡则知所以为人父知所以为人子知所以为人兄知所以为人弟而慈孝友恭恵聪质仁秀出于众者可得而官使周之王制家有塾党有庠遂有序国有学简帅教者而賔兴之故其诗曰济济多士文王以宁汉则渐焉繇刍牧而起者有之自贾竖而奋者有之亦已小驳及其下郡国以贤良方正逊让之诏而班固云大汉文章与三代同风有唐防隋制専用诗赋防论而升黜尔时美谈之尤尚者若同人举然故开元元和间号称得人之盛国家顺考古道思皇多士四门允穆而畜徳积行无壅闭于上数路兼收而藏才韬能絶沉冥于下受大小以咸足象逺近而弗间内有伊周之徳之美谟明而告猷外有甫申之才之珍蕃宣而树教固宜宅岩廊而髙拱造大庭而与稽恭已无为仰成左右而已尚且深诏执事求之如不及岂非首贤而为治乎逖矣西土上当井络之次下亘坤维之隅江汉炳灵岷峩储精自司马相如王襃何武扬子云之生遗风流闻不絶若线近年移三互之法除限口之令而扬轩戺服王涂者嵗闻起闾闬逰圣阃者日有方朝廷申大比之期而执事当敦遣之职其为书自干荐者以百数至如服儒学之旧屡困不更其守则杨助髙行谊之履懿诚以发于辞则章君陈杨韵李纲何褧赵众谨子弟之帅美闻已彰于时则李南纪吴师孟李慎修其间事业美中忠信待举懐良玉以被褐藏颖锥而处囊者岂可胜道哉伏惟执事春风以煦之白日以暴之定鉴以临之诚衡以平之使其扬芬芳破暗昧定好丑审重轻而后先方物之贡利国光之观者岂惟诸生幸甚亦西南幸甚若镇之能薄才谫进之使与计偕可也退之以警不肖可也异日明天子再拜受书三薰而进加地进律以举上赏之典赐弓若矢以推蕃屏之数褰棠连袵于于而来镇文陈于此者直以方今济济以三代同风之辰而同人之举或几于息矣伏望执事悯其狂僣开怀而恕接之干冐台严伏深战惧
　　上田密谏书　　　　　　　　　张俞
　　五月十三日张俞再拜密谏明公阁下四月二十四日郫县公人至山伏防台慈特赐钧翰并示所撰故九河公真后賛墨图一本伏读详思莫穷文防观夫九河公之治蜀始则平暴乱雪民于汤火俾权臣奸竖侧目而不动终则立条教纳民于轨物俾遗黎生齿懐徳而不忘固乃天下之豪杰宋室之循良也惜乎不遭大用后嗣衰微而谗口嚣嚣陷为酷吏兹蜀人愤恨之日乆矣阁下后其治五十年思以徳教绥静蜀国用能观其故事不掩厥懿扬其遗风乃作乖崖后序賛夫乖崖者非自誉也而世不通其防凡论其美必曰乖崖公其辞章者亦曰乖崖公其甚谬者则曰张乖崖繇是乖崖之号颠倒漂溺不复正之者逮五十年矣今阁下后其賛而辨之曰乖不违正崖而厉公名虽自贬有激于衷繇是乖崖之义判然而明贤者之志炳然而光众人之言了然而不惑是阁下能尽九河公之心可谓明矣世之人则不然见人之善则忌害掩蔽生其瑕疵蹈人之事则毁诋变更扫其轨迹务成其私不顾笑僇安肯誉前人之尚可道哉阁下独矫然不私与天下同其説可谓公矣古之人不得志于当年必遗意于后世以俟知音若乖崖者非阁下谁由明之三蜀之人既思九河公之徳复爱阁下之颂其斯文良为不朽矣俞愚闇不达亦欲张阁下之文以俟史官修九河公传得以采焉
　　上蜀帅书　　　　　　　　　　前人
　　张俞再拜奉书密谏明公阁下世言古之大圣人必曰三皇氏五帝氏羲农在上古其道不可复行故后世唯以尧舜为法歴百圣莫之能易而学者遂传禹尚不及尧舜俞谓尧承四圣至治之业在位七十载故能道徳行于天地万物陶乎无为其后洪水暴于九州十有余年生民流宕彛伦壊乱尧视天下之溺如已之溺乃博咨众工若臯陶之伦咸不克其事然后举舜舜亦不能治然后举禹果能治之遂成大功及舜有天下若尧之治乃美禹曰地平天成六府三事允治万世永赖时乃功是知滔天之害虽尧舜之圣必待禹而治之茍当时不得禹也生民其如何后世其如何愚恐君臣父子不为鱼鳖则九州万国沦于海矣安有今日之治哉故谓开辟以来羣圣之功唯禹为大由乎此也百川之长有四渎而江河为大江出蜀之西徼禹乃生于西羌石纽其地也今淫鬼无名饕蜀民之祀者迨将千百郡县犹能有之而神禹为蜀人江汉为蜀望大功格天地利泽施万世曾不得享蜀之祀若一淫鬼斯阙礼之甚者俞甞恨焉伏惟明公治蜀滔滔江汉尽在土宇宜作禹庙用康斯民昔尹吉甫作诗美申伯则曰王命申伯式是南邦因是谢人以作尔庸又美仲山甫则曰徳輶如毛民鲜克举之维仲山甫举之言政事甚易而人不能行维仲山甫独能举而行之明公有申伯法度南邦之徳有仲山甫赋政于外之功蜀人爱戴期乎无穷若禹庙之作政之易者众不能作之明公若能作之可谓存乎圣而顺乎民也岂挟太山超北海之为力哉俞近述南宾羣修禹庙碑文一首其道备其事直文虽浮滥理或庶几方刻庙石以示后世谨録一通上献谓狂夫之言而弃之不敢逃戾若谓斯言可采斯庙可成宜载事于金石则江汉无尽明公之徳亦无尽焉
　　荅吴职方书　　　　　　　　　前人
　　俞顿首二三月至江遂入山复归治庐加以人事乆不啓讯辱四月二十七日书良释思仰之劳相示府公谓俞所作讲堂顿为叙已之徳于书衔立石礼未便安俾别为记闻之惶恐俞逰天下二十余年知识士人甚众然未甞以文字求卿大夫之知去年十二月何侍郎语仆曰府公兴学大作讲堂愿为之记及行又云记成愿示其文今年二月醇翁见语亦如何侯自李伯永赵先之父及诸士大夫累累相问讲堂记如何思念国家大兴学校三十年来凡作孔子庙记州学记者遍天下殆千百数烂漫甚矣古未甞有也且蜀郡之学最古又世传其文翁讲堂乆壊今府公复作之髙明宏壮上可坐五百人非列郡之可拟茍欲作记则土木尚未足称也且记之名又不足铺扬讲堂之义唯歌颂可以传于无穷文既成投于府公辱书云求记若铭尔今以颂为贶顾何徳以堪之奚可轻示于人仆窃思之以文辞浅陋邪不示于人实恵之大者也茍以府学不可为颂邪则古人作之者多矣自汉至唐文章大手皆采风人之防以为赋颂凡宫室苑囿鸟兽草木君臣图像及歌乐之器意有所美莫不颂之不独主于天子乃名为颂晋赵文子室成张老贺焉曰歌于斯哭于斯聚国族于斯君子曰善颂汉郑昌上书颂盖寛饶顔师古曰颂谓称美之班固皇甫谧皆曰古人称不歌而颂谓之赋王延夀曰物以赋显事以颂宣匪赋匪颂将何述焉马融长笛赋序曰追慕王子渊枚乗刘伯康傅武仲等箫琴笙颂作长笛颂嵇康琴赋序亦曰自八音之气歌舞之象歴代才士并为之赋颂又若扬雄有赵充国画颂史岑有邓隲出师颂蔡邕有胡广黄琼画颂杨戯有季汉辅臣颂夏侯湛有东方朔画颂陆机有汉髙祖功臣颂袁宏有三国名臣颂刘伶有酒徳颂马棱为广汉太守吏民刻石颂之蔡邕美桓彬而颂之崔寔为父立碑颂之至若袁隗之颂崔寔刘操之颂姜宏李膺陈寔之颂韩韶郭正之颂法真赵岐之颂季札若此之类史传甚众略举数者以明体要又沈约之徒文章冠天下其所博见通达古今皆为颂述以美王侯至唐文章最髙者莫如燕许萧李梁肃韩愈刘禹锡辈未有不歌颂称贤人之徳美草木之异者仆故取其体而述讲堂颂焉则颂之义岂有嫌哉且郡府之有学校学校之有讲堂乃刺史为国家行教化论道义之所又非刺史之所自有也其于义可颂乎不可颂乎与夫颂一贤人美一草木其防如何且自汉已来千数百年通大贤文人史官未有以颂不可施于人美于物而有非之者俞窃推府公谦恭畏让以颂名为嫌应以郑康成孔颖达解鲁颂之义也故未敢以书自陈今足下见教果以府公之言谓体未便安而云重譔一记鄙人岂敢复欲妄作以取戾乎况夫讲堂颂者始称国朝文章之盛次述府公兴劝之遂明学者讲劝之义终美宣布之职振天声于无穷庶乎词义有可采者也至于郑康成孔颖达云鲁颂咏僖公功徳才如变风之美者颂者美诗之名王者不陈鲁诗以其得用天子之礼故借天子美诗之名改称作颂非周颂之流也孔子以其同有颂名故取备三颂又曰成王以周公有太平之勲命鲁郊祭天如天子之礼故孔子録其诗之颂同于王者之后又曰颂者美盛徳之形容今鲁侯有盛徳成功虽不可上比圣王是得臣子追慕借其嘉称以美其人故称颂凡孔郑之説支离抵牾如此昔郑伯以璧假许田春秋非之晋侯请隧襄王弗许于奚请曲县繁缨以朝仲尼曰唯名与器不可以假人武子作钟而铭功臧武仲谓之非礼季氏舞八佾于庭孔子曰是可忍也孰不可忍也子路欲使门人为臣孔子以为欺天孔郑既为鲁不当作颂而曰借天子美诗之名而称颂是名器可以假人也孔子曽无一言示贬反列二颂为经孰谓孔子不如林放乎噫颂而可僣则僣莫大焉乱莫甚焉非圣人删诗作春秋之意也且孔郑解经时莫谬妄此之妄作何其甚哉传曰夫子没而微言絶七十子丧而大义乖盖章句之徒守文拘学各信一家之説曲生异义古之作者固无取焉仆亦取焉足下以为如何忽因起予遂荅来谕非逞辨而好胜亦欲释千载之惑用资抚掌解頥且假一言介于府公可乎如曰未安愿复恵教
　　上吴大尹书　　　　　　　　杨天恵
　　某蜀之浅丈夫也知蜀之故二三防而已矣盖秦宓之论天帝防昌之详神禹石纽之生三皇柢车之出颇谲诞不经而左思之赋兼六合之交防总八区之丰蔚跨诸夏之富有复浮夸少实惟是风俗文顺自古以然传记所録者是可观也其大者汉有司马相如王褒扬雄唐有陈子昂李白咸以文词为世宗长然夷考于史相如之文以杨得意而显雄之文以容之荐而彰子昂之文以上书而达顾不知当时牧伯大人为谁独无一人能无半语扳数子而发之者蜀去长安东京为险逺计一时牧伯之选必其世议所谓材任公卿乃为之数子既豪杰士其文采艶发初弗自閟又近在宇下宜易知察方且亲以身临之竟不能回一盼之勤为若人宠其他则又何説也且使数子恋恋乡里不一逰京师则上林之雄丽羽猎之崛竒感遇之顿挫其遂堙矣乎肉食者安忍处此盖君子之用世莫乐乎得材迩臣之报国无大于荐士夫惟王襄为刺史荐王褒苏颋为长史厚李白良可人意然汉唐上下数百年独有二公耳其难得如此呜呼某之生也后不得与斯人接也而廼今于阁下幸见之阁下道徳纯明名实奥美以法从之贵主盟斯文以方面之尊爱焘士类自开府以来西南文艺之俊聨荐墨附賔籍者焯焯有闻矣其髙者殆将与之同升金玉于王度其下者犹欲使之有立鼔吹于儒林以故搢绅归仁人物慕义而某此时以贫寠之故受防岷山之阳食指猥众待耕耨而后饱诚不可一日舍穑事以防其何日以来雅拜于大君子之前重以不幸有幽忧之疾有癖违之累先自絶于明时亡所用于天下慙恐遁匿不复自齿于人伦尚敢骧首卬臆希咳唾余泽于一二英材后邪今者穑事有间旧疾小愈妄自念言前日聨荐墨附宾籍者非某同社之良则皆旁邑之望也此其与某拜赐何以异故愿上名谒仰庆门下之多获俛贺吾人之有遭焉而不敢有所请谨治书具刺载拜奉献以代将命者之词伏惟阁下引之斥之前之却之惟命之须弗敢知也不宣
　　上制置使书　　　　　　　　　黄源
　　源窃惟蜀视中原最险逺最僻陋自古用天下无以蜀为也然秦汉不得蜀则不能东乡与大小争衡而吴晋以来立国于江左者每每倚蜀为重盖汉资蜀富饶以自给山西之形蜀之力势相半焉当此之时蜀得十二蜀居吴楚上流而吴视楚为西门楚视蜀为巨蔽蜀一动摇而吴楚皆不帖席矣当此之时蜀得百二顾今有秦汉规画天下之权有江左凭藉江淮之势资于蜀而恃之以为守其势与力二者兼取之则蜀在今不翅天下重也天子徃尝以执事镇泸又緫戎于蜀口今又举全蜀而畀之执事者总制焉此非天子以蜀重而蜀以执事重故欤自古用蜀者诸葛亮当第一而李徳裕次之徳裕南抗夷北引天下之力以自重其为功易就而亮独以蕞尔之国南抗蛮西抗夷东备吴北敌魏无天下之大援而功视徳裕过之夫亮为力难矣然而犹未若执事今者之难也昭烈之后亮一歩不出大城门者三年而后为渡泸之役而后为渭上之役夫堂之不植则其本颠大城其堂也故三年而治之藩之不固则有后忧蛮夷其藩也故力战而服之蜀已安矣蛮夷已服矣于是乎出其兵以与魏人角于其门亮之用蜀本末如此视徳裕为难而视今犹易之也当今执事实难焉万斛之舟顺流举帆一日而千里何则因于水之势也夫因其势而顺导之则茍有志焉皆可以成事势不足以自强力不足以有为而求以立大功于当世盖唯有道者能之而英伟豪杰不世出之才不逮也某愚意今蜀之力其强盛充实不若亮时逺甚而纵横施设先后次第之功惟吾之所见务在利社稷而不为嫌者又非亮时比夫任大责重与古无以异而凭藉扶持之势絶不可同日而语则执事之为力顾不难于亮哉虽然执事有道者自始镇蜀迄今五年于兹譬之一元之运生生化化无一草木不被而道徳之威凛然人望而畏之在民则和在军则肃莫之为而为之者此天人也盖其力十倍徳裕而过于亮天子宁虚鼎席而乆勤执事以蜀凡大庇吴楚而势有不得已也某老矣徃甞以下吏趋走于执事之前既辱知之矣得阙犹逺愿备一官于麾下究观执事徳业之万一退而终身行焉以毋负知遇之渥执事其幸进之否乎俯伏俟命
　　上汪制置书　　　　　　　　王咨
　　某闻之佚胜劳治胜乱佚与治在我劳与乱在人此非兵説也用国説也势相衡事相权能得其机而执之则先者胜夫惟在我者无宿忧则其力全力全则有成谋处我于佚与治乗彼之劳且乱有所不动动必有济譬如人之一身将与人鬬当无事时必思休息屈伸使筋骸之防无不举之处夫是以能待敌于卒然而无后忧如无故而先自劳其身以犯风雨暑寒之变则病将起于腹心而中先溃自谋且不给何有于制人以六国而敌一秦六国之力全秦虽强无奈其为从也而六国者汲汲然不能以一日此其势不归秦而何归天下皆曰晋之东不能济一甲于长江之北履神州之故封自今观之有不足怪何者上流之势皆移于人一变仅止一变随起所因且借者皆内自戕贼之自古图画中原必兼用蜀而我初不能得既复不能有一失于李雄再失于苻坚三失于谯纵犹初无蜀也我既劳且乱幸彼之亦然故能支四大变于抢攘之余此天也凡用国必有根本之地培植拥护当使其不摇取之常不尽其财而用之常不尽其力是故爱根本如爱吾命而后可图也今天下根本在蜀蜀根本在兵与民忧在民则不恤兵忧在兵则不恤民通而一之以故吾国实有统府在及今无战时当使优防而不劳静治而不乱二者朝廷已寄之重臣开府而来一切镇以清静凡所施设皆为国家惜大体而壅培其根蒂环数千里之地夜郎牂牁之境前此时斩艾草木以迩吾封乃今帖帖不敢少肆盖西南一靣可赖矣天子注想名徳攷朝家登庸龙首故事在公已晚顾宣威虚府未有以畀蜀事者虽然上岂以一方易天下大计哉其自此归矣而某预为蜀忧何者时方用兵符檄星流急科严征民曰不得已不敢怨今号为无战而所在嗷嗷不异乡时不知有急复何以加之诸葛孔明用蜀赋养蜀兵闭闗息民十五年而后出之师行不能越五丈原国已坐困蜀之力易屈也今宿师十万几三十年尽西南之力以给而内郡至无备汶山以西邛筰以南牂牁犍为之壤皆控带外夷绵亘交趾而髽髻氊丧与我互市虽扼形势之地无宿储而有冗兵大抵爪牙脱落无全力矣盗之于人也必其垣墙之不支鸡犬之不闻而后得其隙焉今秦川三邑号蜀门戸而无急忧岂不足忧哉天下之险在蜀大山长谷绵数百里梯空栈髙入不可出非骑兵冲突之地敌之长技至此无所施此坚守之国也所可深虑者吾之中枵然而虚问其武备有役之兵有战之兵问其财赋廪无见粮帑无藏镪郡县皇皇日不暇给而民之为生至不足赖非大臣见眇绵之几谁当忧之徃年阁下条边事三曰举守臣曰训土丁曰督军储而近者不许县邑括隠戸之赋此皆深思长虑为保防根本之计所以恵蜀甚厚将次第为上尽言之某尚何所伸其喙虽然甞试妄论今之急政五一曰严戢贪吏之侵渔以杜边衅二曰大攷守兵之赤籍以责实用三曰明絶郡县之诛求以开民生四曰痛省官吏之冗员以去浮食五曰尽蠲积年之虚额以寛期防盖边本无事而贪吏生之军本有籍而奸滥冒之调度既不得已而言利之人欲根株尽之经费至不能给而无益之员又蚕食之至若歳月之虚籍终不天降地出徒使其急征他取以赴期防如割股啖口竟亦何益诚莫若为之一洗使民输以时获而粟织而帛不至称贷以重其困与夫上之四者皆以次举行当此少休庶其佚而不劳治而不乱以备不戒此在执事一露章且卿者兵民之【阙】

　　阙题　　　　　　　　　　　　失名
　　十一月某谨西乡再【阙】　　　　中大先生阁下冬寒
　　【阙】　　　　间神卫行府台候动止万福某山林草野之人自揣愚闇昧于事机平昔絶口未省对人敢谈世事然方此变故抢攘之防正执事兼收博采不弃刍荛之时矧伤弓之禽痛罹兵革流离间闗仅贳一死于数十万里之外者嬴三十年矣时安与安时危与危偕两蜀之人同舟而济风涛之忧方在汹涌不得晏然髙眠独谓无事是亦某可以效言之秋也敢不避出位之诛輙以管见尘冒台严人微言轻犯上不恭特恃其素防知睠言之当否未必加责而执事有爱人之心洞先见之机诚不忍濒流数百里之民将坠涂炭慷慨一言惟裁察比见州县承准闗报制司已差发州军一千人用钤辖甄宣賛将之又勾抽思州田家义军亦一千人将并屯防州当此之时兵不厌多广张声援实兵家宜然川军既是官兵部勒得人缓急之际不为无益师行以律宁有它虞至于田军有可议者此辈本是化外蛮夷性犹猨猱无复亷耻行无纪律居蔑营阵乍入华地饥穷寒乞见利动心轻生忍死勇于敓攘所过畜牧室庐为之一空又有州县防手失业之人负犯亡命之众亦为之用鼔唱气焰导之为恶随众前驱作孽尤甚又器械滥恶衣服蓝缕无长矛大防坚甲利兵临冲兠鍪攻战之具所习恃蛮牌偏刀手弩药箭而已其劲逺矢发不过三四十歩使之跳踯山林防蔽草野狙伺间便潜机暗射挈短求长或有可用至御大敌直儿戯耳窃意建此议者必狃于顷年幸胜王辟于油口便谓足以倚仗此所谓知其一不知其二也殊不知曾无毫发之利而已有丘山之害矣彼王辟者乌合叛卒败亡之余铠甲不备人马赤露初以此曹为不足畏易敌轻进数骑輙前不虞草间毒矢窃发卒为见困药溃淋漓旋踵颠仆其余仓皇退散山险道狭首尾隔断不得相救遂为邀截得三二十骑于是张皇事势妄要功赏所効首虏多杀平人恣为欺罔官司幸其成事便以为然遂以竒功权分故有所扞格而不得行乃今蜀中外之事尽制于统府此非可为之时乎愿深念之某西山之鄙人徃年不度其贱数袖书请见而下执事降色辞接之调一官躬耕待次日既一年从父老防而目世之病因六纛之东故敢妄有献焉去作岩邑甚懦不武预以不治为兢兢然有盟不寒决不至为虿尾以负所学不自知有庇身所也幸甚幸甚
　　荅李悦之榜云安尉防后小堂回冯公书
　　冯时行
　　某再拜奉违之乆如想古贤哲日不置也冯某人至备闻啓处之详足以开慰即日春晚伏审神仙无事之职履况清裕为喜中间防恵又使夷叔笔其説刻之石老友何其自得之浅也古之人以友天下善士为未足又尚论古之人诵其诗读其书谓之论世尚友此孔子以尧舜文王为友孟子以孔子为友其下扬子荀子以孔子为友射者之志于的射而志的犹不能中况又不志的则射东中西矣况士须盖棺五百年后是非乃定如仆不荅老友书几半年矣老友必思举其榜与记而弃之作事如此岂理耶吁老友之贤世无有今世士汚秽冗杂以为计而老友忍穷蹈义今世士谄媚茍且而老友独耿介不屈中心之所得与夫所禀者某賛叹所不能尽但亦有病病在不容不同类不能沉潜刚克呜呼人世如此安得不随波逐流以全真耶故孔子有危行言孙之説尧舜时可谓古矣彼时已有九徳之説盖不相济不足以为行不相杂不足以为文况寥寥万世之下耶某有病望老友砭石俱下老友之病亦不敢不相扶持与公相友尽此矣至于希慕望逺追古人勿近取也碎其石火其榜勿取诮于悠悠之人乃所愿也匆匆不宣
　　上防漕费达可论调田军书　　杜柬之
　　许之不知当是之时京西荆楚避地良民散匿山谷二三百里【阙】　为其搜罗夷戮殆尽揆其酷毒百倍辟矣其初自思州进发比至【阙】屯西遡桐漕小舟凡数百艘凶焰薫蒸逺近愁叹扶老携幼【阙】　生业窜伏山谷不碎其手者亦几希矣虽在州县城市亦敢白昼剽夺官司坐视莫敢谁何某是时方到酆都目见射杀弓手节级苏选排闼突入人家劫取财物淫秽妇女或驱虏入舟徃徃不还至今父老言之欷歔流涕不意今日又欲轻蹈覆车之辙不知将以控御扞闗且以防应汉沔耶若以守闗则帅阃提兵近在归峡比伏读诏书且察道路之言虏势衰弱思汉之民相望风靡舍逆归顺捷音日闻王师一动有征无战固非前日陆梁之比万一胜负兵家常事茍或小失支吾则帅阃全师必退保川峡深据天险数千之众以一当万足以克事何苦一旦无事自引丑类置之心腹之地天下将有底定之期而一日太平之后濒江数郡生齿之众先天下之人独受此祸岂不惜哉有如万一虏骑窥闗金人自来攻战必以精兵居先目为【阙】军莫不身被重铠墙进山压自非神臂弓斩马刀硬弩钜斧不能却也其势非王辟之比乃欲以射防之机摧折其锋此所谓怒螗螂之臂当车辙以童子搏贲育虽三尺之童诚未见其可也茍能轻佻故敢当前一为虏骑冲突则必恃其轻趫飞崖踔壁攀萝引蔓四散惊走间入闗内大掠防江然后还其巢穴当此之时我又能回戈以事剪伐乎此又其尤可虑者唐蜀人有言曰西戎尚可南蛮残我不虚语矣大抵施黔泸戎一带羁縻熟矣居其乡土以为边障一日有变以夷攻夷使自相吞噬耳其习俗器械足以相制若用以当长驱不制之虏其不相侔亦灼然矣则是又不足以为汉沔后继必也徒殚民力以供亿之外忧未除自招内患果何赖焉靖康初王以宁以其先人甞开边辰沅又有沅州李允文者以新民擢第因范世雄自桂林入觐道过湖北二人建议以谓洞丁可用遂大发辰沅靖武冈【阙】邵鼎澧二万人擢以宁河东节度以援太原虏人见之輙大笑榆次之役以鐡骑张两翼徐蹙而籍之无一人还者此不堪用之明验也绍兴初防帅张公道从始调此军张公威望素着力足以制其变乱虽已潜行劫虏犹有所惮间一歳韩公天啓帅防再招之即不能谁何矣公然于帅府通衢作过此事未逺尚可询而知也即今上下人情固非恟恟忧惧某虽廹衣食当权轻重亦舍所图旦夕遡挈孥累逺窜矣意谓府城可以覼缕坐末防台斾出按不免僣易笔此书密恳云安吴莭推置中投行府茍未必以为愚不晓事欲望速赐询访所至民情若瞽言不诬即乞移报制司与帅阃亟止其行或已符下思州恐蛮夷之情觖望生怨姑令申严防集以待缓急勾抽可矣昔苻坚南冦桓冲自武昌送卒五千谢安却之以为既不足増损徒令敌人窃我虚实今政使其巻土皆来无益于事况此羸殍饿卒千人非徒无益适足生事者乎且军兴之际百姓雕弊财用刍粮一出其力万一防江遭其毒手疮痍未合忽有调敛吾民不赖生矣兹执事大人所宜留心者也不胜悬睛西望急廹之情某毎不量力甞论自古夷狄更迭盛衰姑以李唐言之太宗刷渭水之耻逐突厥徙幕北几犁其庭寝其皮矣未几宗逺治閤罗凤之罪一举而丧师十万自此西南两畨合力拒命终唐之衰卒不能制国朝澶渊讲解之后北方无事独诛叛西鄙用兵几至百年幸而自侬智髙来南蛮衰弱中间泸戎虽小倔强旋即革靣然蠭虿不为无毒狼子野心未保其徃而爰自军兴保两川者或不究事机援引丑类赖以济功信其诬罔之言縦其残虐之暴不惜节钺使相以宠其身官其子弟稍入内地使之目侈城邑之美口极甘脆之味躬被纎丽之服习知山川之要害道里逺近虽其向化之心未遽其他万一桀骜沉鸷之人出于间隙摇动边疆未可知也此韦臯听其遣子入学之深可鉴矣况迩来边吏或非其人失抚绥招懐之道南平清溪连歳相继小有风尘之警矣可漫不加省耶此又其大者逺者传曰防防不止流为江河毫毛不剪将寻斧柯讵可忽耶先事而言类似迂阔狂妄敢于执事輙一发之并惟台察幸甚霜霰日严轺车在行敢冀于国家多事之秋为君父生民倍保台重不宣











　　全蜀艺文志巻二十九
　　钦定四库全书
　　全蜀艺文志巻三十　　　明　周复俊　编序
　　志序
　　华阳国志序述　　　　　　晋常璩
　　巴蜀厥初开国载在书籍或因文纬或见史记乆逺隠没实多疎略及周之世侯伯擅威虽与牧野之师希同盟要之防而秦资其富用兼天下汉祖阶之奄有四海梁益及晋分益为寜司马相如严君平扬子云阳成子郑伯邑尹彭城谯常侍任给事等各集传记以作本纪略举其隅其次圣称贤仁人志士言为世范行为表则者名挂史録而陈君承祚别为耆旧始汉及魏焕乎可观然三州土地不复悉载地理志颇言山水歴代转乆郡县分建地名改易于以居然辨物知方犹未详备于时晋方隆官司星列提封图簿嵗集司空故人君学士防髙堂翳帷幙足综物土不必待本纪矣曩遭阨运函夏滔堙李氏据蜀兵连战结三州倾坠生民殱尽府庭化为狐狸之窟城郭蔚为熊罴之宿宅逰雉鹿田栖虎豹平原鲜麦黍之苖千里蔑鸡狗之响丘城芜邑莫有名者嗟乎三州近为荒裔桑梓之域旷为长野反侧惟之心若焚灼惧益遐弃城陴靡闻廼考诸旧纪先宿所传并南裔志验以汉书取其近是及自所闻以着斯篇又略言公孙述蜀书咸熈以来丧乱之事约取耆旧士女英彦又肇自开辟终乎永和三年凡十篇号曰华阳国志夫书契有五善达道义章法戒通古今表功勲而后旌贤能恨璩才短少无逺及不早援翰执素广访博采流离困瘵方资腐帛于颠墙之下求余光于灰尘之中劘灭者多故有所阙犹愈于遗忘焉蜀纪言三皇乗祗车出谷口秦宓曰今之斜谷也及武王伐纣蜀亦从行史记周贞王之十六年秦厉公城南郑此蜀道之通乆矣而説者以为蜀王因石牛始通不然也本纪既以炳明而世俗间横有为蜀传者言蜀王蚕丛之间周回三千歳又云荆人鼈灵死尸化西土后为蜀帝周苌之血变成碧珠杜宇之魄化为子鹃又言蜀椎髻左衽未知书文翁始知书学按蜀纪帝居房心决事参代参代则蜀分野言蜀在帝议政之方帝不议政则正气流于西故周失纪纲而蜀先王七国皆王蜀又称帝此则蚕丛自王杜宇自帝皆周之叔世安得三千歳且太素资始有生必死死终物也自古以来未闻死者能更生当世或遇有之则为怪异子所不言况能为帝王乎碧珠出不一处地之相距动数千里一人之血岂能致此子鹃鸟今云是嶲或曰嶲周【今按説文云蜀王望帝淫其相妻慙亡去为子嶲鸟故蜀人闻子嶲鸣皆起云望帝嶲户圭切所言与蜀志所述相似尔雅亦云嶲鸟也出蜀中】四海有之何必在蜀昔唐帝万国时雍虞舜光宅八表大禹功济九州后稷封殖天下井田之制庠序之教内来逺矣孔子曰述而不作信而好古窃比于我老彭则彭祖本生蜀为殷太史夫人为国史作为圣则僊自上世见称在昔及周之末服事于秦首为郡县虽滨戎夷亦有冠冕故蜀纪曰大人之乡方大之国也至于汉兴反当荒服而无书学乎汉书曰郡国之有文学因文翁始若然翁以前齐鲁当无文学哉汉末时汉中祝元灵性滑稽用州牧刘焉谈调之末与蜀士燕胥聊着翰墨当时以为极欢后人以为惑恐此之类必起于元灵之由也惟智者辨其不然幸也综其理数或以为西土崄固衿带易守世乱先违道治后服若吴楚然故逋逃必萃奸雄闚觎盖帝王者统天理物必居土中徳膺命运非可资能恃险以干常乱纪虽饕窃名号终于絶宗殄祀何者天命不可以非诡而邀神器不可以侥幸而取也是以四岳三涂阳城太室九州之险而不一姓冀之北土马之所产古无兴国夫恃险凭危不阶厯数自能传国垂世所未有也故公孙刘氏以败于前而诸李踵之覆亡于后天人之际存亡之术可以为永鉴也干运犯厯破家丧国可以为京观也今齐之国志贯之一揆同见不臣所以防狂狡杜奸萌以崇春秋败絶之道也而显贤能着治乱亦以为奬劝也其序曰
　　先王经略万国剖分厥甸巴梁式象县辰九俊述职赋政以均佐周毙纣相汉亡秦实繁其民世载其俊
　　述巴志第一
　　维天有汉鉴亦有光实司羣望表我华阳炎刘是应洪祚攸长
　　述汉中志第二
　　井络啓耀文昌契符茫茫禹迹画为九州功冒普天率土以休光灵遐照庆祚爽流邦家济济世徳球球
　　述蜀志第三
　　蠢尔南城在彼要荒汉武徳振蛮貊是攘开州列郡幽裔来王柔逺能迩实须才良甄徳表失以明纪纲
　　述南中志第四
　　赤徳中微巨猾干篡白虏乗衅致民涂炭爰迄灵献皇极不建牧后失图英雄迭进覆车齐轨防此艰难
　　述公孙述刘二牧志第五
　　政去王室权流二桀瓜分天壤宰割民物舍彼信顺任此智计大道既隠诡诈竞设并以豪持力争当世居正虑明名号絶替身兼万乗籍同列国
　　述刘先主志第六
　　乾坤浑始树君立王天工人代万邦是望明不二日地不二皇茍非其器穷髙必亢曚曚后主弗虑弗臧负乗致冦世业以丧
　　述刘后主志第七
　　阳升三九品物始亨帝纮失振任非其良赵倡祸阶乱是用长罗州播荡朱旌莫亢皮张不造戎丑攸行哀哀元黎頋瞻靡望
　　述大同志第八
　　炎精南飘大维弛纲薨薨特流肆其豺狼荡雄纂承殱我益梁牧守颠摧黔首辛甞三州毁旷悠然以荒络结王纲民亦流亡
　　述李特雄期夀势志第九
　　华岳降精江汉吐灵济济多士命世克生徳为世隽干为时贞略举士女表诸贤明世济其美不陨其名
　　述先贤士女总讃论第十
　　皇皇大晋下土是覆化澹教洽诞兹彦茂峩峩俊乂亹亹英秀如岳之崇如兰之臭经徳秉哲绰然有裕
　　述后贤第十一
　　博考行故总厥旧闻班序州部区别山川宪章成败旌招仁贤抑绌虚妄纠正缪言显善惩恶以杜未然
　　述序志第十二
　　譔曰驷牡骙骙万马龙飞陶然斯犹阜防京畿麏获西守鹿从东麋郇伯劳之旬不从辰甞兹珎嘉甘心庶几中为令徳一行可师璝玮俶傥贵韬光辉据中体正平揖宣尼导以礼乐教洽化齐木讷刚毅有威有懐锵锵宫县磬筦谐谐金奏石拊降福孔皆总括道检总览幽微选贤与能人逺乎哉
　　唐成都记序　　　　　　　　唐卢求
　　蜀国自秦始通秦遗蜀王五美女蜀亦遣五丁迎之到梓潼见一大蛇入山穴中一人掣其尾不能得五人相助大呼拽之山遂崩五丁及秦女皆死恵王遂遣张仪司马错从石牛道灭蜀因封公子通为蜀侯以陈庄为相置巴蜀郡迁秦人万家实之民始能秦言以蜀令张若为太守前时蜀王开明尚纳美女为妃盖武都山之精也及死葬于城西北遣五丁担其本山之土以为冢今有二石尚在古老言武丁担云陈庄既为秦公子相数年遂谋反杀秦公子秦伐蜀诛庄封子恽为蜀侯恽后母诬恽有罪赐劔自杀蜀人以其寃因为立祠又封子绾为蜀侯后复疑绾反诛死自此但置守而已后以李冰为蜀守冰始凿三江引水以行舟楫岷山多梓栢大竹坐致材木又溉水开稻田于是沃野千里号为陆海置绵络二水以便溉灌作石犀五以压毒蛟命曰犀牛后更为耕牛二乂作三石人立水中冰非常人也与江神约曰水竭不致足盛不没肩大凿岩崖通沫水道江之龙大怒冰乃持刀入水与龙鬬龙死遂无水害迄今防利蜀人称郫繁为膏腴绵络为浸沃昭襄王时又白虎为患意廪君之魂也歴四郡伤千二百人王乃募能杀之者邑万家金帛称是也巴夷朐防瘳中药何谢作白竹弩于髙楼瞰而射之死王嫌其夷人乃刻石复田顷田不租十妻不算伤人不论杀人不死与之盟曰秦人犯夷输黄龙一双夷人犯秦偿清酒一钟其人安之遂号曰武夷其族又有濮賨賨尤武勇居渝水夹水以居为汉髙祖前锋陷阵善舞巴与蜀代为仇雠蜀甞封弟葭萌于汉中号苴侯命其邑曰葭萌至汉髙祖六年始分置广汉郡髙后城僰道开青衣文帝末以庐江文翁为郡守穿煎油口溉田千七百顷立文学选吏子弟皆就学令俊乂之士张叔等十八人东诣博士受七经还以教授于是岷络之地学比齐鲁孝景帝嘉叹遣天下郡国皆立文学自文翁始也文翁明天文灾异后以博士征至侍中扬州刺史孝武帝置四部都尉俾立十八郭于是郡县多城观矣又分牂牁置益州是为南益州宣帝地节三年穿临邛蒲盐井二十置盐鐡官自汉兴至哀平牧守仁贤宣徳立教英伟命代之士其出如林玺书束帛交驰于梁益之地矣虽鲁之洙泗齐之稷下未足多也且汉征八士蜀预其四髙帝分蜀郡北鄙置广汉武帝分南鄙为犍为遂有三蜀之号王莽改郡守为帅正以蜀郡为导江公孙叔为帅正治临邛述僣号后汉光武灭述还为蜀郡顺帝即位复为益州郡名依旧州治大城郡治小城灵帝末以刘焉为牧及卒子璋为嗣建安十九年璋迎汉左将军刘备至遂灭璋称帝继汉号先主治成都魏末司马昭平蜀复为益州晋受魏禅以州领郡武帝末以成都为国封子颖为王其后賨人李雄僣称王晋穆帝永和初遣桓温灭之复为蜀郡谯纵反安帝命朱龄石讨平之至梁分益州更置南北二益州以武陵王纪为刺史纪僣帝号领兵东下为湘王所杀后魏废帝前二年尉迟迥定益州置总管后迥举义旗不受代为隋王坚所戮隋开皇元年废总管置行台以蜀王秀为西南道行台尚书令三年复为总管大业元年废总管为州又改州为郡圣唐武徳元年复为总管三年置行台改为益州以太尉秦王为益州道行台总管又改为宋大都督府天后析益州置彭蜀汉三州开元二年始以齐景胄为劔南节度营田兼姚嶲等处置兵马使自此始有节度使也八年以李濬为使去兵马使章仇兼琼兼山南西道采访使其后或兼或否亦无定制上元二年始分为东西川广徳二年复合为一大厯二年又分为两川至今不改天寳三载复为大都督府十四载宗皇帝廵幸车驾留五月至徳二年改为成都府置尹比东西二京号南都后复停大凡今之推名镇为天下第一者曰扬益以扬为首盖声势也人物繁盛悉皆土著江山之秀罗锦之丽管弦歌舞之多技巧百工之富其人勇且让其地腴以善熟较其要妙扬不足以侔其半况赤府畿县与秦洛并故非上将贤相殊勲重徳望实为人所归服者则不得居此况控带蛮落阨戎限羌非文武寛猛包罗法度之君子则不能得中庸以是圣庭慎择尤难其任使号有三曰节度观察安抚先时南蛮六部不相臣服天子每有恩赏各颁一诏呼六诏开元末节度使王昱受贿上奏合六为一乃封大酋师越国公蒙归义为云南王始独称南诏至杨国忠遥领蜀郡太守兼采访使遂扰边阃希立功伐乃有泸南不利之变贞元中韦令公皐为节帅招复云南背蕃归汉十一月八日置使安抚兼统押西山八国近界羌蛮等使是为三使韦令公本以竒勲秉旄钺思立边効又在镇且歳乆南诏为其用拓地甚逺公既卒刘辟继公后以兵守险为不顺诛死家籍没后京兆公为节帅酷易军政殊不以封域为念戍卒罔代边蛮积忿至太和三年十二月防羗巅遂以兵剽掠至城下杜公填门不敢与争防监军使矫诏宣谕蛮人遂退工功散失良民殱殄其耗半矣列政补完尚不克称大中六年四月诏以丞相太原公有驱制羌戍之成绩由邠宁节度司徒同平章事镇蜀蜀为奥壤领州十四县七十一戸百万兵士五万外疆接两蕃人性劲勇易化以道难诬以智公至以俭约帅之以谨亷不伐临之以刑赏法制平治之人欢且舞旦夕咏公之徳矣先是西蜀图经甚备朝野之士多寄声写录主兹务者不胜其烦遂尽削而潜焚之长吏至即据显者集为一轴以献繇是百不书一大中八年戸曹参军蔺宗甚好学且目覩司徒相国之异绩愿付以传示于后然不以文自任剪截疎长芜言朴略相国乃属于小子令刋益之且曰不以淹徐疾速归于流布以为不朽之事求受命震怖又不欲以图经为目乃捜访编简目为成都记五巻经与图之附益愿终宗之职庶以此为助也大中九年八月五日叙
　　蜀梼杌序　　　　　　　　宋张唐英
　　唐英尝观自古奸雄窃据成都者皆因中原多故而闭闗恃险以茍偷一时之安譬夫穿窬之人利于昏暝之夕至于白昼皎然则无能为也且韦臯守蜀二十余年其材智机权过于王孟逺矣止欲求兼两川节钺而不能得刘辟惑术士之言自谓才过项羽不数月已就槛车之缚盖是时朝廷清明刑政脩举贤智在位纪纲整葺彼虽欲不臣势不能为也使臯辟在五代时其为恶必有过于王孟者以此知朝廷治则蜀不能乱朝廷不治则不惟蜀为不顺其四方藩镇之不顺亦有不下于蜀者当王衍之入洛也三蜀之人尽喜中国之有圣人而庄宗总制失驭中外继叛蒲禹卿恸哭曰观天下事势如此蜀人岂有安泰之期耶必重不幸尔洎知祥入蜀之后明宗颇以蜀人为疑凡髙赀有力者尽令东徒张中立叹曰蜀中之叛非蜀人为之也皆朝廷所委用之臣所为也其言盖有激而云尔善乎田龙防之论曰僣伪之主改防堂为宫殿改紫绶为赭袍改僚佐为卿相改前驱为警跸改妻妾为后妃何如常称成都尹永无灭族之祸耶兹可谓药石切至之言也王孟父子四世凡八十年比之公孙述辈最为乆逺其间善恶之迹亦可为世之监戒然编録者如耆旧传鉴戒録野人闲话之类皆本末颠倒鄙俗无取真宗时知制诰潞公振修九国书有前蜀后蜀世家列传然而烦简失当尚多踈略如张扶冯防张士乔段融蒲禹卿张云陈及田淳之徒谏诤章疏皆有益于教尽弃而不録此观者所以惜其有未备也予家旧藏前蜀开国记后实録凡一百三十巻尝欲焚弃而不忍今因检阅始终削去烦冗编年叙事分为十巻其间事实未显如髯须肥遗逺望绩长禹粮蒲骚之类各为解其失悮凡五代史及皇朝日厯所载者皆略而不书名曰蜀梼杌盖取楚史之名以为记恶之戒非徒衍其小説盖亦使乱臣贼子观而恐惧耳
　　蜀梼杌后序　　　　　　　　陆昭迥
　　治平四年夏六月两当县尹邓君惟良显甫自京师归传殿中侍御史里行张唐英次功前在阆中监征时所编蜀春秋十巻予尝得而观之其编年叙事之体若荀悦汉纪之例至于褒贬善恶本末贯穿骎骎乎驰于汉魏作者之间有古良史风初召试秘阁在仁宗时上大水灾异书时政十四事书在英宗朝上慎始书水灾封事二道皆究极乎治乱之变而探索乎天人之际今天子特排羣议而擢为御史以其勇于敢言也方将摅其所蕴而大有为于时彼春秋者乃区区龙断时无所用心而寄之空言以寓劝戒岂比夫陈夀谯周辈龊龊弄笔砚纪一方之事而无补于教耶次功旧有国体总要监今论五巻十巻唐史诛奸发潜论五巻渝南集十巻补正楚书十三篇乐府歌诗千余篇皆秘而不传于人而春秋最后出显甫好事密购以归予因为刋行以广其传昔人得王充论衡藏之以自衒其辩岂予之志哉
　　成都古今集记序　　　　　　　赵抃
　　仆繇庆厯至今四入蜀凡蜀中利害情伪风俗好恶了然见之不疑尝谓前世之士编摭记不失于疎略则失于漫漶不失于鄙近则失于舛杂向治平末因取续耆旧传而修正之去年陈和叔翰林以书见贻俾仆酌古凖今别为一书此固仆之夙心而未有以自发也繇此参访旧老周咨硕生缉以事类成十三巻不始乎蚕丛而始乎牧誓之蜀从经也从经则蚕丛不必书而书之于后何也扬雄纪之吾弃之不可也参取之而已矣事或至于数説何也乆论之难详也昔日齐太公仕于周司马迁有三説焉疑以传疑可也神怪死生之事不可以为教书之何也吾将以待天下之穷理者也书乱臣所以戒小人书冦盗所以警出没书蛮夷所以尽制御之本末终之以伐蜀使万世之下知蜀之终不可以茍窃也其间一事一物皆酌考众书厘正譌谬然后落笔如闗公墓今荷圣寺闯然有榜焉而仁显者孟蜀末僧也作华阳记云墓在草塲庙在荷圣此目击之所当弃而从仁显者也若夫知之有未至编之有未及则亦一人之功不可以求备然窃意十得八九矣后之君子其亦有照于斯乎
　　成都古今集记序　　　　　　范百禄
　　成都蜀之都防厥土沃腴厥民阜繁百姓浩丽见谓天府缣缕之赋数路取赡势严望伟卓越他郡朝廷席五圣之厚基万龄之泰明烛外遐爱均畿辅凡选建师长必一时名徳中外皆曰可然后以尹兹土其优驭西南之意槩古邈矣非独隆于今也蜀之所以为重于天下虽穷隅鴂舌咸共知之而其可以文载而永乆者则徃志蹐错近事缺絶殆不足以彰其重熈宁壬子八月诏以参知政事赵公为资政殿大学士再莅此府蜀之黔黎夙云易扰小异故常必勤上心是时天子方恻然矜之故不惮诿公以逺公倍道而来下车之初厘所当恤亟即民心平纷解累人乃説怿尽知明天子覆育逺方之意甚厚公亦自谓宜于蜀也防翰林学士陈公和叔语之书曰蜀事可观惜其坠落泯泯不耀公慨然留意每政事间隙延多学博识之士与之讲求故实掇采旧闻若耳目所及叅诸老长攷覈是非自开国权舆分野占象州部号名因革之别其镇其浸冈聨派属之详都城邑郭神祠佛庙府寺宫室学宫楼观囿游池沼建创之自门闾巷市道里亭馆方靣形势至于神仙隠逸技艺术数先贤遗宅碑版名氏事物种种瓌谲竒诡纎啬毕书繇秦汉已来凡为守令荦荦有风迹者若干人有唐迄今知府事者多闳硕端毅之望又若干人其行事暴于图史不可胜述其始至若代去之年月序次昭然着矣厥生钜人千古不乏泽我文化隽逸迭起科选徳进相踵于朝数百年间无一遗者物有其善虽毫厘亦补实足以为一方盛观自惜僣贼乗民凶菑事变不同乆近亦异悉其致冦之由及王师夷难底平之迹与夫歴世蛮獠叛服不常中国所以驱除羁縻得失之故又足以为不虞不若之明览呜呼既有政以孚其恵又为书以宪厥后公之于蜀可谓志得而道备矣书成凡若干篇以类相从为三十巻名曰成都古今集记人之观之信乎蜀之为重于天下非虚也哉
　　华阳国志后序　　　　　　　吕大防
　　先王之制自二十五家之闾书其恭敏任恤等而上之或月书其学行或歳考其道徳故民之贤能衺恶其吏无不与知之者焉汉魏以还井地废而王政缺然犹时有所考察旌劝而州都中正之职尚修于郡国乡闾士女之行多见于史官隋唐急事缓政此制遂废而不举潜徳隠行非野史纪述则悉无见于时民日益敖俗日益卑此有志之士所为叹息也晋常璩作华阳国志于地方人物丁宁反覆如恐有遗虽蛮髦之民井臼之妇茍有可纪皆着于书自云得之陈夀所为耆旧传按夀尝为郡中正故能著述若此之详自先汉至晋初逾四百歳士女可书者四百人亦可谓众矣复自晋初至于周显徳逾七百歳而史所纪者无几人忠魂义骨与尘埃野马同没于丘原者盖亦多矣岂不重可叹惜哉此书虽繁富不及承祚之精微然议论忠笃乐道人之善蜀记之可观未有过于此者镂行诸世庶有益于风教云
　　重刋华阳国志序　　　　　　　李
　　古者封建五等诸侯国皆有史以记事后世罢封建为郡然亦必有图志以具述盖以疆域既殊风俗各异山川有险要阨塞之当备郡邑有废置割之不常至于一士之行一民之善皆有不可没者顾非笔之于书则不能也周官职方氏掌天下之地图辨其邦国都鄙夷蛮闽貊五戎六狄之人民与其财用之数目至于九谷之所宜六畜之所产亦未尝不占毕而纪其详况夫环数千里之地分城置邑殆逾数十中间时异事变徃徃裂为偏方霸国其理乱得失盖有系天下大数安可使放絶而无闻乎此晋常璩华阳国志之作所以有补于史家者流也予尝攷其书部分区别各有条理其指归有三焉首述巴蜀汉中南中之风土次列公孙述刘二牧蜀二主之兴废及晋太康之混一以迄于特雄夀势之僣窃继之以两汉以来先后贤人梁益宁三州士女总讃序志终焉就其三者之间于一方人物尤深致意虽侏离之氓贱俚之妇茍有可取在所不弃此尤足以宣风教使善恶知所惩劝岂但屑屑于山川物产以资广见异闻而已乎本朝元丰间吕汲公守成都尝刋是书以广其传而载禩荒忽刓缺愈多观者莫晓所谓予毎患此乆矣假守临邛官居有暇盖尝博访善本以证其误而莫之或得因摭两汉史陈夀蜀书益都耆旧传互相参订以决所从凡一事而先后失序本末舛逆者则考而正之一意而词防重复句读错襍者则刋而去之设或字误而文理明白者则因而全之其他旁捜逺取求通文义者又非一端凡此皆有明验可信不诬者若其无所考据则亦不敢臆决姑阙之以俟能者焉较以旧本之讹谬大略十得五六矣锓木既具輙叙所以冠于篇首好古博雅与我同志者愿无以夏五郭公之义而律之嘉泰甲子季夏朔眉丹棱李叔廑甫谨序
  </div>
  <div class="pagination">
   <a href="全蜀艺文志_page30.html">
    上一页
   </a>
   <span>
    ...
   </span>
   <a href="全蜀艺文志_page26.html">
    26
   </a>
   <a href="全蜀艺文志_page27.html">
    27
   </a>
   <a href="全蜀艺文志_page28.html">
    28
   </a>
   <a href="全蜀艺文志_page29.html">
    29
   </a>
   <a href="全蜀艺文志_page30.html">
    30
   </a>
   <span class="current-page">
    31
   </span>
   <a href="全蜀艺文志_page32.html">
    32
   </a>
   <a href="全蜀艺文志_page33.html">
    33
   </a>
   <a href="全蜀艺文志_page34.html">
    34
   </a>
   <a href="全蜀艺文志_page35.html">
    35
   </a>
   <a href="全蜀艺文志_page36.html">
    36
   </a>
   <span>
    ...
   </span>
   <a href="全蜀艺文志_page32.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
