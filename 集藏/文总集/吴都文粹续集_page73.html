<!DOCTYPE html>
<html>
 <head>
  <meta charset="utf-8"/>
  <title>
   吴都文粹续集 - 第 73 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   吴都文粹续集 - 第 73 页/共 102 页
  </h1>
  <div class="content">
   施槃状元墓在东洞庭山黄冈金塔下后又迁于其墓三里许钱溥志
　　明故推诚宣力守正文臣特进光禄大夫柱国武功伯华盖殿大学士天全徐公墓志铭
　　万安
　　徐公元玉卒于家其子世良以礼敛殡毕逺诣京师持翰林修撰同邑吴君寛所述行实恳恳属予为铭将纳诸墓石用垂不朽予与公相知有素又世良之请仁人孝子之用心也不可辞按状公初讳程后更有贞元玉其字也世为苏之吴县鳯凰乡集祥里人自防颖敏不羣年十二三入小学已能古文词稍长从都宪思庵吴公游其议论往往出人意表思庵喜语人曰徐生逺大器也因率之见国子监祭酒頥庵胡先生先生使赋一诗援笔立就语皆老成时先生卧病未出覩公所作为之起坐称赏不置遂留授业未几大领要防宣徳壬子领顺天乡荐明年登进士第及被选翰林庶吉士公益自砥砺日有造诣久之宣庙御便殿命题亲试之公在优列授史馆编修公既受直乃取秘书考古军旅刑狱水利良法孳孳殚究求可以施于今日者而识之盖期于有用之举人或讥其非职分所宜为公曰顾此皆学者事所以务之者政恐他日职分有在而有面墙之悔人皆韪其言正统初预修宣庙实録成陞修撰未几陞侍讲尝简命修玉牒及分考礼部会试正统中公思承平日久武备日弛上疏极陈外攘之计不可不先时预为之凡数千言皆控御边军良防朝廷嘉纳焉正统末以边警故京师戒严朝廷选文臣有才畧者授以玺书假御史行事俾守要害一为境土保障一为京师形援公在所选得河南之彰徳比至民老稚潜匿山壑间者甚众公亲诣其所抚谕之浃旬出而复业者数万人遂鸠为义兵教以战攻击刺之法民喜有赖咸踊跃愿为之用已而军退京师解严公亦召还矣时奉命出镇者十余人迹所施设咸以公为称首景泰庚午诏公为经筵讲官又明年陞春坊谕徳会河决山东之沙湾前此遣治者率即其决筑之水大至筑輙壊绩用勿成朝廷命大臣举能治之者佥以公应诏陞都察院佥都御史以行至日适河水暴发舟南北通行过者懽呼咸谓神水且以为公成功之兆公窃计是役非积岁不可成役卒久疲不可用悉遣还休息与之期使复来卒既去乃乗舟遡河源逾济汶沿卫及沁循大河道濮范而返始度地行水而前所遣卒亦如期毕至公因陈治水之防其大畧言水性可顺焉以不可逆焉以堙昔禹行水率用是道也盖河逾雍之险固至豫之平夷其势渐肆又由豫至兖其势愈肆而沙湾之东所谓大洪之口者适当其冲一决焉则夺济汶入海之路而去诸水从之泄矣故隄以溃渠以淤涝则溢旱则涸漕运所为阻也今欲治之宜莫先防水势势既平乃筑其决决既止乃濬其淤因为之方以时节宣俾无溢涸之患必如是而后功可成防上诏如所奏于是起自金隄张秋之首凡百余里至于大潴之潭逾范暨濮又上数百里经澶渊以接河沁制闸防渠用平水势水势既平凡河流旁出不顺者则堰之堰凡九延袤皆万丈许其水既不东冲沙湾乃复北出以济漕渠事既有绪又作大堰其上揵以水门缭以虹隄用平水性水性既平乃濬渠至数百里复作闸于东昌之龙湾魏湾者八涸则闭之蓄溢则启而泄之皆通由河入于海甫及三年而成功国家永赖之初有发京军防河之议者众以为未便公乃奏蠲沿河郡邑民之牧马庸役俾専事河防至是则军劳省民力纾军民两称便矣归奏朝廷嘉其功陞左副都御史天顺改元英庙以公有迎复功陞兵部尚书兼翰林学士内阁办事寻封推诚宣力守正文臣特进光禄大夫柱国武功伯食禄一千一百兼华盖殿大学士办事如故仍赐诰劵追封其三代子孙世袭锦衣卫指挥使公感上知遇每奏对多剀切上亦才公多所开纳一时委任専宠遇厚而曹石辈旧与同功者始忌嫉之防廵按山东监察御史杨瑄劾曹石侵夺民田事上既曲宥之而御史费广又率各道交章劾之曹石以为公所使也遂以事中伤公下狱赖上之明出为广东参政既行曹石恨犹未释复诬以事逮致京狱讽所司襍治之三日竟无状适承天门灾上遂宥公谪云南金齿编民至则仅治一室惟玩易而已时有讦奏守臣胡姓者不法事辞多连公上察其诬置之不问逾三年特诏户部俾公还其家既还杜门却扫虽亲隣罕见其面后曹石相继败死公始出买田筑室为终身之计恒念累被诬陷荷上恩保全之得无大祸故自号天全翁志不忘也今上嗣位诏赐章服闲居自后日与故人耆老徜徉山水间饮酒赋诗相娱乐若是者殆九年一疾竟不起矣春秋盖六十有六曽祖讳文祯祖讳子复考讳孟声俱以公贵赠前爵授阶勲与公同曽祖妣钮氏祖妣丁氏妣朱氏俱赠伯夫人配蔡氏宋忠惠襄之裔孙亦封伯夫人子男一即世良儒学生副室苏出女六祝瓛蒋廷贵朱琇王瑮其壻也二防在室孙男美承公为人短小精悍目光烱烱射人与人论及往代兴亡成败之迹辄慷慨激烈聴者为之悚然其初入翰林一时元老若杨文贞文敏诸公雅重其人后凡衔命所至多所建白其作镇彰徳询知岳武穆祖父之墓于汤隂奏为即地建祠以祀武穆其治水山东奏复前元所赐顔孟二氏祠田又増置若干畆悉畀嗣人主之供歳祀及遭遇英庙重用方将展厥底蕴措诸事业才五月见沮于谗邪呜呼惜哉公博学强记自经传子史百家襍説以及天文地理医卜释老之书罔不该究为文雄伟典则诗俊逸足追躅古作者晩年笔力逾健求者愈多所着有史断文稿若干巻公生于永乐丁亥五月十一日卒于成化壬辰七月十五日葬以成化九年十二月初四日墓在县玉遮山之原铭曰
　　伟矣徐公骏才硕学才堪济世学能华国巍巍神功公尝纪述煌煌玉牒公尝撰次经幄论道启沃良多棘闱选贤甄别鲜讹边师告警东阳震惊持符守镇民载乂宁河决为患莫或克平衔命往治厥绩底成遭时宠用乃秉国钧方将闳施倐焉而迍行虽或迍名实愈大勒迹坚珉垂示千载
　　祭武功伯文【并防】　　　　　史鉴
　　于戯丙子丁丑之际天理亦几乎熄矣惟公不顾杀身灭族之祸起而救之然后君臣父子兄弟之伦一返乎正此盖天生我公以相皇明无疆之阼也功髙受谤逺窜南服乃天下之不幸岂独公之不幸也哉窃尝论之自有生民以来拨乱返正之功惟唐之狄梁与公而已然狄保其身公罹其祸此特出于身存身亡之异耳非智有浅深功有大小也使狄在当时与五王俱存其能免乎三思之杀否耶悠悠之谈论人已然之迹以为监国病笃不日当薨神器自有攸属何必公以生事邀功哉羣议附和如出一口呜呼为此説者其亦不仁矣夫大宝不可以久虚奸雄之人常利国有衅当此之时歴月不朝中外危疑咸惧生变万一有乱臣贼子窥其隙则生民之祸未有涯也故公独决大防翊戴先帝宗庙危而复安彛伦斁而复叙四海乱而复正三光晦而复明此所谓万世之功也而谈者反有以病之其亦不仁矣且唐之武氏年已八十旦暮入地中宗已正位东宫民无异望彼易之昌宗辈直狐防耳非有絶人之才过人之力也张崔之流胡不待其自毙而奉之顾乃旦夕聚谋称兵宫禁汲汲以迎复为哉盖其所虑有与公同也唐之诸臣既不见非于后世则公岂宜得罪于天朝今天不祐善竟夺公夀某等荷公之知痛公之殁用敢论公之大节侑此一奠灵其鉴之
　　或谓鉴曰子为此文子将得罪矣且国家授受自有常典徐公岂当预哉盖公假迎复之功以为富贵之资尔呜呼诚是言乎哉夫君臣大伦根于天性茍利社稷当死生以之岂有见其危难而顾利害以为身谋也顾利害以为身谋此乃妾妇也非大臣也当此之际衅隙既成三宫之情不通中外危疑人心汹汹咸不自保而二三用事大臣以预废立太子之防咸惧得罪于先帝其无推戴之心审矣故有选立皇储图为自安之计者不一而止一时羣有司百执事之人方将仰承俯就之不暇尚敢措异议于其间哉而先皇帝在幽闭之中至穴墙以通饮食势同狴犴于时外之君臣惟惧垣墙之不髙扄锁之不固方日夜宻谋而外求君簒弑之祸将日寻矣然而奸谋之不遂者宗社之灵故耳且自古臣弑君子弑父者皆以身处危疑而然彼乱臣贼子岂忍为是恶逆哉特以逼于事势不得不为此以絶人望耳考诸史册班班可见故华督之弑宋殇子翚之弑鲁隠髙渠弥之弑郑昭南宫万之弑宋闵庆父之弑子般商臣之弑楚成李兊之弑主父刘劭之弑义隆皆以得罪畏诛姑欲脱死于一时也然则先帝当此之时岂不谓之至危而极殆乎而公奋不顾身决此大防翊卫先帝出险之中尊居九五君临天下以安社稷其功可谓伟矣但以震主之威易生谗谤此正李泌所谓杀臣者五不可耳岂公之罪也哉彼妨功害能之臣惟以成败论人而不揆诸理吹毛求疵诬谤百端呜呼惜哉昔宋光宗以疾不能主其父孝宗之丧宰相留正请立皇子嘉王为太子因内批有甚好及退闲之防枢使赵汝愚请太皇太后代行丧礼遂拥立嘉王即帝位于重华宫是为宁宗初不请命于父也然当时不以为要功后世不以为生事良以安社稷之功大也然汝愚为权奸所忌诬以谋为不轨挤之以死然不久复其官爵书册书之以为美谈盖是非之定不于其生前而于身后也且光宗君父也宁宗臣子也先帝君也兄也景皇臣也弟也以比方之孰重孰轻孰顺孰逆则是非之辨将不待讲説而自明矣鉴之于公虽忝乡郡人品既殊事功亦异何苦与众説迕哉况国家之典固非庶人所敢议盖痛公之忠诚不白于世不胜其耿耿而有此将以竢夫后世之知留赵二公者尔虽以此得罪不悔也
　　谒徐武功墓
　　絮酒来何暮凄凉百感生文名推独步相业沮垂成才大人多忌功髙谤易行只应坟下水流恨去难平
　　入查山谒徐天全墓　　　　吴寛
　　平生晁贾共襟期欲使才名百世垂众口是非何日定老臣功罪有天知湖山彷佛精神在枝履从容歳月移逝矣姚崇嗟不返凭谁为刻墓前碑
　　祭武功伯墓文　　　　　　　祝颢
　　惟公天赋絶伦学精羣籍才髙当世志方古人早发迹于贤科即致身于翰苑论思启沃足润皇猷保障绥宁克清时患爰摠纪纲之重懋成防之功而乃明炳几先宻图匡复遂成风云之会亲依日月之光寅亮天工爕调元化毅然克以尧舜君民自任谓太平指日可期夫何纳牖乍通穿墉既入以是鱼水方谐而萋斐交布河山虽誓而陷穽肆张卒至敬舆安忠州之行纯仁甘永州之去平平王道蹶骥足于疾驱浩浩长风摧鸿毛于奋举巷伯之章徒咏缁衣之义谁陈而彼且操戈于入室之后投石于下井之余攟摭蔓延酿恶未已幸赖皇天显祐圣主含宏履险如夷完璧往返是虽羣慝之无良亦公矫枉之太峻也夫天地之道寖久斯成化工暴雨疾风无资长育故决防之水必至溃隄髙张之必致絶响所以功赫者难成而易堕时骤者易失而难久呜呼哀哉
　　武功伯徐公有贞宣徳中进士由翰林授玺书假御史镇彰徳累陞左副都御史天顺改元以迎复功陞兵部尚书封柱国武功伯兼华盖殿大学士寻被诬谪云南成化中赦归卒于家墓在吴县玉遮山之原太医院御医沈君墓志铭　　　杨士竒
　　仁宗皇帝在东宫二十年太医惟院判蒋用文最见亲厚药非用文制不进一日用文病且殆上亲御宝翰遣中使即其家问之脱不起医士谁可任者用文书沈以潜氏名附中使以进用文卒逾月上即大位擢以潜太医院御医后数月士竒亲闻圣语用文真知人以潜真不负用文举士竒自是始识以潜而与之往还沈之先世皆以医仕宋南渡由汴徙苏之长洲思陵尝书良惠二字赐其家谓其医之良有以惠民也至今乡称良惠沈氏元为医学提领讳瑛者以潜髙祖也曽祖讳彦才平江路医学録祖讳徳辉江淛行省医学提举考讳孟容以潜讳蚤丧父能自刻励于学几冠尽究其世之传进而明于素难仲景诸书及洁古东垣诸家之防不执古方每审求病源随证用药用之必效有为庸医所治而殆者往往求以潜而安而能报与否一不计也一时乡之老于医者多服之而求者日接踵户外矣郡太守举医学正科以母老辞礼部以名医徴至太医院即见重于上官有所疑恒就讲论既擢御医为上所信用屡奉命往视总兵官疾而京师士大夫多徳之宣徳壬子秋以潜得疾久未差自叹曰命其止此又闻其长子死疾益加是年十一月三日卒于北京春秋六十有四以潜为人平易质重不为矫激辨巧以华世媚俗工诗好琴闲暇焚香一再鼔自适未尝求于人故知者亦寡娶滕氏有妇徳先十三年卒子四寅宾宇宙寅先两月卒女五长未行次归王某三尚防孙男五禧祐祯余未名女二曽孙男女三人宾将奉榇归其乡竺山先茔之次卜明年十二月庚申合葬滕孺人之墓以治命赍翰林修撰金君问所述事行来求铭为之铭曰
　　医之克明审覈病源随宜处方功臻十全彼其昧者执方俟病治十毙五哀哉人命嗟以潜甫允医之明理究业精厥效孔征以仁存心以义处物曷不百年恒济夭折东南其乡归藏其坟来世有闻其在斯文
　　御医沈以潜世以医仕南渡后由汴迁长洲家焉仁宗皇帝在东宫时以太医院判蒋用文荐及即位擢御医颇见信效事行见姑苏志艺术传卒于北京墓在竺山
　　都察院右都御史致仕韩公墓志铭
　　刘珝
　　大明成化戊戌十月十五日致仕右都御史韩公以疾卒于家有司以讣闻上遣官谕祭命有司营葬域六部以下暨京师旧好者胥叹曰公一代豪杰而今已矣可惜可惜既而冢嗣太学生文以南京少司冦张公状征铭于堂状曰君讳雍字永熈苏之长洲人曽大父讳彦杰积累深厚富贵勿移大父讳举一父讳贵俱以公贵累赠都察院右都御史祖妣陈妣赵俱赠夫人贵初以闾右起家北京宛平县故公之发身乃顺天府庠弟子员正统辛酉中京闱乡试明年第进士拜湖广道监察御史时砀山县学教谕邱纯笞膳夫竹磨儿其父令其逺遁而以死诬告御史勘伏纯坐极刑家人累奏寃都宪檄公理之公四散遣人遍访至河南缉磨儿回纯得复职其声遂大振时三法司刑狱并劾奏章防咸经公手未几廵按江西辨寃狱黜奸贪所至望风解绶庐陵泰和等县大寇萃至千人乗时刼掠乡村居民苦之有司不能制公与廵抚侍郎杨宁设法捕之得其首恶并余党悉置重典地遂宁代回陞广东按察副使奉迎二亲仍还苏少保陈循防公防能干济才堪大任陞都察院右佥都御史廵抚江西公至首行均徭法次行歳辨法其法规画周宻切中时民甚称便值歳饥大发仓廪赈之兼减价粜卖人得以足食天顺改元英宗复辟改山西副使寻陞大理少卿又复佥都御史与左都御史寇公同理防事有强盗十人当决内二人诉为同起挟仇所指寇云会问已明何仇之有公曰人命至重宜暂留寇不允固诤乃并指事者留之后四人皆得白戍边翰林学士倪谦主考乡试得罪于访事校尉发其结交僚府仪宾事下狱坐重典公复力诤得戍宣府锦衣指挥刘敬因石亨连坐下狱寇欲坐朋党籍其家公曰东汉时朋党二字害尽贤人君子公宜审之寇悟改拟敬得迁户于山东大同守臣奏廵抚乏人上即命公奉敕而往至则劾摠兵参将贪财弛备皆逮于法修饬界墙搜括隐占军士设法俾耕田收米易银是故边备之用有余而无私敛之扰朶顔三卫人要结诸部落率众犯独石公合兵出其不意击之遂惊遁七年议政至京陞兵部右侍郎有权贵者衔之谪浙江左参政成化改元两广蛮寇猖獗累征不利上命太监卢永瑄为监军都督赵辅为征夷将军和勇为游击将军惟总理难其人佥曰非韩某不可复改左佥都御史公承命益加奋励时言者谓贼在广东宜逐之在广西宜困之众议纷纷不定公大言曰大藤峡贼巢也舍此而不图吾未见其能济遂肃师而行抵广西界议委都指挥邹宏副摠兵范信参将孙震都指挥彭伦各授以方畧仍檄湖广总兵李震隄备公则分营以进至全州谍报贼在阳峒公五发偏师皆捷生擒其魁数人至桂林严刑以示军威大振又以修仁荔浦皆峡贼羽翼乃分兵将二十五哨公与太监总兵领中哨进攻弥月贼遂平路无阻絶捷闻赐敕奬励陞弟睦为锦衣百户复移师浔州益増器械糇粮令五哨由峡后进公与太监等督八哨从峡南进复令二哨援于后复遣将士断诸山口贼闻乃挈妻孥辎重于横崖等崖极险处预于山南立排栅滚木礧石标鎗毒矢如雨而下公觇其将怠遂奋甲先登士鱼贯而进声震天地纵火烈焚日色昼暝贼不能支乃遁去众又云险不可进公曰破竹之势不可少缓督益急直抵横崖等崖又进九层楼等山壁立万仞势控霄汉公复计遣将士于贼所不备处攀縁至絶顶处举炮为应众复环攻数十合峡遂破前后得大小寨峒九百余处改大藤为断藤刻石山顶以纪厥功初公令士卒得一山一寨即守之勿失故贼无可反之计许生擒被掠男女以准其功故士无妄杀之惨又谓峡内余孽尚存终必为患宜设土官编管乃奏改上隆州为武靖又徙周冲靖宁二巡司于峡上下水又増土人为宣乡黄江司隆三巡司副巡检又置千户所以镇摄藤县五屯獞人凡可以固峡之防无不行之先是公命将与广守将共勦髙雷等处流贼尚未成绩至是又分遣官军往助旬月间生擒斩首夺回俘获共四万一千七十六名颗口事缓旋至广东奏捷陞左副都御吏提督两广军务公又奏两广地方五千余里一身不克周悉合用都御史二员巡抚从之防以父丧守制于家六部各衙门大臣言梧州城内宜设总府总督等官居中调度杀贼朝廷从其议即其家陞公右都御史总督兼巡抚聴其便宜行事公至筑城増兵以镇御地方铸铁索柱系浮桥而絶贼船置木牌以觉察奸细买棺以瘗亡卒栽松以葺贤祠皆大服人心九年少监黄沁以公务与公不叶讦奏数事公不与较即具疏乞休家居又六七年以山水为乐壬寅十一月九日卒年五十有七娶王赠夫人继金夫人子男三长即文王出次斆金出次敞侧室王出女一适苏州卫指挥使谢瑛孙男二女二葬雅山之原呜呼公之为人爽闿洞达才识髙逺居家孝友与人交有信义下笔为诗文思如涌泉无少滞凝居官处事动以古之豪杰自居每一出师必以曹彬不妄杀为戒故所至全活甚众累谪累陞未尝置欣戚于其间天下士大夫无问识不识咸仰其名云铭曰
　　有伟其人有硕其才发身贤科肃政兰台副宪于外都宪于内或贰兵曹或贰廷尉载征浙藩督师浔江巨冦以平吾民用康天书斯颁扬休播美极品斯陟儒绅罕比嘉谟尚在成绩孔昭不进之求惟退之髙峩峩吴山悠悠室勒石刻铭千载无斁














　　吴都文粹续集巻三十九
　　钦定四库全书
　　呉都文粹续集巻四十　　　明　钱谷　撰坟墓
　　仰大理夀藏记
　　正统癸亥权奸方窃政柄而弄之于内既杀诤臣以杜天下之口乃益为峻法以钳制人毒及无辜勿惜也时诸辅政大臣暨内外百司之长相率奔走其门如骛虽有平日诩诩自号君子者亦不免诎节毁操以求容其身至其小人则遂奴事之甚而呼之为翁父脂韦淟涊因缘籍声势以作奸陵轹自恣者不可指数也其初度诸公卿皆至罄折为夀于其家惟恐后曹署为空而大理独否心衔之会逻卒有与蔚州卫兵沈荣为怨者诬荣与寡妇岳郝通使呪诅死其夫而实非也刑部勿为辨而大理辨之移至台台遣御史勘得实如辨既免矣而逻卒愬诸内权奸乘之文致煽构以上命并逮辨勘官下锦衣狱会三法司勅穷治法司者虽明知其寃莫敢白遂傅致成狱竟杀荣及二寡妇于是自大理少卿薛瑄以下罢降有差而左寺丞仰公瞻独从重坐谪戍大同盖公素以介直不合众且力雪寃狱故也公既被谪即恬然就道及至谪所居七年安之如一日畧无几防见言色对客未尝谈及公事惟以医药济病者余无所与或问公宁少自悔乎公叹曰吾恨不能尽雪人寃耳罪谪非所避也何悔之有及己巳之变权奸既死公议始申景泰改元朝廷用俞司寇陈都宪之荐召公还授右寺丞持法不挠如故久之众寖不合公亦益厌于时即引年而归时年六十有四公既得归常杜门却扫教子外一不问家事日与逋人逸士游于山之崖水之澨竹之林菊之圃优游卒歳盖不知老之将至也视苏城东陈公乡之原隆然中蓄乐而语于人曰此吾之菟裘也遂营为夀藏使其中子来请记公字宗泰别号怡菊其先盖自雒阳来徙于苏故今为长洲人其讳万五君达仁泽者公之曽大父大父父也世隠徳仁泽以公贵封征仕郎母邹赠孺人有仪范公学明经术旁通医家言喜为诗尤妙于书永乐辛卯自郡诸生领乡荐释褐拜虎贲右卫经歴洪熈改元以举职有锡命寻迁大理右寺副得驰驿省祭转左寺副以故少师杨士竒荐而至寺丞奉敕询求京圻民瘼有所建明其歴任前后皆著绩而为寺副时辨神武卫卒毛拜儿等寃狱活人尤多盖不独沈荣一事也及更大患再召至而所守益坚不肯俯首随人后求富贵遂飘然决去而不顾呜呼此岂可以世俗所见拟论哉昔徐有功之在唐遭武后之虐二张周来邪思胶固滔天燎原之势不可向迩而秉正持平压而复起身可危而节不可改故令闻长世至今天下闻其名者犹敛袵起敬非过也宜也然自有功后求人盖亦鲜矣公岂非闻有功之风而兴起者欤公娶徐封孺人有丈夫子五人嵩岳岩仑岐女子三皆归士族孙男女凡几人其五子皆克家而岩则来请记者也既记之乃系之以辞曰生寄也死归也孰委之维达者有不为有以为舍小知得大知学不骩行不缺履险夷惟一节一时诎千载信尚有发在后人景泰三年秋闰九月之望
　　题大理夀藏　　　　　　　杜琼
　　百岁光隂笑易过达人常比梦南柯了知身后遗蝉蜕预向生前制絸窝绿树一丘封土脉白云千畆防岩阿髙名直与姚崇并垂世芳声耿不磨
　　同前　　　　　　　　　　陈寛
　　回首西山日欲斜便寻归计立生涯凿开一片松根玉卜得千年身后家马鬛未封闲歳月絸窝不闭露烟霞清风吹破邯郸梦笑引儿孙醉菊花
　　仰公瞻永乐辛夘乡荐正统中歴官大理右寺副多所建明以介直忤权幸谪戍大同景泰改元召还授右寺丞引年归自营夀藏于葑门外
　　保定府知府致仕张公墓志铭　钱溥
　　公姓张讳柷字起韶号栖霞子又号锦峯山人苏之长洲人也初公以春秋举宣徳庚子进士第赐归省甲寅召试交趾道御史事明年拜大理寺左评事丁夘闽藩聘主文衡得明公之誉丁外艰景泰辛未服阕赴京大学士髙谷欲荐起之防都御史寇深镇辽举公理刑壬申其镇文武大臣交荐公才识过人乞陞京职以资边计遂迁刑部检校乙亥回部天顺丁丑陞大理左寺正庚辰擢知保定府癸未防朝以老疾请致仕其郡民闻之诣阙请留者数百人不可以归以恩例进阶亚中大夫居十有余年日与乡之亲故四方之尊显而过吴者酬唱往复或泛楼船驾肩舆登髙临深以乐其乐享年七十有六而卒成化丙申六月廿五日也其先河南祥符人七世祖徳成宋鄂州江夏簿靖康初召授保义郎閤门宣赞舍人差提举宿卫亲兵权两浙淮南东路沿海制置使赐第苏城之乐圃坊居焉六世祖继善登进士授余杭尹迁朝奉郎昭庆节度判官河东节度使致仕五世祖大荣以防补迪功郎曽祖泽之髙隠不仕祖子宜八歳能诗称神童年十三领江浙乡选元社将倾遂去入国朝起修元史仕至奉议大夫工部郎中号甘白有甘白集行世父用轸善琴事太宗受文绮之赐封左评事母韩赠孺人公生而俊迈警爽弱冠游郡黉即以能诗文出流辈上仕而在大理审録部院所问囚犯不可胜数而平反者多若辨郭旗张匠汪军宗典史周千户再入大理辨沈阳留守二卫之军妇富峪之张军等之大辟皆借以不死时论韪之虽处栝幕而遇事鞅掌皆决于谈笑之顷众皆以为不及其开银场役工匠数千而贫富适均清军政革申寃而民多服属邑戴丞被诬当死公力辨于宪臣得免后戴俟公出宻以白金百两置家去公归即召还之保定地逼边塞军民襍处以强弱是视公则痛惩其黜知县白忠之贪重建刘静修郝伯常之祠人知向方尝因久旱奏免民赋且发仓赈之民赖以全活至今思焉英宗初临御诏求直言时公在廷评首上四事言畿甸旱蝗宜暂停征税匠有老疾防弱宜騐实放免蠲倒马之倍偿正武臣害军以法多采用之当时少师杨文敏公重其才屡欲荐不果及大理卿缺冢宰河间王公拟及公而阻于他荐识者咸为公惜而公则闻而叹曰此非吾命也耶卒守一郡以归尤惓惓忧国爱民虽老弥切至遇抚按之臣郡县之吏辄恳恳言之人亦重公老成多所敬信使民隂受其赐亦多矣公天性孝友年十七丧母哀毁逾礼父年逾八十所在迎飬得其驩敬事兄嫂罔有间言急于接物虽后生小子亦迎欵无厌闲居手巻不释遇有求作辄肆笔而成无所靳稿存于家有若干巻配周氏元公十二代孙安溪簿玉成之子媲徳齐荣女妇钦式子男二纨绶女五长适吴江医官盛佾次适陆璜朱珉沈廛郑鸿孙男三仪长洲邑庠生位侃俱幼女二长适陈谟次未字纨等以歳已亥三月二十八日将葬于吴县至徳乡隆池山之原乞武阳司训陈君颀为状托举子张泰来请铭噫颀与公中表言足征而情甚至况余亦同朝交厚且久者乌能不忍哀而为之铭也哉铭曰
　　公出河南节臣裔赐第吴城表忠义隠显相承今几世至公崛然起科第职专祥刑在棘寺平反上体钦恤意负屈军民赖攸暨左迁虽困道则裕作郡罢行多利民今思之不能置归乐丘园好卉树诗酒徜徉自成趣一曲氷弦拂尘累髙歌半榻青云志弗究其施竟长逝凭虚蹑云朝上帝体魄下藏閟深灶后千百载髙轩遇岂无人焉式斯墓我其铭之亦何愧
　　张太守柷甘白先生适孙宣徳中进士歴官大理左寺正擢保定知府有恵政墓在呉县隆池山
　　玉雪朱公墓志铭　　　　　姚绶
　　成化丙申八月十日苏州卫指挥佥事朱公瑜之弟瑾席终于正寝卒之日缙绅大夫哭之士君子防哭之行路者亦咨赍焉绶交且厚讣闻走吊于其门而哭之有恸宜也后卒之五年其子伦始克举葬事谓墓石不可无铭谓绶知公最详铭焉是属呜呼虽不忍言忍辞之哉乃按状瑾公之讳良徳字也别号玉雪父质母王氏生公兄弟先世山东鱼台人曽祖善元季从张氏陆参政下行枢宻院都事随陆归附授管军政徐丞相取山东克汴梁潼闗北平皆与有功授忠显校尉再传至公之祖父伯父转授镇海卫镇抚累陞指挥佥事于苏州卫饰以文事则自兄瑜曰良用者始也公虽出武曹世有勲禄能脱畧纨绮读书郡胶勤苦自励与诸儒埒时都督翁公奉玺书守三吴闻而贤之以懐材抱徳荐于当道公曰吾兄守官日不遑家事瑾当勉力具祀事应宾客凿池筑垣辟圃而蔬庶几为吾兄助而不使其有内顾忧怡怡相乐终身可也尚敢以菲薄而叨朝廷之一命乎恳辞不就由是逺近闻者莫不贤之愿交焉若武功伯徐公吏部尚书钱公右都御史韩公参政祝公辈咸器重之以及内外诸名宦四方之骚人墨客凡道经于苏者必一识公公辄延之天光云影亭亭俯葑溪清胜可爱主宾留连诗酒日不足继之以夕而复达旦忘倦陋劣如绶者尝辱以兄礼事之况其上者乎人谓公之好客与昔郑当时不相上下故得所交者词藻甚富平生飬成直气与论古今成败得失歴歴可嘉于人无忤而且不诡随赴人急难则惟恐后实良用之难弟也不满下夀仅五十有四而止悲夫其生永乐癸夘娶浦氏有淑徳子男四长即伦以恩例授散官次僓仁俊僓汤氏出也孙男女各二卜以辛丑四月十有七日奉柩葬于吴县陆墓山之原以从先兆兄良用后公卒而葬同日亦自有碣此则公之铭也铭曰
　　武弁而儒谈爱兄而好客聿收时名式承世泽人非过誉夀不满徳溪亭之水阡冈之石春雨秋霜易朝夕若人泉扄卉树碧刻此铭诗示无斁
　　朱瑾玉雪之墓在陆墓山之原事行详载吴中往哲记
　　同斋沈君墓志铭　　　　　陈颀
　　同斋沈君既卒之明年子周得吉地于天平山之北隆池之原将葬述其事行来请曰周自防承先人之教恳恳切切今周发亦种种不克如教有所成立如时贤之为子禄有飬而爵有封设使潜徳不能勒石以载则将就于冺灭而不孝之罪何逭子知其世为详是以敢请呜呼君固自有不朽者在矧周亦有显其亲者奚假于不斐之辞虽然不容以遂已乃掇其实叙而铭之君姓沈氏讳恒字恒吉以字行同斋其别号也世居苏城为长洲人曽祖懋卿祖良琛赘相城徐氏因家相城父孟渊母朱氏生二子长贞吉次则君也其先族最盛元季兵乱家业荡析良琛始振起孟渊克复之其族之盛不特赀产之富盖亦有诗书礼乐以为之业当其燕闲父子祖孙相聚一堂商确古今情发于诗有倡有和仪度文章雍容详雅四方贤士大夫闻风踵门请观其礼殆无虚日三吴间一时论盛族咸称相城沈氏为之最焉君禀赋清秀颖悟过人五歳授孝经小学朗然背诵属对如应响然稍长从翰林检讨嗣初陈先生学学日有进甫冠选为乡赋长不得己役于官者七年有余非其志也正统间庐陵周公巡抚南畿南昌况公知府事二公皆务刬平宿选数辈信任更事时所在钱粮充牣不无有私者惟公一无所污且其文艺精致辞论确实尤为二公所优礼歳饥民多贷官粟有司征敛非时民不堪君率父老请缓其期父老难之曰非征何以济后日之乏君言目今农事方兴食且不给当助而反征之是重困其力后虽有济何瘳于今日之病卒从其言乡民漕运交输不足必取办于豪富之家酬以倍蓰之息鬻子破产往往有焉君每出已资代民足之不加其息一乡之人独免此患同邑有王某者隠忌君或传其訾毁之言君不为意王忽被诬于府惮守严莫敢辨君力为辨之得释王叹曰我今日始知沈君长者我终身媿其人矣友人沈公望卒贫无敛葬公为经理之其子当逺戍又为援例营补近卫其急于行义多类此性至孝先意承志得亲之懽心家尝被盗刼时君处外寝得脱然不知父母所在号呼复还几遇害而获免人谓孝感所致工于诗体裁清丽所着有同斋稿藏于家精绘事不茍作作则为世所重善饮酒终席未尝少乱晩年谢世务寄情于觞咏临溪有楼登眺其上纶巾氅衣风情都雅俨如神仙者流酒酣爱诵范石湖诗兴至辄赓其韵时或命周歌之陶然自得厌人谈世俗事一闻孝义之言即感激欷歔至于泣下其胸次可以概见矣患风痹手足拘挛者六年竟以是卒于成化丁酉正月三十日距生于永乐己丑九月一日享年六十有九葬以卒之又明年正月庚申日其娶唯亭张氏子男三长即周次召早卒次豳庶出也女四一端嫁徐纲一庄嫁刘正一宁嫁吴诚早寡矢不更嫁一清嫁陈懐孙男三云鸿应蟾应奎女四二有归余未嫁铭曰
　　前作后述咸有其人承前启后实维乃身源深本厚其出不訾载发于周益昌乎诗名扬久逺有光所生彼叨貤典未必为荣名浮实亡无誉有毁较厥短长舎彼取此勒铭于石以示识者有过隆池于焉下马
　　石田先生墓志铭　　　　　王鏊
　　有吴隠君子沈姓讳周启南字而世称之惟曰石田先生先生世家长洲之相城里曽大父良琛始辟田以大其家大父孟渊考恒吉皆不仕而以文雅称先生风格修洁眉目娟秀外标朗润内蕴精明书过目即能黙识凡经传子史百家山经地志医方卜筮稗官传竒下至浮图老子亦皆涉其要掇其英华发为诗雄深辨愽开阖变化神怪叠出读者倾耳骇目其体裁初规白傅忽变眉山或兼放翁而先生所得要自有不凡近者书法涪翁遒劲竒倔间作绘事峰峦烟云波涛花卉鸟兽虫鱼莫不各极其态或草草防缀而意已足成辄题其上时称二絶一时名人皆折节内交自部使者郡县大夫皆见宾礼缙绅东西行过吴及后学好事者日造其庐而请焉相城居长洲之东偏其别业名有竹居每黎明门未辟舟已塞乎其港矣先生固喜客至则相与燕笑咏歌出古图书器物摸抚品题酬对终日不厌间以事入城必择地之僻隩者潜焉好事者已物色之比至则履满乎其户外矣先生髙致絶人而和易近物贩夫牧竖持纸来索不见难色或为作求题以售亦欣然应之数年近至京师逺至闽浙川广无不购求其迹以为珍玩风流文翰照映一时其亦盛矣先生自景泰间已有重名汪郡守浒欲举应贤良不果王端毅公巡抚南畿尤重之延问得失而先生终不及时政曰吾野人也于时事何知焉然每闻时政得失则忧喜形于顔面人以是知先生非忘世者初先生事亲色飬无违母氏夫人以髙夀终先生已八十而孺慕毁瘠杖而后兴弟病瘵终年与同卧起馆妹抚孤侄皆有恩义尤喜奬掖后进有当其意者为延誉不已先生娶于陈生子曰云鸿官昆山县隂阳训术早卒庶子复孙履皆郡学生先生以正徳四年八月二日卒夀八十有三复相履治丧以壬申十二月二十一日葬相城西牒字圩之原所着有石田稿石田文钞石田咏史补亡客坐新闻沈氏交游録若干巻独其诗已大行于时文征明曰石田之名世莫不知知之深者谁乎宜莫如吴文定公及公阐其潜而掩其幽则唯公在予诺焉铭曰
　　或隆之位而悭其实或啬之秩而侈其有较是二者吾其奚取嗟嗟石翁掇众遗弃发为浑锽震惊一世彼荣而庸磨灭皆是相城之墟湖水之漘于乎邈矣我懐其人
　　沈恒吉墓在隆池其子石田先生周墓在相城西牒字圩之原
　　王圣俞墓志铭　　　　　　江公望
　　君讳仲举字圣俞王姓其先太原人西晋末徙家福之福清县七世祖棨仕唐为尚书郎其后仕宦不絶髙祖仁僓为闽王王审知所知以大理评事聘于家辞不受命君子髙其义审知归朝祖父珣语子弟曰时清可以出仕矣父础有志之士再举礼部不偶隠徳弗见素之风流而至君兄弟犹未冺公望初识君之兄圣时于新定一见爱其神情定有愿交之志续见君于广众中和其必为圣时之季其风神气习盖相若也既交其兄因复得君三人者遂为忘年之友始得之眉睫间今皆白首迄君死无间然君在童稚警敏过人父早世与兄事母孝谨人知王氏有子砺行苦节日益坚业属文不逐时好三黜于有司慨然有隠居之兴侨居吴门生事牢落治田百畆数遭歳登余数年之蓄俭勤日以给冠婚祭祠以至宾客之豆皆出于是不外取也杜门读书虽隣里不识面目教子成就其大者亲故艰匮不给者周之族之孤不能婚嫁者婚嫁之妻方氏敬顺惠和以承君志族之长者至其家馈事如舅姑无怠容君于闺门间不见细过方氏之力也享年六十有八卒于政和元年二月九日以其年三月二十二日葬于吴县横山之原以方氏祔长男苹次蘩次蕰女一嫁士人蔡元康苹蘩公望稔知其为人静愿有守蕰与二兄力学嶷嶷有成初圣时之子卒方以老独为念哭之甚哀君不谋于子亟召苹告之曰我兄即汝父也拜之即出为圣时后人所难也君安行之不悔君性刚介不可犯与人交如骨肉莫可解不合不复愿见事圣时甚严惮至于讲道酉室不让故于死生之际泊如也圣时在海外相期晩秋同防君于吴门三人者独君不幸且死矣余有子戚亡聊在人世何如哉铭曰
　　学不务博美身则正行匪蕲闻心不匿愧为生良勤茍完而己年不取赢白首以死闻道之力虽死亦可矣呜呼是铭足以与金石相敌
　　王君仲举先世晋末由太原徙福清君始侨居吴门隠居读书与桐庐江公望友善乡里重之墓在横山之原
　　宋王勉夫圹铭　　　　　　薛绍彭
　　嘉定六年四月二十九日笠泽王先生以疾终其年九月二十四日葬于吴县横山先垅之侧其孤徳文号泣致书走介千里诉曰先君不求闻达所以传信于后者必托诸铭君从先君游知之实详敢请初绍彭先大夫侨居笠泽先君年甫弱冠籍籍有能文声先大夫礼致斋馆喜曰汝得所矜式矣受业六载开迪宏多先大夫日夕相与优游宴处定为文字交继宰华容力挽偕行先生以亲老辞虽相望荆浙先生得一善必以告绍彭先大夫一觞一咏未尝不属意先生也先大夫平时许与每以逺者大者期之曽不少见于世则次其颠末今何敢辞先生讳楙字勉夫家本福之福清自其曽大父徙平江后居笠泽先生资禀颖悟趋向端方少失所怙事母以孝闻与人交诚实无虚语有义事虽窘匮必竭力为之清淡寡欲刻苦嗜书寛厚长者耻言人过乡里皆谓之善人君子少尝有志功名赠蹬不偶自母夫人没悉弃所习不复逐时好取世资或以劝之泣曰禄不逮亲尚奚望榜所居曰分定斋先大夫及浙西参议陈公造为文以记之富贵利达恬不闗念安于义命若此杜门著书留意古学有野客丛书三十巻巢睫稿笔五十巻丛书门分类聚钩隠抉防考证经史百家下至骚人墨客遗草佚事细大不捐士大夫争先誊冩亲族之仕达者欲锓木以传先生辞之顾语弟子曰吾目未瞑且将有所増益尝以文谒石湖先生一见为之击节雅相推誉客于湖南仓使张公頠之门逾三十年宾主相懽如一日人皆贤之晩得拘挛之疾坐卧未尝废巻易箦之夕神观不乱作诗一絶掷笔而逝享年六十有三诗中有趂着风帆便上船之句胷次夷坦可知娶葛氏能尽妇道男二人徳文纯文业进士呜呼才大者用必宏先生之才独啬于用徳博者夀必遐先生之夀不报其徳命矣夫若其谱系之详与先生履行之美则有枢宻曽公孝寛司諌江公公望之志铭在兹不复録铭曰何才之丰何道之穷横山之中是为先生之宫
　　王君勉夫著书笠泽濵为范文穆所赏有野客丛书行于时墓在横山
　　宋故提干王公圹记　　　　　王敄
　　先君讳徳文字周卿家世福之福清自髙祖仲举徙吴因家焉曽祖讳蕰曽伯祖著作郎苹伊洛髙弟绍兴四年六飞南渡知府事孙公佑以学行荐白衣赐对称防赐秩玉音有通儒之褒嘉熈四年郡侯王遂立祠于学亦先君之请先祖讳大成隠徳不耀父楙号分定居士参议陈公造有记有著书三十巻曰野客丛书石湖先生嘉美为之跋先君防此书谒鳯山李大参性作序家贫力以版行不负前人著述之志书成焚之墓下见者无不涕服先君资禀颖悟笔端有口屡魁京庠士论推重当世名胜争愿纳交显学盛文昌章自豸冠而师建宁交游二十年终始如一日海陵赵守善湘适值边兵毁破城壁委请先君恊力经理董治版筑城壁复完以功奏补承信郎先君蹭蹬不偶弗克以儒科自奋俛首鹖冠调宁国酒税任满太守王实斋复挽留一年庚子歳歉发运史侍郎宅之以时多盗命先君摄华亭尉凡两载余往来湖泖捜捕殆尽无遗类邑人赖以安妥大漕陈垓亦以先君才能敏邵俾兼造船场市舶未几徽守郑宗山奏辟监货务造防纸门及额受赏转承节郎受南桥酒官磨勘拟转保义郎以出仕二十年尚可循转先君耻于右选意欲世科遂置而不问先君手笺鹤山魏先生渠阳诗集析文辨义诂注甚详鹤山嘉之亦既锓板以广其传克斋游丞相佀为之序真西山徳秀杜立斋范王实斋遂皆有防语亦各举先君科目秘监李侍郎心传防云此五人者天下之正人周卿与之游亦无忝于所生矣近防游相召命沓至且有里除之诺方且自喜夫何一疾医药勿疗归正寝而殂矣痛哉先君享年五十七生于绍熈改元四月二十九日终于淳祐六年十月二十二日先君娶周氏男一人敄方志于学忍死竭力择次年五月十二日卜葬于吴县横山桃花坞先茔之侧若夫先君平昔云为操履毕载于前之名胜防序姑掇其大概刻石幽隧以为不朽之识云孝男敄泣血谨书兄奉议郎知处州丽水县主管劝农公事斗文填讳
　　王君周卿墓在桃花坞
　　王賔传【附防】　　　　　　　姚广孝
　　王宾字仲光苏人也父安之善相人之术决人死生休咎其验如影响来求相者肩摩踵接曽无虚日虽紫阁麻衣勿能过之号曰电目湖海间咸呼为王电目云宾生防颖悟有志周孔之道不传父之术七八歳即入乡校几冠自唐虞三代以降至于秦汉唐宋及元上下数百十年间其中圣经贤传诸子百家隂阳厯数山海图志兵政刑律与夫稗官小説之书悉皆览而传记间无所不知者宾于医学尤精用药多神效然未尝肯与富贵人医里巷人贫者及方外人来求医者即趋往诊视施与药饵一不望其报宾貌甚寝其隠也不于山林僦城市一防居之药防其面及肘股皆成疮髽两角短布衣芒屩竹杖行市井间或箕踞道旁露两股爬痒时人见丑恶咸笑之间缙绅中有知宾读书博古亦以其丑而无荐举者宾乃熈熈自若宾性至孝父早丧母在堂奉飬每日飰必亲煮羮必亲调冬寒则温其衾席夏热则凉其枕簟日侍左右不敢逺游宾平生不娶味澹泊无所嗜好多与方外人交或闭户阅佛书以消长日作诗文尚竒崛艰深其辞人读之卒莫能通其义年七十先母卒至疾革时抱母不舎死半晌复苏呼母连声气方絶葬后魂归于家夜二鼓曳履拄杖行呼曰娘娘举室皆惊其母应之曰我在此复曰娘娘儿舍娘娘不得母痛哭既久而息宾之孝行至于此宾之著述甚多稿皆散失不存有吴中名贤纪録吴下古迹诗二集在交游之知已者惟同郡韩先生云
　　君子曰宾竒士也懐材抱徳其隠不居山林而居防市丑其形骸悠悠忽忽行井里间时人皆不识之间缙绅大夫士有知宾读书博学亦以其丑而无荐举者故宾得遂其志而乐于隠也宾平昔奉母至孝虽死为鬼亦不忘乎母而归省焉呜呼宾可谓竒士也耶
　　永乐七年余撰王宾传同郡韩奕公达欲镂版行于四方此亦君子成人之美也公达其可嘉也哉其可嘉也哉是年五月二十五日姚广孝识
　　王君仲光性至孝毁容隠城市作诗文尚竒人无识之者墓亦在横山
　　王君徳广祔志铭　　　　　陈逊
　　处士王徳广卒己二十有一年其配沈氏孺人殁将祔葬处士之墓其孤敏泣告余曰先考葬时日薄事严未暇请铭今葬先妣若不并求志铭则潜徳世系终冺焉无闻敢请按处士讳寛字徳广姓王氏知分别号也其先太原人西晋末徙之福清一世祖綮仕唐为尚书郎八世祖仲举奉议郎其徙家于吴者自仲举始也九世祖著作郎苹伊洛髙弟世多闻人宋绍兴有通儒之褒髙祖行父号云峤曽祖安之善风鉴号电目祖君显父彦常皆有隠徳伯父光庵又以儒医名处士悉得其传人赖以全活者甚众朝廷尝以明医征未赴而卒洪武已酉六月二十七日其生时也宣徳纪元十二月初二日其卒时也春秋五十有八配沈氏讳妙真同邑士良之女有淑徳生子三人长佐早夭次敏娶严氏次政娶蒋氏女四人适陈彧叶茂顾玉朱荣孙男五人鼎节瑾泰珵孙女二人当处士殁时二子尚在孩提间沈氏不惮艰苦抚孤以葺厥家恒恐先业失坠乃课子读书从明师学医其子克绍先业者皆沈之力也孺人生于洪武乙夘十二月十四日殁于正统甲子三月二十八日夀七十而终卜明年三月甲申葬吴县灵岩乡桃花坞先茔之次呜呼人莫大乎知分能知其分者必有所见也处士善保宗祧垂裕后昆以世其业抑非知分之騐耶若沈氏善相厥夫夫殁而善教其子不失故物者其亦贤妇也已铭曰
　　知分之心金石坚克绍世徳振后先乐只令配妇道全抚孤有成才且贤吁嗟殁兮何憾焉并勒铭辞昭永年
　　明故王聩斋先生墓志铭
　　聩斋王君吴下名士以医之良而揜其众长卒莫揜于君子之见知而幽光潜徳逺近来吊者各能言其畧也母沈氏姙七月而生君至老犹颅未合父徳广早世家遂落年十六从韩先生伯承学伯承扣其所尝读先世藏书几何随举随答曰不失为世儒世医家子可教也处一室冩诵不少辍每其师所诊疗巧出意表处録记成帙曲折不遗伯承曰王生所就当不在人后逾年师亡适盛启东先生致御医事闵其孤且贫也曰盍居药设肆以飬母答曰恐家学世继自吾而失先生曰志足以继光庵矣吾受业光庵之门还授之于其裔宜矣留置馆下卒业未几母得乳嵓疾卒大恸脱下颔仆而几絶众亟揉合之良久苏苏绵州性初谕以伤生之教曰贫而孤不有母不有今日哀恸自不能已也绵州贤之抱疾延治者拒不往绵州曰在礼固自得矣如物何强而往其施治一出乎东垣丹溪不立异以徼近效不乗人之危以射厚利不斥言他医之悮曰吾药偶获中耳盖韩盛二师之心传同一仁术君扩充之而及人者大也城内外媪稚愚智皆熟君之名君察脉观色即得其疾所致治无不愈者惟贵势人之疾难治羣工争欲售其能攻补襍施一难也遇下不以礼自重者不茍往往者非所重二难也唯唯取悦孰得尽禁其所欲难之三也奉飬厚而中气素有夺又难之一君则反是凡所遇言辄易入而投剂又竒中名愈逺而愈尊贵者延聘四至或临莅所近虽弗疾亦延访其谨疾致疾之故甚悉君益以礼自持全活者多而心愈下不易其所易不难人之所难每记人某疾某脉某禀受几歳治以某法某剂可起与否详书之不可起之证与脉何似亦详书之积五十年得百一十八籍曰药案其间出竒之见暗与古合某妇患血蛊攻以常法君以安胎之剂调治之且曰当得男即愈已而果然秋日受海道总帅翁公燕谢饰优者为女子侑觞无疾也颊赤面青羸而气防促君谓翁曰火克金之兆也火气司天必死果明年六月咯血死苏人卫千户申志年欲近二十忽昏谵语体燔而咳以伤寒治者易数手雷然而同声也君曰痘也以升均汤与之众相顾疑厥明痘出遍体而愈钖邑邹氏疽发于背不肿起众疡医言起即易为治也君诊之曰击指之脉即起亦不治何言之易众刦以艾起如栗哄然曰保无伤矣竟三日死人又知其不分科而能通也松江富家餽白金数十斤借言于巡抚都御史万安刘公君麾置之曰吾以医见重于公而以利脱人之罪非处已之道又以利而觊公之聴非处人之道既而公廉得之作君之赞曰儒通万理医鸣一家心淳近古质厚孔嘉豫章罗公亦赞曰心常存古人之风郡人吴修撰曰就而挹之儒者之风则其人非良于方而已也尝自撰妇严氏圹志及家谱后识语又辞致可观礼部屡荐起为用以聩废辞居吴城徳庆坊宋以来四百有余年故址也君早孤闻户衰薄仅旧屋五楹门君展拓缔构分与弟中半不以新拓置者为已有也又展为新第者三与仲叔季三子以故第与伯子守先祠风日好时迎飬于诸子之家与客觞咏以乐暮还于伯曰此吾瞑目地也今年闰四月二十七日中风越三日为五月朔旦卒夀七十有二永乐甲午五月廿四日为君生辰卒之年为成化乙己严先卒二十一年继室谷氏卒先二年长男鼎之卒先五年次男节太医院医士次泰邑庠生升贡太学未行次观应名医之征亦未行皆忧制故也五女而夭其一四壻曰庄练陈防李珪张玮玮京闱癸夘贡士孙男七曰槐曰朴曰橒曰谷曰杰曰杲曰庆孙女八曽孙女一君姓王氏讳敏字时勉号讷庵晩以疾不良于聴别号聩斋其心聴之聪未尝聩也弟政字时学号恒轩亦太医院医士此其事行之概其家世之懿自太原徙闽之福清在西晋时逺莫之识其详者唐水部郎棨登咸通三年进士始见于谱为今初祖慎防大雅为三世之祖连取科第自残唐来皆有官四世祖仁僓以髙节不受王审知伪命子孙皆隠于农七世祖弟兄七人宋方盛时出而仕者二人八世祖从兄弟十人仕者三人九世亦仕者三人方南渡之初十世则三人仕十一世如之仕于元者亦如之其世次有二派元季则连三世不仕皆读书而隠我国朝则隠于方术而荐用于时者四人君为世在十有八矣君显彦常曾祖祖也累累谱牒间第进士者十人为中允员外博士节度推官教授佥判提辖干州郡守县令簿阶光禄大夫奉直大夫中大夫奉议宣议朝奉宣教修职从仕等郎封开国男赐紫金绯后先辉映倡明道学于中吴者九世祖著作郎信伯著书立言从游于西山鹤山二先生者十二世祖承节郎徳文光庵先生讳国宾为王氏十五世孙所著述尤多且神于医今之业此其以世其家者皆祖之也其徙来于吴则始于八世祖光禄府君叔康葬吴县横山桃花坞则始于光禄之从兄仲举后皆祔也卜以今十二月十三日祔葬君如礼嘉禾周鼎夙交于君自弱冠至白首如一日铭曰
　　呜呼君有美行在人实多欲尽书之奈片石何尚俟乎他穹碑峩峩具载无遗永耀弗磨
　　欵鹤王君墓志铭　　　　　　祝允明
　　自成化以来江之南北达于京师以及四逺称上医有十全功者曰王先生惟颙然而君无庸誉于明其为人秉忠饬行髙简自爱若氷雪金玉不茍同于人于是更崇其称曰儒行者也既老深飬俟命乃髙夀考终凡其平生交契老宿为文辞赞咏已多而掩幽之志其二子以予有旧好也来属之乃稍为据状述征素尚叙之曰君王氏讳观字惟颙族于长洲最久且望其始出太原晋末徙闽之福清唐水部郎中棨为今谱一世祖三世大雅慎防皆唐季进士四世仁僓不受王审知伪命七世础赠朝请大夫八世仲举赠奉议郎始迁吴九世苹仕宋髙宗为著作佐郎终中大夫称程门髙第弟子十世以下率茂华实至十五世君显为君髙祖曽祖彦常祖徳广考时勉时所称聩斋先生君为聩斋第四子少从文教谕先生洪为进士学既去述聩斋之事其为医操逺识集竒效先后不可胜筭今条大都一二髙御史按吴中病伤寒旦日犹与其乡人饮酒君语郡太守死应不过丙夜众骇且疑不然即然宁若是遽也果半夜死王尚书文肃公过访君防其孙在侧体魁梧无病君视其脉曰有大疹终不可瘉尚书进金请为除治之固辞曰金可受则疾可瘳矣无已少与药塞其请不逾年死郡守曹公病痔漏漏七孔羣医刼之火傅以药弗效君曰不实其虚当奈何能已令服大补剂且甚多孔肉次第盈竟愈后守四会林公疽发于腰才若粟君视之曰在命门无以为也竟如之卫使张君疾众不能察襍治之无騐君曰是内损得之以虚非药石所克众回惑无能更张君法者卒呕血死死乃騐其果伤也太仆少卿李公病嘈襍问君君云火克肺金金不能制木木挟相火而乗脾土脾土冲和之气索矣谷之精液乃不行浊液攒聚以为痰痰因火以动故嘈襍不休宜补土伐木治痰为要为之方从服之愈无锡有李御史宿病疟而不剧比当出按逺方濒行向君乞摄调方药既为之论议劝之曰君不若无行之为善也李不聴遂死中道又里中王荣好酒色歳九月乗时患咳君曰此不可概与时疾论明年清明其殆乎荣固信君闻语澘然涕卒如期死又吴江陈璘病肺切脉亦谓若病本酒色不可治不信吾试道其来夫人色荒则本蹶虚火乃炽遂克金肺既其究也声必瘖酣酒则湿热萃之髓道壅以蚀土脾既斁究必腹胀又土色黄湿热蒸之达外必肤发黄斯三者必无来年不至是也金令司天其不免矣越歳之杪秋果发黄皤其腹音哑七日而死常州守李妻病症腰痛腹鼔满月事闭不下治者用鍼刺走他处痛益甚或主以汤液消之咸不应日加惫君曰彼故气血不周停之以为积盍飬正积当自除不然削本以攻末安所望治投以参苏饮数服乃已一妇人血败通一日夜崩不止六脉尽脱气息垂尽死在呼吸家人姑集羣工饵以胶艾一律比君曰败者既不可止惟生脉生血为当务耳取膏参益以麦门冬五味子饮之顷之脉复血止妇竟活君素无疾迨七十余谓家人吾貌虽若无恙脉歇至无何逝矣比终去其语歳间耳大率君为治每主补不辄为泻若攻击其言曰若人天真完固则荣卫周流而客感莫揺邪淫悉逺孰自以致病耶初金华朱彦修既得河间真传以授戴元礼元礼授王仲光仲光即君曽祖彦常之兄名宾字仲光其道髙狷国初以竒节至孝博学富文为吴中卓行君子风烈挺迈学者称光庵先生其医既精絶用授之韩布伯承盛寅启东复授犹子徳广而聩斋承之还卒业于伯承启东其为儒若医犹光庵也故君之于二道也亦然早丧母事聩斋曲致其方推而之自以世徳蝉聨朝国有移而家美不匮隠显声节蔚炳宗牒所藏唐宋以降数百年遗容诰敕经解文集翰墨巻轴充箱盈目一一装防次类模刻副本穷歳不息或得之他所重购以归先墓数十非一地守祭严谨始祖之封久没于隣偿而复之平居矜严有度无茍訾笑寡所恊谐而当世名徳贵达乃相与甚隆且广如故吴文定公原博李太仆贞伯沈先生启南李宗伯世贤今柱国少傅王公尚书刘公按察事杜公其尤善者也抚察大吏部使者郡太守邑宰宾敬罔或防然不憙交涉必邀致以礼乃往或假以解公府事不屑也成化丙午以名医征入太医院寻丁聩斋丧归终制遂不复出晩年礼部屡移趣为用终不行性详雅好古敏学御家勤肃严内外奉身俭洁翛然轶尘暇辄闭户繙阅研订故藏及经方方术无自逸斯其务儒之著者也初自号杏圃吴令文天爵尝餽之鹤更号欵鹤中歳用例受仕服以正统戊辰五月十八日生正徳辛己二月廿二日卒享年七十四母严氏继母谷氏娶范氏生一子早夭继娶钱氏子男二长曰谷祯国子生次曰谷祥县学生祝氏胡氏二子妇也女二长适吴健早寡次适吴淞而卒孙男二长立贤聘张次桧孙孙女五长许嫁陈其第三许沈其余皆防二子以嘉靖壬午十二月廿四日葬君吴县灵岩乡横山桃花坞新地隣于家茔之右铭曰
　　士也愿兮为行欲嘉而及欲遐而世欲华猗萃其躬而以亢其家大隧之融融兮往见先以无忝若夫无不之也无不之也而耿耿焉者将大芘以振其来于无涯矣乎王君欵鹤墓亦在桃花坞
　　王氏复墓记　　　　　　　　刘缨
　　治十三年夏四月长洲王观惟颙得复其先世之墓于郡西灵岩乡横山桃花隖念其失之久而得之囏思贻示其后人乃磨石请予记而刻之予交惟颙久且深知之实真乃详述其颠末云王氏之先出汉隠士霸魏晋中名徳奕世不可胜举自坦之以后居江左晋室既东有避地迁闽者遂为福清人迨唐咸通间曰棨为尚书水部郎其后世不乏贤至宋曰仲举字圣俞则著作郎程门髙弟苹之父也以著作贵赠奉议郎实始迁吴郡政和元年二月九日卒以其年三月二十二日葬于此地事见江司諌公望所为志本朝卢舎人熊作府志具载冢墓条下且谓其从孙浙西参议大本大本从弟大成大成子楙并祔焉盖宗其尤名者言也著作既以通儒髙节大着于南渡之初后来族益蕃阜而承引得人修于家显于朝政学隠行粲然相望而凡其先之居室邱垅亦相与绍承不替以逮故聩斋处士敏字时勉益宏拓之蔚为三吴之望初数百年来族之葬者不一其地横山之茔虽时祀继修而图乗所传若所谓北坟若参议坟若名安人坟若南坟若新坟者咸在其所谓大坟及二十官人坟六孺人坟则曩以兵戈之扰后遂迷失盖诸坟虽皆在一坞中而各以为封树故耳于是聩斋广询详究于田甲墓丁若山之老耆歴歳始知之真盖为隣壤朱氏所并久矣朱之显者曰天锡自中进士来吴聩斋即造白求复之不许及其仕柱史时观以坟山等图郡墓等志托予与详谕之天钖尚未决后转蜀宪观又累求勿果从后天锡以致仕过吴观乃持图谱志乗与之论辨往返数四昭彰可征朱始词服焉乃举而归之立劵述故以为复据于是所谓大坟者复还于王实即圣俞之藏而王氏始葬之祖也呜呼岂偶然哉昔者鲁失宝玉大弓而复得之孔子作春秋特两笔之夫二者独先君之藏物故其失其得有以为后人之劝惩而圣人致之意焉矧我先祖遗躯之所托耶又况失之久而得之囏岿然无恙魂安魄宁而今而后松楸蘩藻展省不衰不亦善乎故为记之俾其来者知惟颙父子之志之力允为王氏之孝子慈孙功徳兼盛尚相与谨守严防以钦于世世羣相勉为孝子慈孙以无忝其祖考尚有望焉是为记赐进士第中宪大夫都察院右佥都御史奉敕巡抚四川兼提督军务郡人刘缨撰赐进士出身嘉议大夫南京都察院右副都御史前翰林庶吉士刑科给事中长洲陈璚书丹赐进士出身通议大夫都察院右副都御史奉敕巡抚山东地方长洲徐源篆额治十四年歳在辛酉冬十月朔旦十二世孙观立石
　　王氏复墓记碑隂　　　　　祝允明
　　王氏居吴最久且显儒通文业宦积功医大之于忠孝细之于方术五百年来不匮而方滋盛矣哉其徳庆坊之居第桃花坞之茔兆皆即宋代之遗也顷者征君惟颙又得复其先邱之中失者知者皆为之喜而中丞刘公大书之石矣予固辱世契又婣连也知之尤详惟中丞公之坟主在复地故所叙未悉其余乃为列诸其隂曰所谓大坟者其封有五盖七奉议府君仲举与配方著作苹之先配蔡十八儒林府君大中与配陈也二十官人坟者在路家山其封五八府君蘩与配吴二十府君大方与配方百三十府君霦也北坟之封四十一府君蕰与配徐杨袁也参议坟之封二十一参议府君大本与配陆也石安人坟之封一在郑家墩即安人乃参议之先配也南坟之封四十三府君大成与配赵乙讲书府君楙与配葛也六孺人坟在参议坟后六府君之婣与配郭即孺人也新坟之封二十有三承节府君徳文与配周云峤府君敄与配杨电目府君仁美与配李君显府君廷贵与配任君善府君廷吉与配徐一伯康府君利宾与配顾二光庵府君国桢三彦常府君嘉宾与配宋五文玉府君玮与配陆一府君祥与配张知分府君寛与配沈及佐庄诸子孙皆祔焉而政则祔于石安人坟之傍也凡此皆旧地也其外于合又有四封二聩斋之女兄与继配也曰三节推坟之封一节推泰也曰三娘子坟之封也节推先配文而其诸殇则各有所依祔也凡此皆新地也而皆在一隖惟颙又别购地数畆曰全邱其间将俟百年之藏焉嘻举吴中茔兆之久且蕃而能善守复如王氏者果多见乎哉宜中丞公之特笔昭眧也凡所以美今而劝后者已备予无以加赘惟述此以垂示庶览者如指掌勿迷云耳至于诸封之域址坐向殡祔歳月具在图乗志铭藏其家惟颙名观聩斋之季也治十八年歳次乙丑四月望乡贡进士婣生祝允明撰并书篆
　　王氏诸墓在吴县横山桃花隖详见刘尚书缨祝京兆允明复墓记并碑隂
　　明故太医院御医致仕张公墓志铭
　　祝颢
　　成化十九年十月廿七日致仕御医张公以高夀令终于家乡之缙绅逄掖耆英硕彦下至里巷耄倪缁黄士庶匍匐赴吊者源源未已而公之子壻乃合其羣从图举大事以公女兄之子太守盛君为状托其塾宾陈君世本引诸子侄过予谒铭顾惟耄荒无能为役然念公平时每以夀藏之铭见托虽诺而未果今可以存亡易心哉遂为书之公讳豫字至和姓张氏别号恒斋其先汴人有讳彦者仕宋为和州防御使以兵镇吴因家于苏之长洲又三传至端礼始以医名生应元嘉兴路官医提领生元善字性之江浙行中书省官医提举阶保冲大夫卒中书左丞周伯温铭其墓称以医名儒行君子公之曽大父也大父文叔父希文永乐初征入医垣三使海外归自号怡老翁卒巡抚尚书周文襄公铭之称其学博理明重义轻利其室人陈生三子公其仲也自防岐防凝重屹立如山早从陈太史怡庵读儒书精义理及阅朱丹溪传见其由医入儒慨然慕之曰吾本医家可自悖哉继志述事分当然也于是悉取医门诸书昼夜研究日有领悟而未敢自恃及怡庵归析疑辨难沛然无滞出以济人辄收竒效由是请求者门无虚日公既道行益修行检未尝縁幸防以邀功乗危急以射利琴川大姓钱公达患背疽日久恶证悉见诸医环视莫措公指之曰疾虽危盖误尔非本病也宜大补元气犹有生意其家欢幸指廪以酬公笑曰吾治疾来非索也疾愈公达妇翁都宪吴思庵亲为文张之而公则一以利济为心未尝借此以贫富是计故于颠连无告之疾尤惓惓拯治至或助之薪米以纾困者且曰吾非沽名在治法当然尔景泰间东南水疫大作米价腾涌钱法阻滞道殣相望行旅断迹公曰此天时天患非药石可济古谓上医医国者非其时乎乃出余积减价疏通又煮糜作槥济饥揜骼助官赈恤上下赖之因而应格冠带天顺初征天下名医近百人萃京师拔其尤者止七人而公居首遂入禁近擢御医赐敕命锡赉骈蕃誉望赫奕一时名公钜卿往往相亲以图康济而公则以年当休致日就龙钟屡疏乞身久而得请南辕之日都下相知靡不失望及其悬车乡之故旧则又莫不懽欣庆幸而四方求请者益众公亦不以倦勤拒焉盖公平生学术济时活人者不可数计而计其术之精妙者则不可逸而不书公在京时通妙邵真人求公诊脉公惊曰不出六日法当中风时邵固无恙越六日如其言又视太医院使董君伤寒病愈而脉未平语其故公曰防四七日已而五日死又诊俞司冦风疾众云不治公曰可治然必迟而后药力多乃可已而药至百服愈此皆由公学力之至察脉之精而研几之审故凡于病如烛照数计而不毫发也况其笃于仁而勇于义济之以有恒之心哉斯无媿于古人无忝于家声也公生于洪武庚辰四月十九日享年八十有四配顾氏贰室王氏子男三长淮卒次曰沐曰淳女六孙男三楠杞楫孙女五韩襄朱继阙焸陈膺钦沈时澄其壻也沐等以公卒之歳十二月廿五日甲申扶柩葬吴县长洲乡茅隖山之原铭曰
　　医称仁术肇古圣神郑重立教用济生人世降俗湔名浮利胜率意任情民斯不幸侃侃恒斋恪守真传济之以仁功臻十全既光其先复昌厥后自天佑之俾登遐夀长洲之乡令终归藏不亡者存系此铭章
　　张豫墓在茅隖山吴中名医也其兄飬正名頥与王敏齐名
　　仲兄醒庵先生墓志铭　　　陈完
　　呜呼完尚忍铭先生之墓邪念吾文学以传自宋歴三四百年以至于今不絶吾兄弟五人皆承服风接之者中歳兄三人皆早谢独先生与完白首同聚呜呼今先生巳溘先朝露逝矣痛矣完又何忍不铭先生之墓邪先生讳寛字孟贤陈姓也醒庵号也其先家蜀与宋文忠公尧叟同祖尧叟从父讳邺始徙南康之都昌七世至讳篆登宣和进士歴官左朝散大夫明州通判再徙星子篆生永州推官凖有别墅在石屋间讲学时考亭朱子知南康为写石屋书堂凖生池州通判秬常师朱子习义理最精事载郡志秬生靖州判官哇哇生霦霦生咸淳贡士洽洽生元翰林待制全全生征号天倪受学临川吴文正公得所指授又徙苏之吴县征生济南府经歴汝言汝言生翰林检讨继先生之父也先生防颖异读书过目即成诵既长益力学先生性严毅教训甚笃凡天人性命之奥礼乐名物度数之详得于耳提面命而防于归由是清誉勃勃然动人口矣母金孺人殁先生执丧哀毁过礼父官翰林走省侍之时南郡杨少保见而竒之曰他日独步东南及还士林争延师席以不得为歉郡守朱公建社学礼先生为师出其门者皆为名士东吴能诗之士每以所业质焉先生防窜纯纇莫不心醉而去杨尚书翥尝语人曰陈孟贤卿云甘雨也东吴之士将被其泽矣性好洁所居必焚香客至瀹茗论古今兴亡得失及时务之宜其言虽简而察其贤不肖遇之各尽其礼尝励后进曰士而贫多于工商而富当以防耻自重不可干富者之门升斗之粟其孤风雅操过人逺矣好蓄古今书画古器服古名贤巾服人望见之皆曰此东吴大老也故人评先生之诗其雄浑也则江海澄波涵容一碧其和平也则璜珩琚瑀铿锵殿陛之上不求似古人而未始不似也先生风神仪表眉目清朗器识冲逺国子祭酒陈公鉴尝赞其像曰岩岩乎气象之峻也坦坦乎履道之慎也文以承诗书之也坐拥比阶环衿佩挹后尘以芳润也盖非忘世长往庶几不见是而无闷者也议者不以其言为过初先生丧妻年未四十诸孤无依或劝其更娶先生曰吾见后母虐儿忍令吾儿蹈之耶终不聴人皆义之先生志足以立行才足以适用气足以盖世学足以明义嶷然独任斯文之重不得沾一命君子惜之景泰中朝廷命纂修郡志所司征先生总其事歳郡庠乡饮礼宾必于先生郡自守令以下无不即其庐而礼之每宴朝贵独先生布衣与焉年及耄无衰惫态将卒尚读书与家人语自若投其书若将寐者遂卒时成化九年十一月二十三日也吴中贤士大夫皆吊哭之尽哀焉配施氏先卒子男三仪伟佶女一适吴容孙男六元鳯元鸿元卿元福元禄元勲女七曽孙男二贡选女一歳己已八月丙午葬吴县荐福山之原所着醒庵诗集二十巻藏于家铭曰
　　有吴诗派高杨张徐沨沨之音鸣于国初殷敦周匜以变于古卓乎醒庵膺绍其武讽谕抑扬渟蓄渊雅酸醎辨味以防作者淑于乡邦不遗小子化雨之功固不细矣荐福之山松栢郁靓有坟岿然过者起敬
  </div>
  <div class="pagination">
   <a href="吴都文粹续集_page72.html">
    上一页
   </a>
   <span>
    ...
   </span>
   <a href="吴都文粹续集_page68.html">
    68
   </a>
   <a href="吴都文粹续集_page69.html">
    69
   </a>
   <a href="吴都文粹续集_page70.html">
    70
   </a>
   <a href="吴都文粹续集_page71.html">
    71
   </a>
   <a href="吴都文粹续集_page72.html">
    72
   </a>
   <span class="current-page">
    73
   </span>
   <a href="吴都文粹续集_page74.html">
    74
   </a>
   <a href="吴都文粹续集_page75.html">
    75
   </a>
   <a href="吴都文粹续集_page76.html">
    76
   </a>
   <a href="吴都文粹续集_page77.html">
    77
   </a>
   <a href="吴都文粹续集_page78.html">
    78
   </a>
   <span>
    ...
   </span>
   <a href="吴都文粹续集_page74.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
