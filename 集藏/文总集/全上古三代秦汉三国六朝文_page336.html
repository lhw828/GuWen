<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 336 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 336 页/共 658 页</h1>
    <div class="content">
　　○上赵王伦疏请宥东莱王蕤北海王实

　　罪不相及，恶止其身：此先哲之弘谋，百王之达制也。是故鲧既殛死，禹乃嗣兴；二叔诛放，而邢卫无责，逮乎战国。及至秦汉，明恕之道寝，猜嫌之情用，乃立质任以卫众，设从罪以发奸，其所由来，盖三代之弊法耳。蕤实献王之子，明德之胤，宜蒙特宥，以全穆亲之典。（《晋书·文六王传》）
祖逖
逖字士稚，纳弟。元康中为司州主簿，後辟齐王ぁ大司马掾、长沙王骠骑祭酒，转主簿，累迁太子中舍人豫章王从事中郎。永兴中弃官。後避乱淮泗，元帝逆用为徐州刺史；寻徵军谘祭酒，拜奋威将军豫州刺史，进平西将军，改平北将军，河南平，进镇西将军。大兴四年卒，赠车骑将军。

　　○渡江誓

　　祖逖不能清中原，而复济者，有如大江。（《晋书·祖逖传》，又《御览》四百八十引《晋中兴书》。）
卷一百九
欧阳建
建字坚石，勃海人。石崇外甥，辟公府，历山阳令、尚书郎、冯翊太守。有集二卷。

　　○登橹赋

　　登兹橹以遐眺，辟曾轩以高眄。仰天涂之绵邈，俯平原之旷衍。嘉苍春之令节，悦和风之微扇，傍观八隅，周览四垂，面孤立之峻峙，曲岸之条崖。植榆楸以成列，插垂柳之差差。寓目忽以终日，情而忘疲。（《艺文类聚》六十三）

　　○言尽意论

　　有雷同君子问于违众先生曰：“世之论者，以为言不尽意，由来尚矣。至乎通才达识，咸以为然。若夫蒋公之论眸子，锺傅之言才性，莫不引此为谈证；而先生以为不然，何哉？”先生曰：“夫天不言而四时行焉，圣人不言而鉴识存焉；形不待名而方圆已著，色不俟称而黑白以彰。然则名之于物，无施者也；言之于理，无为者也。而古今务于正名，圣贤不能去言，其故何也？诚以理得于心，非言不畅；物定于彼，非言不辩。言不畅志则无以相接，名不辩物则鉴识不显。鉴识显而名品殊，言称接而情志畅：原其所以，本其所由，非物有自然之名，理有必定之称也。欲辩其实，则殊其名，欲宣其志则立其称。名逐物而迁，言因理而变：此犹声发响应，形存影附，不得相与为二矣。苟其不二，则言无不尽矣，吾故以为尽矣。（《艺文类聚》十九，又《世说·文学篇》注。）
张观
观，南阳人。

　　○告太常

　　父昔为丹阳郡，有二臣主簿刘、留颂等理罪除名。今观父亡，居在郡下，等不来临丧，又不奔葬。凡人有丧，匍匐救之，况于君臣之义乎？而等敢怀雠君之心，公肆夷狄之行。（《通典》九十九）
刘、留颂
、颂，丹阳郡主簿。

　　○告太常自理

　　近为陈事犯忤，加鞭付狱；、颂默然待放，戮辱放退。君臣道绝，抱罪之人不敢见灵柩也。（《通典》九十九）
马平
平，元康中为太常博士。

　　○议刘、留颂等事

　　案礼君臣之道，有合离之义。等昔为君所弃，是为义绝。义绝之臣，责其自亲于君已见放逐，求还亲临丧事，于事则近伪，于礼无此制也。（《通典》九十九）
胡济
济，元康中为尚书郎，领著作。有集五卷。

　　○氵廛谷赋

　　嘉高冈之崇峻兮，临玄谷以远览。仰高丘之崔嵬兮，望清川之澹澹。尔乃涉重险，陟榛薄。倚春木，临幽壑。深谷豁以窈蔼，高峰郁而Σ。（《艺文类聚》九）

　　○黄甘赋

　　惟江南之奇果，资天地之正阳。生殊方之妙域，植朱鸟之遐乡。处汉之南，背江之阴。左协兰皋，右接桂林。带激水之清流，向崇山之高岑。三秋迭运，初寒履霜。照耀原隰，荫映林荒。若菱华之绣绮井，烛龙之衔金。（《艺文类聚》八十六，《初学记》二十八。）

　　○奏荐伍朝

　　臣以为当今资丧乱之馀运，承百王之遗弊，进趋者乘国故以侥幸，守道者怀蕴椟以终身，故令敦褒之化亏，退让之风薄。案朝游心物外，不屑时务，守静衡门，志道日新，年过耳顺，而所尚无亏，诚江南之奇才，丘园之逸老也。不加饰进，何以劝善？且白衣为郡，前汉有旧。宜听光显，以奖风尚。（《晋书·隐逸伍朝传》）

　　○改葬前母服议

　　今礼无其章，不复特为之法，故取继母服。准事目下，得申孝养之情，推此所奉，前继一也。以为前母改葬，宜从众子之制。（《通典》一百二）
郑丰
丰字曼季，沛国人。司空张华辟未就。（见《吴志》“大帝赤乌二年”注引《文士传》。）

　　○答陆士龙诗序

　　鸳鸯，美贤也。有贤者二人，双飞东岳，扬辉上京。其兄已显得登朝，而弟中渐，婆娑衡门。然其劳谦接士，吐握待贤，虽姬公之下白屋，洙泗之养三千，无以过也。乃肯垂顾，惠我好音，思乐结永好之欢云尔。（《陆云集》）

　　○又答

　　兰林，欢至好也。有君子世济其美，英名光茂。遭时暂否，福德衡门。顾我殷勤，屡辱德音。思与结好，以永不刊。（《陆云集》）

　　○又答

　　南山，酬至德也。有退仕衡门，修道以养和，弃物以存神；民思其治，土怀其德。或思置之列位，或思从之信宿。诗人嘉与此贤；当年相遇，又屡获德音。情欢心至，故作是诗焉。（《陆云集》）
车永
永字茂安。

　　○与陆士龙书

　　永白：间因王弘季有书，怪足下无答。外甥石季甫，忽见使为贸阝〗令。除书近下，因令便道之职，得此罔然。老人及姊，自闻此问，三四日中，了不能复食。姊昼夜号泣，不可忍视。外甥之中，老人真自爱恤季甫，恒在目下。卒有此役，举家惨戚，不可深言。昨全伯始有一将来，是句章人，具说此县既有短狐之疾，又有沙虱害人。闻此消息，倍益忧虑。如其不行，恐有节目，良为愁愤。足下可具示土地之宜，企望来报，车永白。（《陆云集》，《困学纪闻》二十。）

　　○答陆士龙书

　　永白：即日得报，披省未竟，欢喜踊跃。辄于母前，伏诵三周。举家大小，豁然忘愁。足下此书，足为典诰，虽《山海经》、《异物志》、《二京》、《南都》，殆不复过也。恐有其言，能无其事耳。虽尔犹足息号泣，欢忭笑也。府君入後，月当西出，足下可豫至界上，吾欲先一日与卿相见也。答不复多，车永白。（同上）
王琨
琨，元康中为新城令，入拜尚书郎。（案：王导长子悦无子，以弟恬子琨为嗣，袭导爵始兴郡公，累迁丹阳尹；年代不相合，非即此也。）

　　○荐范乔

　　乔禀德真粹，立操高洁；儒学精深，含章内奥；安贫乐道，栖志穷巷，箪瓢咏业，长而弥坚：诚当今之寒素，著厉俗之清彦。（《晋书·隐逸范粲传》。粲子乔，元康中，诏求廉让冲退履道寒素者，以参选叙，尚书郎王琨乃荐乔。）
刁协
协字玄亮，渤海饶安人。惠帝时为濮阳王文学，累转太常博士，本郡大中正；历成都王颖赵王伦、长沙王参军司马，东瀛公腾临漳长史，转颍川太守。怀帝初迁河南尹，未拜渡江。元帝以为镇东军谘祭酒，转长史；寻为丞相左长史。建武初拜尚书左仆射。大兴初迁尚书令；寻加金紫光禄大夫。王敦之乱，出奔遇害。

　　○秦为显义亭侯焕选官属

　　昔魏临淄侯以邢为家丞，刘桢为庶子。今侯幼弱，宜选明德。（《晋书·琅邪王焕传》）

　　○奏请缓征徐龛

　　臣等伏思淮北征军，已失不速，今方盛暑，冒涉山险，山人便弓弩，习土俗，一人守厄，百夫不当。且运漕至难，一朝粮乏，非复智力所能防御也。《书》云宁致人，不致于人。宜顿兵所在，深壁固垒，至秋不了，乃进大军。（《晋书·蔡豹传》。尚书令刁协奏。）

　　○驳孙文上事

</div>
    <div class="pagination">
<a href="全上古三代秦汉三国六朝文_page335.html">上一页</a><span>...</span><a href="全上古三代秦汉三国六朝文_page331.html">331</a><a href="全上古三代秦汉三国六朝文_page332.html">332</a><a href="全上古三代秦汉三国六朝文_page333.html">333</a><a href="全上古三代秦汉三国六朝文_page334.html">334</a><a href="全上古三代秦汉三国六朝文_page335.html">335</a><span class="current-page">336</span><a href="全上古三代秦汉三国六朝文_page337.html">337</a><a href="全上古三代秦汉三国六朝文_page338.html">338</a><a href="全上古三代秦汉三国六朝文_page339.html">339</a><a href="全上古三代秦汉三国六朝文_page340.html">340</a><a href="全上古三代秦汉三国六朝文_page341.html">341</a><span>...</span><a href="全上古三代秦汉三国六朝文_page337.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
