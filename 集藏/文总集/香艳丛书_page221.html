<!DOCTYPE html>
<html>
<head>
    <meta charset="UTF-8">
    <title>香艳丛书 - 第 221 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 221 页/共 467 页</h1>
    <div class="content">　　淡墨遥传千载意，孤峰只在有无间。’词旨亦隽永。” 
　《妇人集》：“皆令诗名噪甚，恒以轻航载笔格诣吴越间，僦居西泠段桥头凭一小阁卖诗画自活。稍给，便不肯作。” 
　厉鹗《题黄媛介江山秋眺画扇》： 
　　寥落江山发兴新，疏松列翠指通津。 
　　闺中也自伤秋旅，写出双帆不见人。 
　借闲漫士曰：“余弟子惠从禾中得皆令金笺扇面，仿云林树石。署款：‘甲申夏日写于东山阁，皆令。’” 
　“闺秀”（朱文）“媛介”（白文）“皆令”（文朱）左方上有词云： 
　　紫燕翻风，青梅带雨，共寻芳草啼痕。明知此会，不得久殷勤。约略别离时候，绿杨外、多少消魂。重提起，泪盈红袖，未说两三分。　　纷纷，从去后，瘦憎玉镜，宽损罗裙。念飘零何处？烟水相闻。欲梦故人憔悴，依稀只隔楚山云。无非是怨花伤柳，一样怕黄昏。 
调寄《满庭芳》，“留别无瑕词史，我闻居士。”(如是朱文) 
　　吴氏 
　　《画征录》：“吴氏字素闻，善山水及士女。” 
　　《池北偶谈》：“康熙丁未，从同年徐敬庵旭龄处见秀水吴氏画扇二。一学小李将军山水，一洛神图，妙入毫发。吴字素闻，其人亦天人也。” 
　　倪仁吉 
　《义乌县志》：“吴之葵妻倪氏，名仁吉，浦江人。能诗，善书画。夫病革，矢以身殉。夫力阻之，且属以立嗣奉姑。仁吉含泪顺承，时年二十。恸绝复苏，事姑犹母，抚教为后之子。行不窥堂，衣不易素，闲以吟咏自适，有《凝香阁稿》。" 
　《池北偶谈》：“倪仁吉，义乌人。善写山水，尤工篇什。予尝见其宫意图诗，其一云： 
　　调人苍梧斑竹枝，潇湘渺渺水云思。 
　　听来记得华清夜，疏雨银釭独坐时。 
倪手种方竹数十竿，甚爱惜。莱阳董樵处士游婺郡。倪高其人，斫一枝赠之。” 
　　徐灿 
　《画征录》：“徐灿，字湘苹，吴人海宁相国陈之遴素庵配。善画士女，工净有度。晚年专画水墨观音，间作花草。” 
　《选佛诗传》：“夫人事母至孝，手写大士像五千四十有八，以祈母寿。晚年遂皈依佛法，更号紫■③氏。” 
　吴骞《题徐夫人白描大土》： 
　　拙政园边野草春，平泉花木半为薪。 
　　巫咸未剪辽阳纸，辛苦鸥波忏佛人。 
　　沈彦选 
　　《画征录》：“沈彦选，嘉兴人，海盐俞孝廉鸿配也。善花鸟，分枝布叶，自得异致，笔亦不纤，盖不以妩媚为工也。” 
　　陈书 
　《画录》：“陈书，号上元弟子，晚年自号南楼老人。秀水人太学生尧勋长女，适海宁钱上舍纶光。善花鸟草虫，笔力老健，风神简古。翁鹤庵先生（瑞征）尝叹曰：‘用笔类白阳，而遒逸过之。间作观自在、关壮缪、吕洞宾像。上舍家贫而好客，夫人典衣鬻饰以供。尝卖画以给粟米，虽屡空晏如也。课子严而有法。长陈群，康熙辛丑进士，入翰林。次峰廪生。次界亦善花草。” 
　借闲漫士曰：“家藏南楼扇头小景，署款澉湖舟次即景寓意陈氏手书。本生曾大父比部公乞文端题云：‘鱼亭西曹出所藏先太夫人画箑’，请余评判真赝。余奉轴谛视，恍然记忆：年未弱冠时，侍太夫人往来澉上，取道横山金粟诸河桥，低坐小舟以进。太夫人性耽绘事，所携绢素，蓬窗不便展舒，乃取箑数握，随手作小景谓余曰：‘此黄筌、赵昌辈能事也，吾不耐为此，如舟次狭小何！’余曰：‘绘事旨趣，贵有生意。东坡题小景画云：“谁言一点红，解寄无边春”。景固无分大小也。’太夫人颔之，后为好事者购去。六十余年，又复见此。碧柳朱华，浣风濯露，犹仿佛船唇侍立时也。手泽之感，其能去于怀哉！敬题一绝，并识缘起以复： 
　　截取湖光一段春，调朱配粉至今新。 
　　瓣香幸落门生手，印证当年侍画人。 
乾隆三十三年六月既望男陈群谨识。（时年八十有二）甲午春自余乞文端孙润斋中丞重为之跋，并和原韵。距文端跋时又六十七年矣，亦佳话也。” 
　　吴应贞 
　《画征录》：“吴应贞，字含五，吴江人赵□□妻。工写生，风神婉约，自是闺中之秀。” 
　　习忍 
　《画征录》：“习忍，武进人，不知谁氏女也。写生师悍南田法，有折枝花册，娟娟雅洁，枝干花叶，均有意致，非貌似其师也。册后有南田跋。” 
　　金淑修 
　《画征续录》：“金淑修，明随州牧殉难赠太仆卿徐世滈长子肇森配。善山水，局度轩敞，有丈夫气。不轻作，故流传绝少。子嘉炎，举康熙己未博学鸿词科。” 
　　马荃 
　《画征续录》：“马荃，字江香，扶羲孙女。工花草，妙得家法。一叶一花，人争珍之。适常熟西麓，以节重于里。吴德旋《初月楼续见闻录》：‘马江香，名荃，常熟人，画师马扶曦女。江香亦善画，晚岁名益高，四方以缣素兼金求画者益众。常带婢数人，悉令调铅杀粉。而琴川多贵游士女，皆采求授指法。时武进恽冰画以没骨名，而江香以句染名，江南人谓之‘双绝’。” 
　　王正（王敬） 
　《画征续录》：“王正，字端叔，江都人。善花草，布置工稳。能诗。受业 
于徐少宗伯倬。后入都，马相国齐延教其女。” 
《名媛词选》：“正工翎毛，女弟敬善写芝竹。” 
　　孙兰媛 
　《携李诗系》：“孙兰媛，字介畹，适文学陆渭。工诗词，多韵语，不杂脂粉。擅写兰竹。” 
　　王炜 
　《携李诗系》：“王炜，字功史，又字辰若，太仓人，海盐陈文学光滓室。能诗善画，以世乱偕隐于娄。博学敦古，顾伊人称为笄帏中道学宿儒，不当以香奁目之。太仓女子黄若从父蜀归，以奇花珍木图示之。日夕模写，致病而殁。” 
　　赵昭 
　《画征续录》：“赵昭，字德隐，写生工秀，兼长兰竹。” 
　《携李诗系》：“赵昭，字子惠，吴郡寒山隐君女，祖母陆卿子，母文端容，俱擅词翰之席。子惠能嗣其美，适平湖文学马仲子班。性好烟霞，常葛衫椎髻，自拟道民。会仲子父难破家，遂入空门，更号德隐，结庵于洞庭西山中。有诗云《虞山钱太史柳君春日采兰，忽得双丫，复以并蒂植之庭中，命余图焉。时席试汤饼，会诸名闺，共赋采兰词，余亦成咏》： 
　　旧照鲜肤露未干，轻罗徐约唤人看。 
　　若因野客良缘好，两席花前看浴兰。” 
　杭世骏《题赵昭双钩水仙》： 
　　寒山木落礀泉分，小宛堂开辟蠢芸。 
　　留得外家残稿在，一丛寒碧写湘君。 
　厉鹗《题赵昭双钩水仙画扇》： 
　　名同班氏最清华，知道停云是外家。 
　　点染春心冰雪里，只消叶底两三花。 
　　殳默 
　《携李诗系》：“殳默，字斋季，小字墨姑，嘉善殳丹生山夫之女，夫曰陆少君。姑生而奇慧。九岁能诗。刺绣刀尺，无不入妙。习小楷，摹画李龙眠白描大士，爱管夫人画竹，与同卧起。年十六，未字卒。” 
　　徐蓉 
　《池北偶谈》：“米侍讲汉雯言前令建昌县署，有水夫文三郎者，颇文雅，不类俗人。米谢事，居南昌，三郎亦随侍。一日见家憧辈两素扇，一画梅，一画兰竹，又书唐人绝句二首。问之，即文三郎妻徐蓉所作，年才二十三。” 
　　卞德基 
　　《魏叔子文集》：“卞德基，金陵卞楚玉琳次女。善画，好读书，精笔札，与其姊元文（梦珏）先后事刘孝廉峻度，如刘敞王拱辰故事。” 
　　朱如玉 
　汪由敦《鲁孝妇传》：“孝妇朱氏，名如玉，字又寒，仁和朱久亨女也，嫁同邑鲁君旋长子宗镐。善诗，工属对，能为设色花鸟。” 
　　徐昭华 
　毛奇龄《西河诗话》：“始宁徐仲山（咸清）女昭华，闺秀也，谒予为师，请试题。会昭华画蝶工甚，遂命题画蝶五绝，限东韵，昭华立成云：‘峡蝶翻飞去，翩跹彩笔中。虽然图画里，浑似觅花丛。’诵之一座惊叹。予喜为和诗云： 
　　滕王有遗谱，描产深闺中。 
　　羞杀东园蝶，翾翾满绿丛。 
盖言羞时辈也。予别有观昭华画障诗云： 
　　吾郡闺房秀，昭华迥出尘。 
　　书传王逸少，画类管夫人。 
　　紫水和泥染，青山带露皴。 
　　蝶衣联绣褶，花片滴朱唇。 
　　阁上云烟晓，阶前草木春。 
　　祗愁频对镜，图作洛川神。 
此诗颇传人间。后昭华画真有进管夫人处。” 
　　堵霞 
　毛际可《安序堂文钞》：“锡山吴子元音哲配堵夫人，博学能诗，工写生花卉，深得徐熙笔意。余尝为诗赠之，有“清才能咏絮，妙笔自生花”之句。夫人以自颜其芝兰之室。” 
　　马玉征 
　　陈撰《春江听雨录》：“马玉征，钱塘人。园前包氏女，适同里诸生马道垣。山水学北宋人。夫妇皆七十余，康熙某年殁。” 
　　卞氏 
　　《画征续录》：“三韩卞氏，大中丞永誉女，善花草，赏家称其工。” 
　　范雪仪　傅德容 
　朱象贤《闻见偶录》：“吴郡妇人能画者多。而康熙间，有范雪仪、傅德容，乃为翘楚。二人专于人物，范尤在傅上。傅画虽工，未免略有作家气。” 
　刘献廷《题闺秀雪仪画嫦娥便面》： 
　　素笺折叠涂云母，黛笔清新画月娥。 
　　莫道绣奁无粉本，朝朝镜里看双螺。 
　　俞光蕙 
　《画征续录》：“俞光蕙，字滋兰，海盐人。少司农颖园孙女，于殿撰敏中配。性好画，年七岁，写折枝花于壁，司农见而异之。长受法于钱太夫人陈书，太夫人于司寇司农侄女倩也，以亲串往来指授，自是益进。笔致清颖古秀，布置亦大雅。” 
　　恽冰 
　《画征续录》：“恽冰，字清于，南田之女。善花草，得其家法。“ 
　　《初月楼续闻见录》：”冰字清于，南田先生族曾孙女也，适同邑毛鸿调。鸿调不应举，筑小楼，夫妇吟诗鬻画以老焉。” 
　《闻见偶录》：“兰陵挥南田，少时画山水，虞山王石谷亦画山水，二人友善。后王艺益进，而南田不能过，遂别攻花卉。殁数十年，其族侄孙女二，俱能继其精妙，幼者尤佳，名冰，字清于。” 
　恽珠《闺秀正始集》：“清于，诸生钟嶐次女，余诸姑也。年十三，即作画。与姊究心六法，尤工花卉翎毛，赋色运笔，能传南田翁家学。孙女周字榴村，亦能得其意，名噪都下。画征以姑为南田女，误矣。” 
　　恽怀英 
　俞蛟《读画闲评》：“恽氏怀英，铁箫道人季女，南田女孙也，号兰陵女史，适同乡吕光亨。幼传家学，善花鸟，落笔雅秀，设色明净，尤长于墨菊，书法亦娟好。吕登进士典郡，复入为户部员外郎，卒于京师。贫不能作归计，携幼子宗长安委巷中，鬻画自给。” 
　　孔素瑛 
</div>
    <div class="pagination">
<a href="香艳丛书_page220.html">上一页</a><span>...</span><a href="香艳丛书_page216.html">216</a><a href="香艳丛书_page217.html">217</a><a href="香艳丛书_page218.html">218</a><a href="香艳丛书_page219.html">219</a><a href="香艳丛书_page220.html">220</a><span class="current-page">221</span><a href="香艳丛书_page222.html">222</a><a href="香艳丛书_page223.html">223</a><a href="香艳丛书_page224.html">224</a><a href="香艳丛书_page225.html">225</a><a href="香艳丛书_page226.html">226</a><span>...</span><a href="香艳丛书_page222.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
