<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 310 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 310 页/共 603 页
  </h1>
  <div class="content">
   汉阳赵壹，字元叔，出汉灵帝之世，慨然卓异，士之杰者。负才不检细行，为州里所摈，陷刑将其死。幸友为脱，遂作《穷鸟赋》以方己欲。伤哉！元叔之志，与世龃龉，盖天厚其善，不厚其命。然天不有曰：“常与善人。”元叔之善，其与安在？天之不惠，自回、宪及壹三矣。当日颓风凋理道，盛德殒衰俗，始振二祖之业，未偕三代之季，虽荩臣沥泣，亿庶呻痛，而贪宦诡进，攫王度，殆非天欲眷，先乱之兆也。元叔以故数有哀刺之作，酌其所趣，亦犹诗人有《采苓》、《甫田》之作也。忧心不偶，而没无所誉，乃衣褐应郡计，上书阙下。见司徒袁逢，长揖而言，音形琅琅。袁深器之，操延升，指谓座人曰：“汉阳赵元叔。”由是名闻於时。有羊涉者，尹河南，能掇四方之英，元叔乃去袁司徒，访涉以为主人。将出所怀以动之，会涉犹寝於堂内，元叔直言而伏曰：“仆高君之义，故游君之门，将藏穷达之诚，君岂当然？”涉乃眷而礼之，特奇其贤。明日，盛骑造元叔，坐涉於柴车，高谭极曛。因曰：“良宝不剖，必泣血以相予。”於是羊与袁唱声荐元叔於王庭，虽名ピ於京师，而禄竟不登。寻复汉阳，道经宏农太守皇甫规，时之大贤，元叔候之，阍不即通，乃怒不留。规追谢责己，长逝不顾，深居笃静，累辟不赴，沈亦快，疾乃终。吁！有不世之器，有三公之遇，不能奋振寥廓，腾陵清浮。元叔之命，不易问也。观饮元叔之德声，而怨其运不并。乃序而铭曰：
    吁嗟元叔兮，出处轲。乡人无良兮，恶我贱我。我不辰兮，弃置罹祸。天何授我兮，於我独颇。嫉时之败兮，忧道不可。褰衣忄良忄良兮，以游大人。秀而不实兮，空莠此身。覆览前载兮，恨君遗尘。乃铭於石兮，希名不泯。
    ○故人墓志（并序）
    观有倍年之交朱巨源，以某时疾终於旧乡之居，昨得邻之书云。君子亡言，於兹息焉。高风陵夷，弱子童昏。有殡在阼，无子及门。去矣不还，惟君之思。其子产乎？其神农乎？昔子产友子皮，子皮死，子产恸哭曰：“吾无为善矣。”神农初少也，学於老龙吉，龙吉死，神农拥衿而前，无哀於怀曰：“夫生之处形，形必极。必生而倾，未若反其极而全其真。而生不形，而形不生，其真隐以彰，其道运而行。今若是夫，蒙何疚焉。”吁！余尝异之，古人有言：“上圣忘情，下不及情，而中得之。”圣人动与天回，静与地宁，不死不生。死生者，蹈道之纪，率性之始，不及者止。礼文其外，乐质其理，大欲节而中庸立，小人反而君子至。若子也，下则过之，中则庶几乎？乃用情为嘘嘻。巨源之先，亡吴之遗民，十馀代而臻其身。其节贞，其行敦，始未患时，仁人器之。复无良谋，得谤在缧。予尝衣其寒，食其饥，及明其非，巨源由是相得，而予未敢尸之。终谓足食者晚进，志薄者後合，颓颜不相，五十当贵。若何倏忽，而与物皆化，出处之失安，温湿之构患，巫不蕲，医不痊？不尔者，巨源何然？是幽无神，高无天，故前寿庄跖，而後歼巨源。按《礼经》。“哭友於寝门外”。予旅西土，不知所哭，素轩助绋，时虑弗及，遂托东人之归者，以志铭一篇，今於棺右，词曰：
    君加我以义，我求子以心。学不愧古，人不侔今。周旋二人，久用钦钦。素书东来，告君之亡。不屦而步，不言而伤。琴不破，剑不悬。非不能之，顾无赎焉。松为薪，垄为田。而此数字，不更於渊。
    ○哀吾邱子文
    古之道穷者，接舆则歌，吾邱子则哭。哭者年志俱谢，怨不容於世，歌者声迹可晦，不欲趋当世之机也。然吾邱子古之穷人也，哀莫至焉。仲尼方适於营邱，遇於途，衣无裾，冠无。不言於人人，亦不自言。吐梗茹酸，号於莽苍之间。涕交於颐，堕而成泉。声薄於巍巍，一断一连。鸟为之相鸣，云为之不飞。负者息，游者感。仲尼亦停盖，为之心恻，顾门人之辨者，往讯而唁之。吾邱子{敝手}涕而言曰：“太古之先，又有宰者，聚五行之秀气以为人，镂五常之大端以为心。人者，所谓灵於万物者也，其生必有依；心者，所谓履於百行者也，其立必有从。生必有依者亲，立必有从者君，君亲之间，必有交游。非其亲，孝无所宣；非其君，忠无所称；非有交游，不能成其身。三者人皆遂之，则鲁曾参、卫史鱼、齐管夷吾、皆其遂者也，予独负之。天年复衰，是故哭而哀。”然哭之中，有三杀焉：始者志於四方，希有一朝之荣，以为父母昆弟之欢，游罢乃还，而父母之坟已干；今思而哭之，与不养之子同。中仕诸侯之朝，君无德而兵侵；今思而哭之，与亡国之臣同。後忠孝之间，天下不闻其臣子，予耻而后交；今思而哭之，与言无所信同。夫忠本孝而生，信载义而行，三者既亏，而生非生，行何行也？汨然自沈，与波而东，东流不穷，至今凄风。言於黔娄柳下惠，必为之感激；言於伯阳齿缺，必谓之不通。观所以作哀吾邱子之文，务勖人之中庸。
    ○吊韩没胡中文
    维唐贞元元年，匈奴上款乞盟，天子以其言诚，乃命上将往单於阴山，而听其誓言，监察御史韩君载笔而随焉。我上将仗九庙之信，而首盟其间，以戎人心为心。戎乘我不虞，而有诡谋，我计无素成，而奸以宿萌；故勇者死，奔者追，而韩君为之擒矣。呜呼！有备无患，军志也。戎人安所暴其诈？千虑一失，圣人也。韩君是以为之虏。天其或者将用警我，非福戎也。韩君之为擒，其系命欤？
    五年於兹，生死不寻。谓之生，岂复还期；谓之死，永永湮沈。或曰死矣，切伤我心。绝国浩浩，穷西极滨。强胡居之，犬视狺狺。流沙无波，阴山无春。边草不绿，塞鸿不宾。秦有长城，汉有遗人。死者虏鬼，生者虏臣。哀哀韩君，生死穷辛。鬼能灵，人能语。君生其所，君死其所。今两寂然，必由中阻。君初奉使，意气西道。白之贶，唾掌可保。激鲁阳之勇，叹典属之老。乃即於事，不能画奇。从军之筹，君固职之。可疑不疑，固用阽危。羌戎{髟丕}{髟而}，坐刃我师。擒卒扌甚胸，血殷朔陲。实死者痛，非擒者悲。夹谷之会，不闻仲尼。秦中九月，黄叶始下。长风西来，烈烈飘野。望君申吊，亦忄双来者。已乎一魂，时也命也。
    ○吊汉武帝文（并序）
    阅《太史氏书》，见汉武之御极，虽非求仁蹈道之主，亦英雄之君也。然观其《内传》，有学神仙与筑三山焉，饮露餐霞，希升汗漫，激流延石，用拟林泉。呜呼！履其位而不知所以守，好其事而不知所以从。夫一物各异道，万汇不同致。帝王之与神仙，林泉之与朝市，犹鳞群毛族，川陆分之，日居月诸，昼夜常之，麒麟不可又处泉，蛟龙不可更居薮，玉兔莫延於旦，金乌莫瞻於宵，附其翼者两其足，与其角者一其齿，不兼之兼，又理昭然。帝者宜本於观人，仙者宜先於远世。以林泉为意者，可居於薮泽；以天下为念者，可谨於朝廷。是以唐尧、虞舜无野心，子晋、许由辞宝祚，诚以帝王於神仙有隔，林泉将朝市难并也。今据唐尧、虞舜之地，而求子晋、许由之志，不亦迂而可痛哉！况君子所以欢心屈体为仆御，元元所以膏割血为饱暖，又非图林泉而学仙也。伤心久之，戊辰岁秋八月，周览秦原，次茂陵之下，既睹永归之地，弥怀所行之事。且夫承天统物，岂无足称之德欤？盖观日月高明，有时亏昃；珠玉贞洁，不免瑕疵。徘徊路隅，兴言而吊曰：
    赫赫兮炎灵降神，造汉秦楚。四叶重茂，翘英荐新；首出群龙，卓为世祖。秋风扬文，夏日昭武。柔不化之人，辟未名之土。虽殊仁圣之后，是异凡庸之主。伊何才有不周，事非所事，求非所求。惟此帝谟，相夫仙道。鱼处重渊，兽居茂草。辨乎朝市，别以林泉。日由旦陆，月丽宵天。迹既两分，理难齐克。若死将生，犹南与北。贪臣王公鞅掌者，可以勤万几；欲升汗漫逍遥者，可以为匹夫。爱深宫秘殿者可以垂旒纩；好青山绿水者，可以栖江湖。饮露乘景，激流贯都。苟从同致，实曰殊途。尧舜曰圣，巢由匪愚。确乎守一，亦以难俱。况夫小人唯唯，罔图山水；君子乾乾，孰为神仙。呜呼哀哉！前鉴孔彰。高台深池，夫差以伐；寻山越海，嬴政其亡。有一於此，未或无殃。胡为乃辰，於穷厥方。舟全虎臂，车出羊肠。已临燧炭，几绝苞桑。反覆前闻，痛心疾首。药石无人，瑾瑜有垢。暑来寒往，时移代久。吉垄将颓，恶声不朽。日临宇宙，有时而亏；目睹毫厘，或不见眦。将为而不知，复知而故为。呜呼噫嘻！
    ○祭伏波神文
    呜呼！伏波之生，好兵自喜。幼有壮节，腾声出仕。定册归汉，谟俞帝旨。算无失画，功伐可纪。破斩徵侧，实平交趾。来征蛮溪，未卒而死。小人赤口，曷本於理。薏苡南还，明珠谤起。乃收侯印，爵不及子。唯德不忘，爱留社里。筑庙以祭，人敬其鬼。久而若新，千载不毁。诂诂嗤嗤，易白成缁。孔子义失，勋华不慈。曾氏杀人，母投於机。居窃厥嫂，陈平不疑。申生毒，晋有骊姬。是以无极巧舌，伍奢族夷。孟子伤谗，凄兮作诗。公失其所，梁松实为。何独将军，自昔如斯。故士有历百代而不灭者，尝被讪於当时。苟窥心而不怍，虽弃置其奚悲。赫赫圣帝，嘉贤命祠。酒既列，神乎降思。尚享。
    ●卷五百三十六
    ☆崔殷
    殷，尚书左丞伦弟，官明州剌史。
    ○对毁坏压死判
    〈乙有所毁坏而误死人，科其备虑不谨，诉合所由为罪。〉
    九州既涤，是资筑护，庶役斯起，於以亻孱工。俾湍悍不生，而安居作。彼己之乙，谓为何人？率作而毁，岂增修而蒇事？坏乃致害，仍推过於所由。言则饰文，虑实无备。然压溺不吊，酌戴礼而何伤？而杀人者死，在萧章而难忘。论以故伤，阙则是减。称其误杀，科其不应。尔徒有词，吾从丕弊。
    ○纯德真君庙碣铭
    後汉至行董君，讳黯，字叔达，句章人也。依乎中庸，率性纯白。少孤独立，事亲不匮，ヱ菽以尽其欢，柔色以温其省。高堂登寿，慈颜如，以和肥家，安不择地。其徙居也，庭出寒泉；其执丧也，林集祥鸟。明诚必感，厥德惟懋。施及千载，横於四海。其大孝也欤？夫大道未隐，不独亲亲，逮德下衰，乃有慈孝。行以名荡，情以礼饰。季武矫而服，子春强而过礼：此离道以善，非天性之孝也。子云无违，参则直养；素冠有讽，和琴不成：此《礼经》。之孝也。文举弃子，士游出妻，动非先意，何以观式？虽曰可纪，或近沽名：此非教之孝也。夫子一与之质，道与之和，生於东溟，介居夷岛，俗远诗礼，性复著存。无贻一日之忧，终报共天之怨。负土成垄，枕干不言，卒斩东邻，祭於中野。所谓生知而上，成心以随，欲盖而彰，强名曰孝，加於古之君子数等矣。和帝闻其异行，特舍专杀之罪，召拜郎中。不起，竟以寿终。
    夫受命於时，惟松柏也，冬夏青青；禀灵於天，惟夫子也，能全正性。六代祖仲舒，汉中大夫。嗣孙子春，领卢江太守。世为郡中名族，故以董孝名乡，慈溪署县，贸江之族，薰然遗风。皇唐大历八载，余分竹兹郡，讯古钦贤，环堵已芜，遗记将落。徘徊故邑，尚想馀范，则夫子之行，可以德类於人。葺宇崇祠，昭铭垂代，岂不务矣。铭曰：
    白刃可蹈，仁鲜能存。黄金可铄，德无间言。道丧於季，贤生复古。知礼近夷，变风於鲁。岂曰无衣，寒燠以宁。岂曰无鱼，泉流在庭。黄鸟哀音，下感棘心。器无常声，洒血盈襟。江水荡荡，东注穷越。夫子德音，与之不绝。
    ☆韦武
    武，安息道行军大总管待价曾孙。从德宗幸梁州，除殿中侍御史，转刑部员外郎，出为绛州剌史，宪宗时拜京兆尹。卒赠吏部尚书。
    ○祧献懿二祖议
    凡三年一，五年一，则群庙大合，则各序其祧。谓主迁弥远，祧室既修，当之岁，当以献祖居於东向，而懿祖序其昭穆。以极所亲，若行礼，则太祖复延於西，以众主列其左右。是则於太祖不为降屈，於献祖无所厌卑。考礼酌情，谓当行此为胜。
    ☆王栩
    栩，贞元九年官福建观察使福州剌史。
    ○请停执刀资粮奏
    诸州并设军额，防虞役使，更置执刀，甚为烦费，既乖简要，又给资粮。况臣本道，频遇水旱，百姓艰乏，职贡或阙。臣自到官已讫，乞停其管诸州，并请停罢其资粮等。望借臣充当管军资所要，待年丰人户归复，即收送度支，以裨国用。
    ☆张友正
    友正，贞元时人。
    ○八使出巡赋（以“彰善贬恶，黜陟幽明”为韵）
    明明汉皇，文物昭彰。顺帝以化，俾人从康。将欲敷圣政，举皇纲。乃分国之八使，而宣命於四方。八使伊何，朝中之善。将假其权，尤难其选。称直指而独立，歌皇华而分遣。绣衣既盛於新仪，四牡载光於古典。当官而行，受命无忝。善微毫而必举，恶纤芥而必贬。举善兮，必寻其清流之源。贬恶兮，必去其阿谀之谄。或负宫阙之厚援，不顾城社之微托。无惧薰烧，不惊缴；肆豺狼之毒，怀枭獍之恶。径持斧而前进，下鞲而直搏。誓将去大族而拔盘根，安问狐狸之与鸟雀。其有锐志公私，戮力王室，知贤才而能进，察奸佞而能黜。必将上闻於天子，宁俟於终日。道之不僭，人亦焉。操利剑而其固，悬明镜而烛其幽。使乎使乎，万方观德。天下之治也，贤者当其权；天下之乱也，不肖居其职。求讹伪之讼，采妖艳之色。方直者於以退藏，阿谀者由是登陟。若谓之治也欤？适足以乱其国。我国家统纪有经，超古作程。采虞典之考绩，法汉家之分行。举八元而普天辑睦，按十道而揽辔澄清。泰阶既平，君圣臣明。岂待久於其道，而後天下化成。
    ○请长缨赋（以“谋果气雄，系束强虏”为韵）
    昔汉武志辟中原，谋绥远裔。选使者之招抚，得终军之雄厉。握瑞节将彼俗斯怀，请长缨必其王是系。惟越之王，南方之强。拥百城而窃位，扼五岭而为防。隔上国之正朔，弄先王之宪章。子云乃奉辞象魏，衔命要荒。因壮志以中愤，遂雄谋而外扬。蕞尔小国，又非内属。缔交火鼠之乡，连结雕题之俗。地远人旷，出重暑溽。不可以师旅加，不可以威刑束。请今流圣泽以旁浸，引皇明而遐烛。虽百越难羁，而长缨可足。何者？欲以请长缨之容，欲以革断发之风。使有执圭以展敬，庶无鸣镝以称雄。既而化被越裳，威行南土。解椎髻而袭冠冕，舍卉服而垂缨组。其合浦之明珠，与炎州之翠羽。咸奔走於外域，共充盈於内府。缓颊来九译之朝，一言敌两阶之舞。是知缨以长为美，士以才为主。当其时也，爰陈敢请之辞，於以系焉，果致未羁之虏。观其兴言无愧，适足无畏，有以见四方之气。功谐所筹，事惬所求，有以见千金之谋。士之处代，贵乎排难解纷，灾攘祸。重立信於金石，急成仁於水火。傥见授於长缨，愿轻生而致果。
    ○射己之鹄赋（以“审诸己而後能中”为韵）
    习射之妙，惟精惟审。其审也，在无偏无颇；其精也，在不食不寝。是则动之不虚，由己求诸。三侯张而六钧始彀，一鹄中而百发如初。月满指掌，星飞庭除。己因鹄修，其德惟积。鹄为己任，其射宁疏。志气中叙，威仪外舒。正其身而有则有准，合其奏而匪疾匪徐。原夫彼鹄，父射为父，子射为子。并列其名，各承其美。假以成绩，修之在己。射不应而有善谁观，艺不臻而有时奚俟。专功绎志，每叹於流年；时中成人，敢忘其寸晷。以此怀之，常忧殆而。日月既往，弧矢既持。心超超兮有岁，魂恍恍兮无时。非不慎乎规矩，逮恐失於毫厘。周旋可托，进退维兹。镞破的兮流光散出，弦应手兮飞羽相追。实此鹄之是念，惟彼侯之敢思。立则惟心，成因在手。且一控而一发，亦何先而何後。舍意虽脱，和容已久。喜满势而暂维，愧直弦之屡受。若乃旌竿并举，侯状皆升。晓露中滴，晴光上凝。观武於兹，可明七德之要。取才於彼，亦彰一艺之能。以其独弄，旁观者众。岂比夫啼猿散绕，飞雁双中。傥射己鹄之可称，冀鸣弦而再控。
    ○钓鳌赋（以“一举而连六鳌”为韵）
    东海有三山，山有六巨鳌。鳌则偃蹇以戴山，下横乎大壑；山则穹崇以压海，迥出乎洪涛。哂鲸鲵兮琐细，视嵩华兮秋毫。此则鳌之所以为大，山之所以为高。乃有龙伯之国，巨人攸处。谓天生之神物，可以充乎鼎俎。壮图方启，高足云举。曾移十步之馀，已淹五山之所，於是载揭长竿，别纶巨缁。俯沧溟其流如带，垂芳饵有肉如坻。既投之以潜下，果食之而不疑。其肉未入於口，而钩已贯於颐。争心既愤，勇气相持。崩腾渤，磅礴夷。蹴天柱，裂地维。地虽广兮振矣，天虽高而殆而。欲出不出，腾跃非一。万川倒流，八气旁溢。血吞琼田之草，波陷鲛人之室。轻共工之触山，小夸父之逐日。岂长蛇趋阆风之足数，大鹏徙天池而可匹。尔其骇百神，奔万族。波臣荡而失水，海若迸而登陆。以鳌之灵，凭帝之福。谓优游以无穷，何瞬息而连六。犹将灼其骨，岂惟离其肉。於以洎之，几竭东海之水；於以燔之，足尽南山之木。群仙於焉以垫溺，三山由是而沦覆。且山之峨然，若与天连。鳌以首戴之，里数不知其几千。彼大人兮，并之於背，负之而颠。斯其为大也，胡可得言而称天。恃其人人有所不及，恃於力力有所不全。若使以阴阳为网，以道德为筌。以信智为机於其上，以仁义为饵於其前。则所为获物者，其为鳌也大焉。
    ○黄锺管赋（以“一阳既生，三元克序”为韵）
    黄帝稽六气，正三光。颁命於伶伦之职，伐竹於ㄍ谷之乡。创管於方寸，审制度於毫芒。为十二之首律，导初九之潜阳。伺青陆之功，微而可纪；察黄锺之气，暗然而彰。所以位定於初，道生於一。将启四分之历，潜运三重之室。取厚窍而均者，当分至而藏密。统缇幔以依辰，布葭灰以候律。经天顺地，察晷度而有常；阴伏阳回，知萌芽而溥出。超土圭之至理，得铜浑之妙术。在Ё涸之穷冬，引发生之迟日。既而推万物之道，统三正之元。清浊既分於上下，躔次不愆於昼昏。是日也，百辟称贺，万邦以则。垂元化於本始，体高明於柔克。一气潜应，定立均於数源；七曜旋行，酌至神於物极。变化之道，周流可测。人事尚暗於先春，天统已彰於阳德。由是平之以六，纪之惟三。仰经纶之秘奥，终视听之所覃。单穆不独称其美，周景抑亦怀其惭。故以凤为名也，於尽善而称未。以律为候也，实用之而不既。振潜伏以蒙泉，赞元微以通气。静室无声，微风不惊。吹灰於中，八音由是乎卒获；动谷於口，五声以是乎相生。国家上法黄轩，推衡律吕。觇一律之动静，俾四时而式序。彼唐尧敬授，羲和钦若，未曰穷於寒暑者哉！
    ○律移寒谷赋（以“至人感音，能变生植”为韵）
    惟北有谷，纯阴之位。无温煦以生成，失膏腴之美利。是吹孤竹之管，将变不毛之地。声能叶候，期四序以平分；气乃应时，见三阳之总至。伊彼邹衍，仰师伶伦。穷雅韵於条畅，得和声於厚均。尔乃循窈{穴条}，傍嶙峋。有薰风以舒物，敷顺气以和人。一奏而层冰以解，再扬而槁木惊春。是知道契至精，事符元览。谷居阴静，宜阴惨之莫舒；律属阳方，因阳和而相感。且陈夹钟之管，召清角之音。声之所涵者博，志之所达者深。律气旁通於阳气，人心上导於天心。夫乾德无隔，土宜有恒。南无严凝，北无郁蒸。若变寒为燠，昊穹所未必能。以荒为稔，后稷所不足徵。将祁寒之恒若，谅大化之何称。尔乃天下盛阳，此谷飞霰。日中方昼，此谷见见。岂无三光，曾照临之不遍；虽有四气，曾Ё寒而莫变。宁知至人爰来，阳律斯扇。清音未发，犹万壑之荒凉；和风方流，忽千林之葱。故谷得阳以盈，阳因律以生。田畴以之沃衍，节气以之和平。我墟既耕，我黍既成。耦十千而南东其亩，廛三百而庾廪如京。实无穷之嘉绩，与造化而争衡。别有处幽谷而思迁，待暄风而抚翼。空劳苦寒之咏，独厉後凋之色。傥一借於吹嘘，愿均荣於动植。
    ○歙州披云亭记
    处高明所以荡阴滞，临显敞所以穷远睇。故有岳峙九层，云峨百里，极元功以壮址，殚山林於崇构者，人力也。今则排层空，架重峰，高出星汉之上，坐驰寰区之表者，天造也。州之阳渐乎水，木之阴攒乎山，山有佛寺，而回廊翼旋，飞阁云褰，万家井邑，在我宇下，实一方之胜概也。
    柱史魏公，将命驾游焉。公徘徊赏味，情有馀致，每美其峰（阙一字）耸绝，灵气纷郁，乃竦劲策，跃轻屐，缒蔓梯崖，迳造夫巅焉。高哉旷乎！果天下之绝境也。乃命铲，夷翳荟，心匠密构，亭形虚无，而宾从莫之窥也。然後跨峻谷，掖修木，叠石为趺，无寻常之地，其崇卑广袤，与斫朴亏涂之节称焉。峨峨绝顶，一上千仞，未几营之，屹而冠焉。属东风敷和，春物烂山，公乃敞层轩，披晴空，凭九霄以高视，周八极而遐观。块如众山，杯分百川，笼吴楚之封境，领江湖之气象，有足廓虚怀而摅旷抱矣。眺览未既，壶觞云举，瞽史陈艺，笙簧合奏，仁风洋洋，下俚同欢，百吴哇空，楚舞娇春，随天籁以远去，映花林而半出。仰之者有若子乔、方平、弄玉、飞琼，相与乐群仙於上清。自公之暇理於兹，抚伤夷，怀流离，流离旋矣，伤夷痊矣，而犹阜俗康民之志慊如也。今市嚣在耳，村烟在目，可以廉风俗之趋尚，省农桑之丰耗，况又畅四肢，摅七情，神完气全，宣为太和。自当氵亭源普洽，上下交泽，况有襦谣乎？公问俗之来，四序分矣。莲府将复，星轩莫留，人之情也。步武所及，有一物契於素怀者，虽细必录，况目经心摄，获千古之遗胜者，爱而不书，得无寤寐思之乎。然歙人被公之仁化也深，思异日攀公之辕不及，瞻此亭也。
    友正家在此山之下，获游此亭之上，思刊懋绩，辄课庸词。若莛扣锺而蠡挹海，蓬渤之音，溟茫之波，可得而希也。又兹峰之高栖天宇，上云族，朝荟蔚而暮氤氲，亭无处所，晴景一照，焉标空。今建名披云，义在此也。其润色寺宇，辉华郡郭，增东南之巨丽者，无终极乎？贞元壬午夏四月，大火南次之七日记。
    ☆朱湾
    湾，字巨川，西蜀人，自号沧洲子。贞元、元和间，李勉帅永平，辟为从事。
    ○别湖州崔使君书
    湾闻蓬莱之山，藏杳冥之中，行可到；贵人之门，无媒而通，不可到。骊龙之珠，潜於氵广之中，或可识；贵人之颜，无因而前，不可识。某自假道路，问津主人，一身孤云，两度圆月，凡载请执事，三趋戟门。门人谓某曰：“子私来耶？公来耶？”若言公，小子实非公；若言私，公庭无私，不得入。以兹交战，彷徨於今。信知庭之与堂，不啻千里。况寄食漂母，夜眠渔舟，门如龙而难登，食如玉而难得。食如玉之粟，登如龙之门；如龙之门转深，如玉之粟转贵。实无机心，翻成机事。汉阴丈人闻之，岂不大笑？属上风便，囊中金贫，望甘棠而叹，自引分而退。湾曰。
    ☆唐伸
    伸，举宝历元年贤良方正，直言极谏科第三等。
    ○沣州药山故惟俨大师碑铭（并序）
    上嗣位明年，沣阳郡药山释氏大师，以十二月六日终於修心之所。後八岁，门人持先师之行，西来京师，告於崇敬寺大德，求所以发挥先师之耿光，垂於不朽。崇敬寺大德，於余为从母兄也，尝参径山，得其心要，自兴善宽敬示灭之後，四方从道之人，将质疑传妙，罔不诣崇敬者。尝谓伸曰：“吾道之明於药山，犹尔教之阐於洙泗。智炬虽灭，法雷犹响。岂可使明德不照，至行湮没哉！”
    惟大师生南康信丰县，自为儿童时，未尝处群子戏弄之中，往往独坐，如思如念。年十七，即南度大庾，抵潮之西山，得惠照禅师，乃落发服缁，执礼以事。大历八年，受具於衡岳希琛律师。释礼矩仪，动如宿习。一朝乃言曰：“大丈夫当离法自静，焉能屑屑事细行於衣巾耶！
    是时南岳有迁，江西有寂，中岳有洪，皆悟心契。乃知大圭之质，岂俟磨砻；照乘之珍，难晦符彩。自是寂以大乘法闻四方学徒，至於指心传要。众所不能达者，师必默识悬解，不违如愚。居寂之室，垂二十年。寂曰：“尔之所得，可谓浃於心术，布於四体；欲益而无所益，欲知而无所知；浑然天和，合於大无，吾无有以教矣。”佛法以开示群盲为大功，度灭众恶为大德，尔当以功德，普济迷途，宜作梯航。无久滞此。
    由是陟罗浮，涉清凉，历三峡，游九江。贞元初，因憩药山。喟然叹曰：“吾生寄世，若萍蓬耳，又何效其飘转耶？既披榛结庵，才庇趺坐，乡人知者，因赍携饮馔，奔走而往。”师曰：“吾无德於人，吾何以劳人乎哉。”并谢而不受。乡人跪曰：“愿闻日费之具。”曰：“米一升足矣。”自是常以山蔬数本佐食。一食讫就座，转《法华》、《华严》、《涅》经，昼夜若一，始终如是，殆三十年矣。游方求益之徒，知教之在此。後数岁而僧徒葺居，禅室接栋鳞差，其众不可胜数。至於沃烦正覆，导源成流，有以见寂公先知之明矣。
    忽一旦，谓其徒曰：“乘邮而行，及暮而息，未有久行而不息者。我至所诣矣，吾将有以息矣。灵源自清，混之者相，能灭诸相，是无二色。穷本绝外，尔其悉之！”‘语毕，隐几而化。春秋八十四，僧腊六十夏。後二十日，入室弟子冲虚等迁座建塔於禅居之东，遵本教也。
    始师尝以大练布为衣，以竹器为乔，自其发，自具其食。虽门人百数，童侍甚广，未尝易其力；珍羞百品，鲜果骈罗，未尝易其食；冬裘重燠，暑服轻疏，未尝易其衣；华室净深，香榻严洁，未尝易其处；麋鹿环绕，猛兽伏前，未尝易其观；贵贱迭来，顶谒床下，未尝易其礼。非夫罄万有，契真空，离攀援之病，本性清净乎物表，焉能遗形骸，忘嗜欲，久而如一者耶？．其他硕臣重官，归依修礼於师之道，未有及其门阃者，故不列之於篇。铭曰：
    一物在中，触境而摇。我示其元，不境不跳。西方圣人，实言道要。道要既得，何言惟妙。我源自济，我真自灵。大包万有，细出无形。曹溪所传，徒藏於密。身世俱空，曾何有物。自见曰明，是谓至精。出没在我，谁曰死生。刻之琬玉，立此岩岫。作碑者伸，期於不朽。
    ☆李奕
    奕，陇西姑臧人，姑臧穆侯承十世孙，秘书少监益之子。
    ○登科记序
    选士命官，有国之大典；察言考行，先王之旧规。古者命於乡而升诸学，俾大乐正论造士之秀者而升诸司马，曰进士。进士者，谓可进而授之爵禄也。然则前（一作历）代选士，其科不一。洎圣（一作暨有）唐高祖，以神武而静天下，用文教而镇万姓，武德五年，帝诏有司，特以进士为选士之目，仍古道也。自乡升县，县升州，州升府，皆历试行艺。秋会贡於文昌，咸达（一作造）帝庭，以光王国。然後会群后，谒先师，备牲牢，奏金石，尊儒教也。若明试其业，主张其文，核（一作覆）能否於听览之间，定取舍於笔削之下，职在考功郎。後至元宗开元二十五年，重难其事，更命春官小宗伯主之，而业文志学之士劝矣。於是献艺输能，擅场中的者，榜第揭出，万人观之，未浃旬而名达四方矣。近者佐使外藩，司言中禁，弹（一作峨）冠宪府，起草粉闱，由此与能，十恒七八。至於能登台阶参密命者，亦繁有徒。所谓选才授爵之高科，求仕滥觞之捷径也，不其然欤？粤自武德，逮乎贞元，阅崔氏本记前後嗣续者，在吾宗为多焉。顾惟寡昧，获与斯文，因濡翰而为之序。贞元七年春三月丁亥序。
    ☆李濯
    濯，赵州别驾。李惟岳叛，濯与剌史康日知盟，挈州归朝廷。
    ○广达楼赋（以“珠帘无隔露”为韵）
    圣人定天保，据皇图。法乾坤之正位，当河洛而建都。宸居於斗极，立象魏於天衢。明堂扌致云，可以恭祖考之配；土圭测景，可以念盈缩之符。盖将以同光日月，比德唐虞。以为损之又损，不可取则观象；不壮不丽，安可威戎耀胡。乃蒇匠石，命班输。审曲之官必萃，明中之士载驱。建崇楼於阙下，耸飞阁於城隅。谅维新以朴斫，盖仍旧之规模。因子来而悦使，岂殚力以为娱。材露桐柏，阶骈武夫。应龙蜿以骧宇，猛兽以乘桴。明藻耀於悬井，朱鸟骞翻於薄栌。璇题景曜，银榜霞铺。及丽谯而崛起，叠井以相扶。月透榱璧，星悬网珠。莫不功侔造化，妙尽洪纤。雉堞相望而暗连宫阙，门闱广达而俯接闾阎。德阳傍倚，少室前瞻。散春光於玉户，拥佳气於珠帘。桂栋连云，巢仪彩凤。枝擢秀，影伴初蟾。若乃皇舆戾止，羽卫龙趋。召西园之花萼，奏北里之笙竽。湛尧樽而百辟和畅，舜乐而四海欢愉。穷欢浃日，宴乐成需。下金屋之仙伎，出琼楼之艳姝。飞曼唱则众类斯洽，激清声则烦忧自无。皇情穆然，圣虑夕惕。数路必达，四门广辟。撤悬损膳，捐金抵璧。惧侈心之有萌，恐浇俗之未革。乃延直史，引词客。正八音，稽六籍。以为深居内视，不足以观政化；是用发号施令，将欲以省力役。虑一物之乖所，念九重而斯隔。故坐衢室以观谤，登总章而侧席。乃命遒人以劝农，宣木铎以徇路。求大隗之至道，示赫胥之太素。乐俗安居者皤皤而鼓腹，啜粟饮水者熙熙而含哺。抚薰风，歌湛露。开罪洛阳之狱，望气大庭之库。象乎帝先，廓我鼎祚。巍巍乎应天地之变通，荡荡乎作皇王之轨度。
    ○内人马伎赋（以“文彩节奏，发扬蹈厉”为韵）
    皇帝顺时观武，乘暇会群。百蛮在庭，如蚁慕於膻附；千官翊圣类星拱之垂文。於是时也，严霜翦木，晴空灭云。都人士女，杂沓缤纷。或侧肩以驰见，或奔跃以乐闻。众观迭改，群心如待。於是渥洼神骥，齐逸足以翩翩；宫禁名姝，耀杂妆之彩彩。莫不游缨宝校，玉珂金，挟刃明霜，衣金被铁。搴旗命伍，抽戈按节。侔三边之挑战，壮六军之校阅。翘趾金鞍之上，电去而都闲。委身玉镫之傍，风惊而诡谲。人矜绰约之貌，马走流离之血。始争锋於校场，遽写於金埒。若乃杨叶既指，雕弓斯彀。百步应的，七札皆透。天颜微怡，雷鼓訇奏。由羿忸於手拙，幽并惭於伎陋。於是羌{髟矛}戎羯，毡裘辫发，心目愕眙，形神陨越。屈膝天庭，稽首魏阙。荷臣子之欣戴，咨译人以启发。曰：天临有唐，抚绥万方。文德广洽，武义大扬。且柔妇之克妙，矧骁夫之可量。於是王公卿士，手舞足蹈。歌湛露之既浃，咏天保之攸报。乃言曰：斯伎也，义同七德，名冠六艺。惟便习之至精，在教理之发厉。是知物无不学，学无不济。我皇岂不曰非妇人之职任，盖欲以激君子之磨锐。
    ☆李君房
    君房，贞元时人。
    ○献茧赋（以“将以给宗庙之服”为韵）
    冠六宫六职者，公桑而已矣。既卒蚕於世妇，乃奠茧於天子。稽诸祭典实可重，考诸女工斯为美。信率土而在兹，亦奉先而是以。当其令布明堂，时更青阳。蚕事既卒，女工式臧。然後衣礼服，出棘墙。奉兹珍茧，盈彼懿筐。累累乎如将荐卵，皎皎乎有类凝霜。既依於后，亦献於王。所以伸课绩之劳止，展威仪之孔将。遂缲三盆，修六服。或黼或黻，或朱或绿。期有事於王公，庶无劳於杼柚。侯其而，实足尚之。享庙之容克备，展敬之礼允厘。斯盖夫人之畏慎，王者之肃祗。不然者，赋有织之筐，贡有畎岱之丝。海人奉冰蚕至止，园客将丝绪来兹。冠冕之服可成，祭祀之仪可辑。可以重其珍美，可以扬其裼袭。何必桑坛而世妇斯复，茧馆而夫人乃入，俾来者既殚，恒日不暇给。盖欲输於勤苦，表我敬恭。厚礼奉於先祖，躬勤劝乃农功。使三宫之有序，斯百代之攸崇。是以献茧之道，治国之要。将取媲於三推，明至诚於九庙。
    ○清济贯浊河赋（以“与浊同流，清源自别”为韵）
    济有澜兮，清泠不穷。以清激浊兮，洪河之中。迤灵长而委注，忽荐至而争雄。惧氵屈乎泥，我则贯而愈净；将合於道，我则和而不同。徒观其虚明皎洁，秀色澄澈。漾清Г以遐分，界飞涛而划绝。始骋迅以中泻，载流谦而东泄。德惟静，自澄之於本源；体虽柔，岂混之於派别。懿夫贞不受污，清非可混。喷中流而激射，劈巨浪之崩奔。状浮□决开，晴天之洒空碧；若轻埃乍敛，明镜之洗蒙昏。远而望之，孤烟横於曲渚；迫而察也，霜练引於灵源。是知夫道恶比周，物莫相与。彼流湿之为类，尚沿源而异处。非泥沙之可杂，岂湍γ之能阻。越洪涛之浮浮，驶清浪之悠悠。不学淄渑之难辨，且殊泾渭之同流。於以用之，甘见和之醴；就其深矣，欣可泛乎舟。状盘涡之氵氵爵不染乎浊；湔跳沫之飞惊不伤夫清。均上善以清美，含至虚而体平。度龙堂而愈洒，洗贝阙而增明。何必溱洧之阳，然後濯其发；宁俟沧浪之畔，然後澡其缨。截河而流，所以为异。导沔而注，明乎所自。酾浊波而回逗，沛惊湍以自致。庶弥久而不渝，鉴妍媸兮无愧。
    ○白兽樽赋（以“言必有章，酌而饮焉”为韵）
    酒以养德，则盛於樽。樽之用兽，可得而言。若乃王春会朝，初正元吉。穆穆严宸，济济良弼。元化凝以垂衣，谠词进於造膝。则从绳之义斯正，投水之言自必。是以白兽在司，樽彝举酒。攫地空象夫{髟丕}{髟而}，扬睛欲闻乎哮吼。信履尾而不，虽编须而何有。俾夫嘉话允臧，容有光。樽则云飞而山峙，兽乃白质而黑章。物盛其容，若耽耽而视；君能纳谏，遂谔谔而昌。嘉言既药，用举夫爵。所以展其威仪，匪空留乎斟酌。兽之为樽，用舍有时。兽之喻人，猛毅在兹。惧威则君之设谬矣，忘谏则臣之节殆而。酌之伊何，惟器所禀。礼殊百拜，味珍千品。皇恩既锡，且同夫湛湛露斯；君德不回，宁比夫厌厌夜饮。彼美然，泰阶之前。与谏鼓而齐设，比扑满而能全。斯期箴阙，用以旌贤。将同衢樽之道，幸注焉而酌焉。
    ○海人献文锦赋（以“珍物时来，以应君德”为韵）
    彼潜织兮，泉室之人。曳文绡兮结冰缕，灼锦彩兮照花新。背穷海以入贡，望君门而效珍。於以献之，爰彰至德。非同荒氏之练，更异仙家之织。临风始启，全含琪树之芳；向阙爰开，遥写蜃楼之色。固奇工之所就，岂常情之可识。当其彩缕方织，鸣梭静闻。绚霞光於阴火，缀缛藻於卿云。舞凤翔鸾，乍徘徊而抚翼；重葩叠叶，纷宛转以成文。疑映地之花折，似饮渚之虹分。弄杼斯成，既呈妍於泉客；垂衣可仰，欣有奉於明君。启瑶缄而骇视，方雾而难拟。离披耀彩，临玉砌以莲舒；灿烂生姿，映金门而霞起。固将保其所异，孰能识其所以。投炽焰而靡燎为灰，濯清流而不濡於水。原夫献琛方至，捧箧员来。临虚庭而障倚，俯洞户以屏开。蝶翩翻而误起，鸟眄睐以惊回。物无情而自感，化有孚而斯应。以文为贵，宁同巷伯之诗；表德方来，且异美人之赠。非同禹贡，不谢尧时。对天庭而照烛，向丽景而葳蕤。皎洁凝光，爰识冰蚕之绪；霏微发色，不惟园客之丝。既而焕彼文章，作为黼黻。方可重於远人，宁有讥於玩物。
    ○独茧纶赋（以“心专虑宁，方尽钓道”为韵）
    维丝伊缗，体道之要。茧之绪可以为垂钓之纶，纶之微可以精用钓之妙。绵联轻竿之上，荏弱深泉之徼。袅长风而若绝，度晴空而引耀。剖粒为饵，宁取乎五十之牛；悬缕为纶，奚期夫三百之钓。观夫其钓不钓，元之又元。在河之氵矣，期道为筌。且夫纶细如忽，鱼潜在泉。振而不绝，则其动也直；深而能致，是其静也专。随惊波而乍紧，逐潜流而曳引。时仿佛而如见，忽漂摇而将尽。其细虽尔，其用弥深。三寻岂劳於人手，百丈自发於泉心。神之凝不觉鱼之得，纶之细亦随钓而沈。美兹纶之袅袅，浮长川之浩浩。疑空外之游丝，波中之弱藻。斯纶也，异园客之功；斯钓也，得詹何之道。钓术既臧，惟道能方。其竿不挠，其饵非芳。中之者功多於金锁，引之者道叶於玉璜。信可以投於濮水，信可以泛彼沧浪。必钓乎深，先定乎虑。得象以契於忘筌，得鱼斯谓之冥助。鱼既得兮心亦冥，收纤缕兮旋回汀。将大钓於方国，冀沧流之大宁。
    ○天子剑赋（以“天生神物，圣君用之”为韵）
    物之利者称乎剑，人之尊者称乎天。固一人之所执，谅四海之攸先。必当曜武德，静氛烟。举之无上，挥之莫前。独立而光连日月，横行而气压山川。请详其功，夫莫之盛。伟夫至宝，克符元圣。东溟之大，不足淬其锋。北斗之高，乍若回其柄。信元功之不宰，曷凶德之能竞。足令六合静，三光正。佩服而寰中康，指而天下定。夫然则鄙欧冶，掩平津。贱镆钅邪，弃纯钧，彼勇不过於匹士，我威方御於兆人。偶圣斯呈，天地感通之谓道；逢昏是去，阴阳不测之谓神。岂比高祖提之而起沛，始皇按之而王秦，为斯剑之等伦哉！原其始也，吹气母，炼元精。为炉而九土开辟，鼓橐而八风克生。应以六律，制以五行。带之以恒山渤海，锋之以燕石城。故能所向无敌，莫之与京。既而徵三度，亦以正三统。划宇宙以元通，宰乾坤而利用。彼莲花发色，玉贝腾文。挥大野之中，疾如雷电；倚长天之外，上决浮□。争能击剌，较势缤纷。所谓一夫之勇，非为四海之君。如是则犀不足，锺不足弗刂。系以圣功，配兹神物。我皇应昌期，恢盛时。不耀兵锋，设道德以为固；不先武力，抗仁义以为师。人神协赞，遐迩清夷。真所谓天子之剑也，敢继庄生而赋之。
    ●卷五百三十七
    ☆裴度（一）
    度字中立，河东闻喜人。贞元五年进士，举宏词科。累拜中书舍人，改御史中丞，元和十年拜中书侍郎同中书门下平章事，擢彰义军节度淮西宣慰招讨处置等使。讨吴元济，还朝策勋，进金紫光禄大夫宏文馆大学士上柱国，封晋国公，复知政事。出为河东节度使。穆宗、敬宗朝凡三知政事。文宗立，加门下侍郎集贤殿大学士太清宫使，进侍中，拜中书令。薨年七十五，册赠太傅，谥文忠。会昌元年加赠太师。
    ○汉宣帝冠带单于赋（以“威怀礼加，北戎遂定”为韵）
    昔汉宣帝，休明允塞。ピ中叶之英声，示远人以文德。既而幸甘泉以居正，朝呼韩於有北。锡之绂冕，俾之藩翊。位居侯王之上，侍在轩墀之侧。服之孔备，垂悬绶之腰章；发则有馀，映切云之首饰。且会朝之次，昭明孔融。虽加之以礼，实诱之以衷。厥锡既殊，荷荣华之宠命；其仪未习，懵衣服之在躬。此实可以阅帝聪，播皇风。亦何必贶玉帛之资，空成耗国；锡金石之乐，用表和戎。夫爵以赏功，服以旌礼。懿尔容之中顺，故我命之光启。矧乃来兹凤阙，逾彼龙沙。知汉德之全盛，厌胡俗之幽遐。齐缟带於周行，独明向化。异元冕於丑类，岂曰乱华。锡之不闻於屡褫，崇之岂俟夫三加。想夫解辫怀恩，动容思媚。乍重译而献款，或稽颡而奉贽。使群方之乐，由一人之锡遂。锵之玉佩，顾韦而多惭；颖以金貂，与庞服而自异。是使孔炽之类，率服而莫违。悍戾之属，束带而共归。知子之来，赠同杂。彰君之化，德乃垂衣。殊沐猴而可作，方戴而有威。今我后散皇明而驰圣听，致戎夏之克定；勤厉理而明弼谐，故蛮夷之允怀。尚冠带於万里，舞干羽於两阶。彼长缨之与五饵，何斯道之孔乖。
    ○铸剑戟为农器赋（以“天下无事，务农息兵”为韵）
    皇帝嗣位之十三载，寰海镜清，方隅砥平。驱域中尽归力穑，示天下不复用兵。於是销锋镝而ㄈ载南亩，┖钱而平秩西成。所以殄凶器，降嘉生。收祸乱之根本，致兆庶之丰盈者也。既而清天步，虚武库。剑锷销，戟露。当时出匣，挥犷俗以来宾；今日在，唯良工之所铸。长杀倏尔而从革，覃耜忽焉而中度。废六月之遄征，兴三时之盛务。观乎聚而改煎，飞焰而涌烟。从而再造，将分地而用天。宜人之歌，允符於假乐；多稼之颂，式合於大田。若夫弓戈戢於宁岁，牛马放归於丰年。徒虚语耳，胡可比焉。则知先利其器，欲善其事。俾污莱之尽辟，由兵革之不试。洪炉既锻，失似雪之锋；绿野载耕，伫如云之苗遂。昔用之而有所，虽弭之而不弃。矧国家以教令为车徒，故器械可得而无；以道义为封域，故战争可得而息。由是执帝尧之允恭，复后稷之训农。理化资於地力，福祥致於天宗。此乃庆自一人，风行九野。建中於上，返本於下。下臣系而称曰：秦金狄兮未仁，周无射兮非雅，岂若我后之重谷，尽济群生於良冶。
    ○黄目樽赋（以“清庙之器，所以礼神”为韵）
    圣人之制祭也，因物达情，比象配类。尽内心之享礼，定黄目之彝器。居樽之上，察神之至。黄其色，保纯固於中央；目以名，洞清明於幽邃。将以赞，报天地。成形而百代犹传，遍祭而万灵具醉。懿夫周礼尽在，殷荐孔明。郁鬯馨而外达，湛醪华而内清。落为用，昭彰表诚。自可配於龙勺，焉取俦於兕觥。当其霜露盛时，金石奏庙。告虔之始，在物居要。动明酌而曼腾光，澄旧污而圆规纳照。且《礼经》所纪，象设有以。首瑚琏之序，助宗庙之美。体含宏，足擎跽。从祝之献，而如鼎之峙。精气皎於外饰，黄润艳於通理。严敬而挹，且见夫爵盈；明德之歆，讵闻乎耻。若乃笾豆并置，陶匏共陈。亦可能备观光之祭法，摅素怀於蜡宾。酌其中，谅明明之取义；华其，将属属以交神。至於夜燎之时，宿设之所。含霜若丽夫金质，导气更宜夫桂醑。自合礼於宗彝，匪齐名於杜举。是知纯嘏将降，明在兹。达臭阴於勿勿，驻灵驾之。尚礼然也，明王用之。方今乐和同，礼无体。粢盛式务，郁器光启。客有习於声诗，愿奉樽而观礼。
    ○神龟负图出河赋（以“作瑞前王，始启文教”为韵）
    茫茫积流，祚圣有作。动上天之密命，假灵龟以潜跃。盖欲以庆遥源，敷景铄。写物象之精秘，化人文之朴略。岂不以河之德兮灵长，龟之寿兮会昌。载徵符先呈於古帝，称大宝後遗於宁王。故将出也，感天地，动阴阳。浮九折之澄碧，散五色之荣光。然後蹈箭流而泳花浪，露元甲而明绣裳。初若沉圆璧而未没，稍似泛孤凫而欲翔。既而降芳莲，蹈清。五老游而共睹，列圣过而每喜。出朝日如耀其宝图。伏灵坛状陈其镂簋。布爻象之纠纷，蕴天地之终始。负谋谟之画，将化洪荒；当授受之时，岂思绿水。非臆对之可述，谅钩深而有致。所以出河宗，作天瑞。冯夷倚浪以相送，神鱼鼓舞而旋避。於戏！冥数然，自我而传。外骨明贲，中心善泉。将後天而思永，岂为贽而居前。至如鱼托素以达情，凤衔诏而展礼。未若祥开八卦，兆动四体。阐文教宁木铎之足俦，赞贞明与日月而同启。洎乎形貌既著，品物类分。荣万化之茫昧，合一气之。谶用光於夏叶，繇每焕於羲文。此乃天理用彰，神道设教。故跃波而委质，殊以文而饰貌。触纶诚怪於文鳐，隐雾徒嗟乎元豹。此悠久也，可是则而是效。
  </div>
  <div class="pagination">
   <a href="全唐文_page309.html">
    上一页
   </a>
   <span>
    ...
   </span>
   <a href="全唐文_page305.html">
    305
   </a>
   <a href="全唐文_page306.html">
    306
   </a>
   <a href="全唐文_page307.html">
    307
   </a>
   <a href="全唐文_page308.html">
    308
   </a>
   <a href="全唐文_page309.html">
    309
   </a>
   <span class="current-page">
    310
   </span>
   <a href="全唐文_page311.html">
    311
   </a>
   <a href="全唐文_page312.html">
    312
   </a>
   <a href="全唐文_page313.html">
    313
   </a>
   <a href="全唐文_page314.html">
    314
   </a>
   <a href="全唐文_page315.html">
    315
   </a>
   <span>
    ...
   </span>
   <a href="全唐文_page311.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
