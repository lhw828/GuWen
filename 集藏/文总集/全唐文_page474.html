<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 474 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 474 页/共 603 页
  </h1>
  <div class="content">
   彭州九陇县再建龙兴寺碑
    郡之雉东方万楹，横空屹然，丽谯之欲造乎天倪者，某名曰再建龙兴之佛寺焉。厥初寺号太空，天授二年为大云，我唐开元中诏号龙兴。会昌五年废为地，巾像示灭，钟声绝耳，楼台为薪。吁呼表成毁之数者，其实在言，然而不知言者，徒行咨坐叹，以为吾释门之大教，将灰烬於今日矣。殊不知流浊者搅而清，乞多者箕而精。繇是未经岁，我皇驭九土，怀八荒，以为我之提大化也，无欲其一事之不得其所於我也。而况释之教，毗我之为理者，深可取焉。宏大法则生死皆无，是锁我之七情也；推小乘则祸福皆有，是割人之众恶也。恶之兴，我刑止於杀；恶之释，我刑惟其生。繇是澄上流，禁浮俗，曾何以异我之理焉。繇是我负&lt;广衣&gt;元郊，百复诏天下，使率土郡府，各复其寺。
    寺之数郡府有差，释之数男女一致。其於天彭为郡，得复寺之二焉。二之数龙兴居一。一寺度僧三十，精选洁行能臻不二之门者，居其右焉。开须达之园者，抑其次矣。谨住持，善完缉，使材无遗用，众有所归。肩一心绍前构，不瞬目使其寺如从涌出者，其慎选得人力焉。其始也，披蒿莱，割榛莽，重叠败栋，草创危梁。严赞颂昼夜以耸其信心，示因果教化以开其众意。既而远近咸萃，耆艾毕臻，浃月叠旬，资粮山峙。啸良工，度贞木，缭以周墙七百馀尺，亘以修廊间百十四。然后中堂云构，三门洞开，俨八臂之瑞容，丈六之金质。峥嵘霍落哉！饰邃宇而凤欲狂飞，抱危梁而将拗力。吁呼{穴叫}[
MDF]环丽，固不可一二言之也。况乎列开讲宇，周绘四牖。东序设以圣神，部伍合沓；西厢施治无畏，常ㄧ慈容。然后仿以天途，写其地府。笙镛铙钹，尝闻真界之音；鼎镬砧锤，尽载酆都之苦，是使即之者勇善，望之者悛恶。诚象设之多岐，亦箴规之别户者也。
    况创浮图，建宝刹。请金口之妙典，万轴玉崇；铭佛顶之真言，讲幢珠缀。是知摩腾建寺，岂滞有为；如来葺门，宁妨无著。以是因复寺而破性相者，以为空寂两忘，方归真谛，性相俱在，未入妙涂。如是则理乖圆对，法阂影从。俾迷方者尽不得出於三途，溺川者何缘拯於五衍。茫茫八表，尽从心猿；浩浩群生，谁调意马。因知空寂与性相同途，性相与空寂易轨。非性相无以臻空寂，非空寂无以见性相。是知性相为空寂之筌蹄，空寂因性相而超度。如是则寺不得不复，道不得不宏。舍之不可，犹四教之在躬；为之则无，何三乘之别载。大矣哉！释教之复兴者，其於诲诱弼化，不可得而名也。而况彭门地控山河，俗多犷犭旱，邪正相轧，是非坚明。虽五刑具设，诚足以摄其威；而百法俱陈，固可以敛其恶。予剖符是郡，星欲二周。守成之下，螟贷望境而他飞；行化之初，商旅乘风而沓至。以是公多暇日，因诺众长老与乡之鲐耋之请，而书复守之岁月，以广其一二焉。铭曰：
    吾皇混一三教兮，复建仁祠。复之多少兮，其数甚宜。不屈土木兮，不夺耕机。吮笔纠穷兮，日用不知。上或以之为定制兮，不炽不衰。寺之一复兮，众知其非。
    ☆贾防
    防，咸通中乡贡进士。摄郓曹濮等州馆驿巡官。
    ○新修曲阜县文宣王庙记
    皇帝御寓之十年，岁在己丑，夫子三十九代孙鲁国公节镇汶阳之三载。秋霜共凛，冬日均和。里闾无桴鼓之声，耆艾有襦之咏。道已清矣，政已成矣。於是瞻故乡以徘徊，想庙貌而怊怅。乃谓僚佐曰：“伊予圣祖，实号儒宗。英灵始谢於衰周，德教方隆於大汉。爰因旧宅，是构灵祠。粤自国朝，屡加崇饰。文榱绣桷，虽留藻绘之功；日往月来，颇有倾摧之势。故老动凄凉之思，诸生兴嗟叹之音。今忝镇东平，幸迩乡里。虽无由展敬，而敢忘修营。”既而飞章上陈，请以私俸葺饰。由是命工庀事，饰旧加新。浃旬之间，其功乃就。
    门连归德，先分数仞之形；殿接灵光，重见独存之状。ㄧ容穆若，更表温恭；列侍俨然，如将请益。丹楹对耸，还疑梦奠之时；素壁高标，宛是藏书之后。槐影疏而市晚，杏枝暗而坛孤。不假大夫，幽兰自满；无烦太守，刺草全除。稷门之旧业俄兴，阙里之清风再起。既可以传芳万古，亦可以作范一时。
    且开辟以来，霸王之道，言其德也，莫逾於汤武；语其功也，无尚於桓、文。坟土未乾而邱陇已平，子孙纵存而蒸尝悉绝。夫子无尺寸之地，微一旅之众。修仁义者取为规矩，肆强梁者莫不钦崇。生有厄於栖迟，殁居尊於南面。而樵苏莫采，庙貌长存。道德相承，簪裾不绝。则夫子之道，妈可章於积善；鲁公之德，实无愧於聿修。防目睹灵踪，躬寻盛绩。仰圣姿而如在，叹休烈而难名。承命纪功，让不获已。刻诸贞石，深愧菲才。谨记。
    ●卷七百八十九
    ☆刘蜕
    蜕字复愚，自号文泉子。长沙和人。大中时擢进士。累迁右拾遗中书舍人。忤宰相令狐，出为华阴令。终商州刺史。
    ○论令狐氵高不宜为左拾遗疏
    臣伏见新除左拾遗令狐氵高，大中之时，其父执政，传家乏子弟之法，布衣干宰相之权。疮者莫匪浮憎，进拔者悉皆有谓。凡四方节镇，价同交关；三署官司，精专与夺。潜行游宴，颇杂倡优；鼓扇轻浮，以为朋党。筹谋日夜，聚蚊如雷。变化施张，赤地成海。天下侧足，有识寒心。窃以官列谏垣，号为供奉。纵遣人同列霍，然则职贵存羊。夫陷父之义，居家不为孝子；事君之后，见利岂为忠臣。伏惟下敦崇教化，惩艾浇漓。凡曰名器，不当猥滥。事之可惜，体难尽言。臣於氵高家本无嫌，于陛下则是职司。谋其身则身轻，举其职则职重。不然，臣何故结冤权豪之族，轻践危亡之机。白日所临，赤诚可见。况物如脂腻，近则污人。官若薰莸，固难同器；誓以愚见，义不比肩。干冒圣聪，乞回成命。
    ○投知已书（一作与大理杨卿书）
    复何事哉！弓矢乎制敌之事，今为导卫羽仪；金革乎勇众之器，今为节奏和声。射宫蓬蒿，幽燕少年，耻蹈其下。文之用莫过乎当时，文之人莫过乎阁下。复何事哉！汉既治世，《诗》《书》《礼》《乐》，皆已逸坠。求亡书者，《冬官》《考工》，开千金之购；议帝制者，进退赞拜。定茅之中。而今河洛冢壁，图简编修，登降俯仰，不倒步序。便蕃之仪，莫过乎当时；优游之学，莫过乎阁下。复何事哉！材力既以相誉，忠正得以相扶。及秦世为之妖言，东汉为之党禁。公道畏忌，相顾而野死。今布衣匹夫，得歌王公大人之盛德；先进达生，得荐布衣匹夫之事业。唯其公当，举之不以为疑，扶之不以为党。无私之道，莫过乎当时；举能之心，莫过乎阁下。呜呼！苟有其时，而无其人，虽有举能之心，斯为阁下惜。有其人，有其时，而阁下苟留属念，斯为来世吊。蜕生二十馀年，已过当时之盛，栖迟困辱者，未遇当时之人。书成而尝乐乎其时，出车满於道路。而才高於蜕，忌蜕侵己；才下於蜕，畏悦擅名。是以深知之者不得终其朝，欲振之者又自无其力也。谓其书空为来世吊，已矣乎！不意得与阁下不为异世，同乎文字，所谓当时之人，斯非阁下者乎！则其人未死，能口能言，手能书，阁下见之，复用何礼以接之？既接之，复用何词以誉之？誉之得尽其才，接之得尽其礼，斯人也，读书业文，得有知己，居穷守道，死且不朽。复何事哉！
    ○答知已书（一作谢旧恩书）
    蜕尝感近世知已隳离，交道沈废，不忍终日疚之於心，思出其门闾，上谒於公卿。水行吴楚之城，陆走商周之甸。旁听天下，岁晚而归，卒无所遇。是十六国之故墟，四渎之隅落，未足为大也，卒不能副蜕也区区之望，况有一言解相印，一见爵上卿者乎？斯不无人，晚乃遇之。不自绍介之口，不因媒属之势。缨绥车佩，下入蓬蒿，一言而胶附不离，有忧其终始出处之事者。况蜕之遇执事於南康也，其来六月而馀，无不得日奉论议。欲变阴谷为生植之地，起死人为奔走之夫。返覆逾时，将止复动。虽人有昆弟亲戚之爱，哭其死，忧其病，荣其达，则或过於执事之心。至於诱掖殷勤，不遽以违命见绝者，则昆弟亲戚相强，一不相从，则终身不复意之。蜕前日来求人为知己交道之心，一旦得遇昆弟亲戚之爱，又自思之，而夫人之身，宜如何以报谢。将报谢，复与执事何所补哉？然有意益厚违命固难者，则不敢书，具式托之於韩繁秀才。风雪满砚，不获多书。
    ○上宰相书
    天下固有良时既去，而悲歌叹泣之不同，故当时则叹，已去而泣，过时而歌。然君子居其位，则耻闻之，不在其位，则耻不能言之。其为士君子之心，不忍闻之，与闻之而不忍弃之，则一也。夫思虑可以精安危，步骤可以负戈殳。强劲庄勇，持久有守，临事不乱，然而良时不与，斯不得不叹。既而信不见任，知不见谋，周游而晚归，风雨相半，苦其精力，良时不集，而畏事之不成，斯不得不泣。及其田园已暮，始反乡里，白头无成，或反自疑，斯不得不歌。是其为人，皆有忧天下而欲用其道者也，不私其身之安佚而休者也。既不私其身，则公於悲歌者叹泣者也，而是人岂以富贵而后天下之心哉！蜕也歌之则已太蚤，泣之则不得不豫计，叹之则正当其时，而君子未闻。虽然，阁下及其少壮而用之，无使后时泣歌，耻累君子，幸甚！《太元》曰：当时则贵，已用则贱。其不可后也已矣。况当今岩无人矣，溪无人矣，佐王活人之术，一皆以文学进。苟文学进而君子不动心，则蜕也不知其所以得罪。
    ○献南海崔尚书书
    所谓大丈夫，岂天使为之哉！以其进为天下利，退有百世名，显为诸侯师，默成万世法而已。为退默者为避人，得时而退默者为自进。为进显者为必行，不得时而进者为失志。是以雄才盛德，不可以不兼其时。故无其时，不可行也；有其时而志未达，又不可行也；志达而未信於天下，又不可行也。上位之人有不可，故下位之人有逾垣塞牖而遁者，又岂惟退默而已矣。方今天下百姓不敢争步亩，四夷不敢犯守陲。自元和已后，国家不伤一夫，不亡一矢。虽有竖子弄兵，曾无根穿皮蠹之患，寻己伏诛。然而阁下不谓无其时乎？昔雍邱不能以才达，求讨吴蜀以自试；班超不能守其家儒，然后得官校尉。夫文家之不遇清世，不免操弓矢而擐甲胄也。今则仕由文学著，官自甭显尊，阁下不谓志未达乎？夫南海实榷之地，有金珠贝甲修牙文犀之货，非茂德廉名，国家尝重其人。阁下不谓未信於天下乎？当其时，士亦故不以天下之广居自隘其身，不以天下之道自负。以不知己故，赂媒请介，则不忍为。守革待介，或有所自弃，故退默者不得不自进矣。阁下以为时乎未可也。呜呼！蜕之生於今二十四年，虽天有南，无可置其门；虽天有东，不得开其序。伏腊不足於糗粮，冬夏常苦於皲湿。然而因时著书满十卷，自谓不有得於今，必有得於后；不有得於人，必有得於鬼神。今则力疲而天下笑，日暮而邮舍闭。今阁下进为天下利，而又显为诸侯师之时，柰何得为逾垣塞牖之蜕乎？故先自弃，南向再拜，不胜恳恳。穷泰有时，未可知也。谨贡旧投刺书一卷，以其最近於情；杂歌诗共二卷，以其颇有逸事。伏惟周赐观览，无惮﹃笑。
    ○复崔尚书书
    男子生而射四方，所以有四方之志。故怀其道不可以退已，非其人又不可以动心。今蜕也伏念仁人在位，野无君子，不敢隐忍自置。削简授仆，夫堂上犹远，况千里之悠悠哉！亦将天未甚弃，果遇阁下，响不私岸谷，与高下为应，不戮其使，得复庐下，而又重币厚辞，素未尝遇知者。尝为齐桓公之明，活俘而相；晏平仲之贤，赎隶而友。夫俘未至而鲍子先言之，桓虽智不逮，安得勿相；隶未言而晏子已见其色，虽智不逮，安得勿友；岂如左右无先言之人，阁下未见蜕之色，而与之叹息乎？与之教道乎？然后心因ト下而动，己为阁下而知，不复遗恨，幸甚幸甚！虽然，敢不再拜以谢知己，而自道其所得罪。
    蜕早不量己，尝欲与其道，以死生乐之。自以得其位，即欲立殊节於君友；不得其位，即欲垂长幅於后世。然而以为身屈则道不胜，语卑则道不明。以其喧哗，不敢安己。矜道也，不敢矜於口也。伏惟阁下以忘道而图己，孰若道胜而已劳乎？从俗而饱其亲，孰若道在有君子而后显其亲乎？阁下不以行已失态，天命拙塞，乃复书问曰：“恃才傲物欤？论议险直欤？”侪伍挤毁欤，夫承贵仕之后，身尊而食足，然踞辱卒吏，犹有陷人於急。况蜕近世无九品之官，可以藉声势，而又当时无绵络之旧，无一箪之食。设有乘人之气，而穷贱夺其气矣，何能为也？使蜕一旦为病狂妄人而行之，俄而自成怪笑，不止人之怪笑也。然则希权门以媚嬖媵，随众口以赞曲私，瞻视行坐，倾身预起，则信乎对南面如濠壁之相峙也。如此岂曰恃才傲物乎？险直之在己，不得其人而尽言之，则有杀身磔尸之祸，得其人而尽言之，则有忠义谅正之名。使蜕前不得其人而言之，则身死已久，得其人而言之，则安得困而至此。故岂曾论议险直乎？
    蜕伏以冠衣不完洁，趋拜未识威仪，又伏念春秋时四人受县而后见魏子，则古之人之见也，其不在受恩之后乎？谨重遣前使，以谢殊遇，以结后计。蜕再拜。
    ○贺友人拜右拾遗书（自外府协律召序）
    今日街东见诏书以执事拜右拾遗。朝廷之意将有在，择能言者而使之言哉！虽执事材气壮健，它日无不乘之，若骤以地迁邪，未尝有也。故蜕谓朝廷之意将有在也。鲁欲用乐正子为政，孟子闻之，喜而不寐。仆不止为执事，且为天下不寐也。丞相致主上复贞观之业自此。敢伺察者，必得伺察；敏口舌者，必得口舌。旧所嫌忌出弃者，稍稍引用。蜕幸未老一二年得见朝廷治平，著歌谣为训诂也。然人世几何，时不可遭。伏惟执事饮食起居，无忘丞相意。
    ○上礼部裴侍郎书
    临其事，不能苟有待，而先自请者，阁下以为难乎？赞功论美近乎谄，饣希词言已近乎私，低陋摧伏近乎鼠窃，广博张引近乎不敬。钩深简尚则畏不能动乎人，偕俪相比又畏取笑乎后。情志激切谓之躁，词语连绵谓之黩。夫临其事而自言者，其难如此也。然不有听者之明，言者无病，则固当背惶，俟乎知者而自知也，用者而自用也。安得持一言们已难之时者哉！然或不得已而言之者，亦将自言而已矣，又岂敢因其时而遽言大体哉。蜕少时，不知小人通生有自可之事。树之为栀茜，种之为谷粟。贾於市，钓於江。亦以老也。无何，罗络旧简，附会时律，怀笔启於缙绅家，十二三年矣。谓而习之，而成基，壮而历级乘时，无难梗寒苦之疲。今者欲三十岁矣，所望不过抱关输力，求粟养亲而已。何者？家在九曲之南，去长安近四千里。膝下无怡怡之助，四海无强大之亲。日行六十里，用半岁为往来程，岁须三月侍亲左右，又留二月为乞假衣食於道路。是一岁之中，独留一月在长安。王侯听尊，媒妁声深。况有疾病寒暑风雨之不可期者杂处一岁之中哉。是风雨生白发，田园变荒芜。求抱关养亲，亦不可期也。及今年冬，见乙酉诏书，用阁下以古道正时文，以平律校郡士，怀才负艺者踊跃至公。蜕也不度入春明门，请与八百之列，负阶待试。呜呼！蜕也材不良，命甚奇。时来而功不成，事修而名不副，将三十年矣。今而后ト下进之，蜕亦得以至公进，；阁下退之，蜕亦得以至公退。进退者由ト下也，未可知也。干渎尊严，敢忘﹃辱，情或须露，岂曰图私。不然，则蜕也岂敢？蜕再拜。
    ○与韦员外书
    蜕性甚冥顽，识不及高。尝以当今由文学求用，迟其显遇，在执事未知如何？蜕辄自爱而庶几不惑也。故进不暇视地，食不及卒哺，起居不忘於文，穷泰不忘於文。虽分不出畛，实爱且专也。执事以为爱乎未也？蜕为人子二十二年，唯初七年持瓦石为俎豆戏，其馀卒不离前之志也。执事以为专乎未也？伏念方今人人自谓力然沛若有馀，今日以执事如重星轮月，争下堂而观之，畏已后耳。宜乎人之心适在往越而使去，有人正从越来，执车而问於路，执事以为可教与否？如曰吾幸知其径途，安得勿教，则执事正可以其手呼而指画也。果遇他人，以其有往而犹不逆，则蜕云所爱而专者，有谒执事之馀勇也深。如此而已。可则道合而服从，不可则道异而更学。
    ○移史馆书
    蜕早怀忿忄，常有所欲言，而卒不得发。今虽蛊惑病妄，犹将自复其意，况逢足下以中正许身，以仁义自任者乎！伏以释氏之疾生民也，比虞禹时，曷尝在洪水下；比汤与武王时，曷尝在夏政商王下；比孔子孟轲时，曷尝在礼崩乐坏杨墨邪道下。然而圣主贤臣，欲利民而务除民害，如此其勤也。今释氏夷其体而外其身，反天维而乱中正。自晋以来，相率诡怪而往之，半天下而化其衣冠。苟未往者，不其欺亦不资其生矣。圣人之教，弃不相守者，几数百年。唐初有天下，以为刑政禁，民乘间作诈伪以欺，刑政果所不能公禁之也。故浸护其事，以愚其民，为殃罪疾苦，随所作诈伪而及诸身也。是欲教化固天下之心，以助行政教化之一道耳。今天子聪明，以为中正衣冠之所弃，则刑政教化亦无所取。故绝其法，不使污中土。未半年，父母得隶子，夫妇有家室，是以复出一天下也。仆故谓其功业出禹、汤、武、王、孔子、孟轲之上，万万不类。然而洪水开则有《禹贡》，商、周平乱则有诰、誓，孔子、孟轲则至今歌诵之。足下以文用於时，为百家所托善恶焉。其不为则已，若为之，斯其时也勿疑。夫立言者，不唯能言，亦欲言得其时。得其时不污，若奚斯史克者也。无其时，虽多述前事，犹有讥焉。仆早传古学，身处草野，知其时而无位敢言。又窃见足下未有其意。故以移云。
    ○与京西幕府书
    汉武帝闻《子虚赋》，初恨不与相如同时，既而复喜其人之在世也。若然者，居蓬蒿而名闻於天子，富贵固不足疑其来，爵土固不足畏其大。今按其本传云，官则止於使者，居家初则甚贫。呜呼！有才如相如，有好才如武帝，然而不达者，蜕知之矣。於时武帝以四境为心，中国耗弱，爵土酬於谋臣，金帛竭於战士。虽念一篇之《子虚》，固不能减十夫之口食宜矣。蜕也生值当时，天下无事，以文争胜，得居第一。独蜕居有甚困，白身三十，过於相如者，盖无人先闻《子虚》於天子，今又不然，使有闻之於今藩翰大臣，则其人自不废弃老死者也。呜呼！时异矣，事古矣。相如之时，虽遇天子，不能致富贵。於今之时，遇藩翰大臣，则足以叙材用。伏惟执事以文学显，用士之得失，无不经於心。谓小子之言何如哉？
    ○谕江陵耆老书
    太原王生尝移耆老书，以江陵故楚也，子胥亲逐其君臣，夷其坟墓，且楚人之所宜怨也，而江陵反为之庙，世享其仇，谓耆老而忘其君父也。吾以为不然。楚人之性悍，大能复其仇雠。其后自怀王入武关，楚人怨秦，不忘干戈。况其人之性，能忘胥之所以破其国家而事之乎？且今江陵之人，牵牛羊而祀其庙者，将祈年谷而获凶荒，祷疾病而得死亡者乎？如厚其饩而虚其报，则江陵知胥之不可祠而不祀矣。若果祈年谷而得丰穰，祷疾病而获康强，有其饩而寻其报，则破人之国而居其土，辱人之君而受其飨，遇一食而自忘楚人之杀其父兄，则胥自为无勇也，何独江陵之人而忘习仇乎？吾以为其庙申包胥之庙也，包胥有复楚之功。年代浸远，楚人以子胥尝封诸申，故不谓包胥耳。不然，则子胥何为飨人之食，而江陵何为事仇人之神乎？耆老得书，速易其版曰申胥之庙，无使人神皆愧耳。
    ○江南论乡饮酒礼书
    昨日送贡士堂上，得观大礼之器，见笾豆破折，尊盂穿漏，生徒倦怠，不称其服，宾主向背，不习其容。呜呼！天下所以知尊君敬长，小所以事大者，抑非其道乎。天下之用其道，不过於一日，尚犹偷惰如此，况天下尊君敬长，能终日者乎？是以朝廷时诛不顺，邻里日起纷争，固当然也。夫布衣匹夫，始则用其道自达，故化耕稼而王侯，化陶渔为公卿，其变化不测若此。然而一旦居上位，既不预兴信件拜揖之事，尚不能素严有司，时阅其威仪乎？呜呼！则蜕谓王公大人耆老衰罢，固当然也。然而有擎跽稽首於髡褐之前，畏敬戒慎，有终日不敢嗜酒ゾ，不敢近妾妇者。其于诬惑之道，尚能去其情，自化之术，则不能一日勤其容。唯王公大人无惭髡褐乎？髡褐尚能自大其法，王公大人反以其道信之乎？即其奉髡褐能速化其耕稼陶渔者，则髡褐者可以有土地而制王公大人矣。是不知升乎科者不由夷狄言，迁乎资者不由髡褐授，昭昭然柰何哉！抑不知孔子之道如商君乎，以其法自敝也。伏惟阁下务速有司，按诸礼图，修其器服，戒将事而隳者，时训习之，毋使每岁临事而隳其容。幸甚幸甚！蜕再拜。
    ○文泉子自序
    於西华主之降也，其三月辛卯，夜未半，水入庐，渍坏简。既明日，燎其书，有不可玩其辞者。噫！当初不能自明其书十五年矣。今水之来寇，余命也已矣。故自褐衣以来，辛卯以前，收其微词属意古今上下之间者，为外内篇焉。复收其怨抑颂记婴於仁义者，杂粮诸篇焉。物不可以终杂，故离为十卷。离则名之不绝，故授之以为文泉。泉之时义大矣哉！盖覃以九流之文旨配以不竭之义曰泉。崖谷结珠玑，昧则将救之；□雷亢粢盛，乾则将救之。予岂垂之空文哉！自辛卯迄甲午，覆研於襄阳之野。
    ○太古无为论
    不得时者之言太古也，无为而人化其禁畏也，以使待令而从之也。夫既为之君，又为之师，以受令而教其供也，畏生而自禁，畏令而后从，则是不待君令而为太古时人也。既君令之不立，与人且犹不辨，孰能得人心而化其无为哉。夫天下之服一人也，必其有所相须，果身服欤？自化也已。果心服欤？而心无为也已。谁为太古之人也，而勤何居焉？夫庖牺氏之用契书也，始代结绳，则太古之政，安用契无为之心，太古之家，安用契无为之信。果使有其心，则是贱教而尚不教者也。夫人之祭也，必待诏相教而后能敬。若豺獭也，则不教而祭。君子苟受其不教而能，则豺獭亦敬也。何贵人为？故曰不得时者之言。
    ○嬴秦论
    无有天下而不知秦之焚书也，无世而不谓不用圣人之道所以亡也。呜呼！秦亡自亡也，安能焚书为秦亡耳。天下不用秦如圣人之道，故秦不得其道而用也。当其时，天下一家而尊己，外无非心之人，故深法禁人之恶也，则不当去法以禁人之善。是则果习天下之离心而背已也，岂秦区区之心欤？盖天必以秦之强暴，非大败无以叛其四海之心，故先绝其事君敬长之术，而后从天下以亡其天下焉。夫天与秦则书存，不与秦则书焚，而秦终无自焚之心也。且圣人宫先自藏其书，是秦未始有焚书之心，圣人之家先有其心矣故曰秦亡其自亡矣。且圣人之道，与天地合其久，与鬼神合其微，则不得毁置之在秦也久矣。陶唐氏之水，前有圣人之化，后有圣人之勤，而后民知事君敬长之术。自秦之火，前圣已远，后圣不作，而其术不数世亦已成矣。岂非天之欲有绝而先绝其术，欲有立而先立其术欤？今或怨秦之火不全其道也，不知秦火息矣。
    ○删方策
    古之记恶，将以鉴恶。而后世为昏谀淫逆徒，而将徵於古，谓古不尽善。若其涕泣以信其诈，罪已以固其恩。阴谋反覆，从书滋其智矣。然而记恶者，将以惧民也，去善者不足惧。昔纣读夏书，而尝笑其亡国。呜呼！恶既不足以鉴，则刊可也。古无其迹可也，无其迹可也。
    ○悯祷辞（有序）
    小子出都城，见邑大夫为民之祷者。属石燕不飞，商羊不舞，民有焦心，请大夫祈龙波祠以厌民望。役巫歌伶，吹竹鼓，呼空者讫唱屡夕。俄然微洒轻霎，若神之来，意似悯巫之役是也。作辞以吊民云：
    公邑之南兮祷龙之潭，空波邻天兮云物中涵。鳞ざ碧兮渊怪相参，风翼轻翔兮带直烟岚。吏不政兮胥为民蚕，政不绳兮官为胥酣。彼民之不能口舌兮为胥之缄，进不得理兮若结若钳。阴戾阳返兮民之不堪，烁日流焰兮赫奕如忄炎。ち泉沸涌兮如汤而炎，役巫女兮鼍鼓坎坎（平声叶韵）。风笛摇空兮舞袂衫衫，胥不虔祈兮官资笑谭。胡不戮狡胥兮犭旬此洁严，胡不皋已之不正兮去此贪婪。荷天子之优禄兮胡为而不廉，又何役巫女而（一作兮）祷此空潭。
    ○朱氏梦龙解
    吴郡朱氏言，昔之夜梦龙入井。客之好诞者作佳占以祥朱氏。予曰：予未尝识周公、孔子者也。然而使予得梦一丈夫，苟冠衣之古者，因谓之周公、孔子，人必知其自欺也。未尝识越，不知越之城郭宫室途巷，苟或梦之，未可自知其何城也。然则朱氏之所梦入井者，朱氏安知其龙乎？岂非尝见画工者，屈其脊，其爪，施甲髦□气於身，则似乎其所入井者邪。是朱氏之梦画者也，殆非梦龙矣。自夏后以来，人不见龙。然而言龙者，信其画而已。汉魏之数见者，见其画者也。薄姬之娠者，亦画者也。时门之斗者，亦画者也。史皆谓之龙，且明史之妄，况朱氏之学妄哉！夫龙不轻出，又不可亵乎妇人，有德不斗，故知皆非龙乎。呜呼！龙以变化为德也。故孔子曰：惟龙也不可知。是则德也，而如寅如蠖，如蛇如鱼，未可知不为龙也。或者谓如所画，亦可谓之龙也，则朱氏所梦，曾何龙乎？
    ○禹书上
    以功不就而受诛，则可谓勤民而死乎？曰：不然。然则夏之郊也，奚不寻其先，安得以鲧配？曰：以功不就，则不可谓勤民而死也。以诛其身，则可谓勤其家也。不怨君诛，而寻父功。鲧当诛也，传曰：不以家事辞王事。既勤其家为天下，故报其勤爱於夏郊而已矣。有鲧之诛，而不废其功，禹为其子也，不得以天下而择其功者，禹为之事鬼神也。微禹之为子，先人之罪将不食矣。故其子之功，由勤父嗣也，然则夏郊宜矣。于是君诛其怠也，而子不怨，其家祭其勤也，民神弗畔。盖禹以天下不逮事其父，而致孝乎鬼神云。
    ○禹书下
    治天下之野，见之於夏功，而未见先於夏功者久矣。夫八年之间，生聚非不坏也，委积非不耗也。帝忧则民愁，乐则民喜。故以忧乐隐显而助之，常能治其心者。故禹后虽以身先天下，而不以一身负天下之土石，以其得治世之心而易使也。呜呼！必不得和心之人而为可以智治，则岂羽山之下，忍不以智献其父者欤？天下见濡手足之禹，则不见土阶之上以治忧乐者也。故曰心治乎人也，功治乎水也。其可独禹云乎！
    ○山书一十八篇（并序）
    予於山上著书一十八篇。大不复物意，茫洋乎无穷。自号为《山书》。
    天地之气复，则结者而为山也，融者而为川也。结於其所者，安静而不动。融於其时者，疏决以忘其及（其及一作反）。故山之性为近正，川之性为革为（革为一作融）。是以处其结者有（一作为）君子，处其融者为利人。
    天地之先，未尝有形。故字其形为人民，为禽虫万物。然后受其字，据其形之动曰生，形之静曰死。呜呼！我苟不生乎天地先，而未尝用其形窍以出纳，斯非混沌之似乎？故吾以混沌不尝在天地先，而在我之不为万物凿者而已矣。坏人者天地也，使其数出。故观数以象动，则有争杀乱患。夫数始乎手足故离吾之指为五，视其指而心亦离，则数数入乎心矣。故知指生六而为有馀，生四而为不足。不足与有馀也，为体不备。呜呼！心既分身之有馀与不足也，则争杀乱患，何尝不足尽其数出。
    圣人重其生，以榆出光济其用，故甘膻之臭出於榆末，而后网罟不足於野，以牢养於宫中，故天下忘身以自给。呜呼！上古食而弃其馀（一作榆），热而弃其皮，亦足矣。是知圣人欲化而更乱其死生。听凤鸣而吹管，果象也。故有象竹之声者，必有象葭之器。然则造其为（一作鸣）而耻葭学者凤也，故不世而来。造其象而耻人学者圣人也，故末世而不出。呜呼！
    江河凿而山木泣，以为川既出而必伐舟也。舟既入水而蛟鱼相市，以其居泉而远於杀者也。今则造泉之具成，是大道存而异其质，大道亡而运（一作连）其祸。
    利以观天下，利尽而天下畔。道以归天下，道薄而天下去。呜呼！为利物所间（一作恶），为道亦不伪。故始受其应者，终亦将以应人。然则利尽所畔者必灭其后，道薄而所去者贵不杀其孤而已。
    城郭沟池，以固民也。有窃城郭沟池以盗民者，则杀人甚於不固。夫有窃固之具，必有攻固之利。苟有利之物，寇必生其下。是以太古安民以巢，故於野则无争。巢固民则相杀。
    车服妾媵，所以奉贵也。然而奉天下来事贵者贱夫。有车服必有杂佩，有妾媵必有娱乐。圣人既为之贵贱，是欲鞭农父子以奉不暇。虽有杵臼，吾安得粟而舂之？呜呼！教民以杵臼，不若均民以贵贱。
    古之弓矢，所以防恶也。怀恶者在内，所以能避（一作持）弓矢也。故射恶未及死，而夺械可以杀人於天下。天下从而禁畜私械者。呜呼！古之弓矢，所以防恶也。今则不然，反防人之持弓矢也。
    万物无常声，而主声者定其悲欢。则听在心而耳职废也。谓雷为可畏，则以畏声听之，不知有时雷可长养也。谓瑟为可狎，则以狎声听之，不知有时瑟可流哀也。则有幽思之深，砧声之悲也；去家日远，雨声之愁也。呜呼！悲愁果在心也，雷与瑟无常声也。
    为学岂有岁，故劳於农夫。以其有遇世也，故佚於使人。然而虽佚不忘学，以其劳而未尝遇。是故死而不得止（一作正）其心。古有志者，犹悲日月之易於人也，故谓飞乌走兔在其中。付大藏之钥，未必有信之友也。夫取人之钥，必荐信以入其中。受人之托，必有情以寄其内。故大信者不使人付（一作信），有道者不使人求。
    棺衣之厚，葬以王礼。百姓不贪其死，以其爱名不甚于爱身。任时之重必多怨，借君之权必易死。是于名则君子爱身不甚于百姓焉。
    圣人有意哉，故劝善以爵，使利爵者乐修。夫恶杀人与杀盗钧为仁人之心，则亦召盗以爵。呜呼！使圣人无意，则劝善不以爵矣。故君子为善不独乐，欲为（一作与）圣人而出是，以见仁人之术使爵以召盗乎。
    食秦人之炙，则怀其妻子。闻秦妇之嫁，则垂涕悲其身。当是时，亦疑天下之妻矣。吾过富贵之门，则怀其爵矣。及闻秦人有以爵死者，则垂涕悲其身。当是时，不顾天下之贵矣。
    有恶雀鹿之甚者，挥帚以驱雀，结罟以禁鹿。夫帚罟既可以骇物，则帚罟必足以取物。呜呼！执其具以逐雀鹿，安知不有学其具以取之。故善去恶者不必恶其名，善逐者不必示人以其具。
    猿鸣不过薜萝，以其有蔓。蔓者必组物，夫能过其组，必自亥（一作骇）其心。呜呼！髻之组吾髻也，带之组吾腰也，线之组吾衣也，亦是矣。今蔓在天下，安得复亥（一作骇）其心哉。（谨案题云一十八篇，文十六篇，当有阙误。）
    ○较农
    功以救於民，赖其功者有违顺；德以化於民，敦其民者有疾徐。夫以三月除谷地，五月谷入土，虽当世不拔其苗，后世不毁其谷，其饮食之道，顺於情也。故生不疵疠其道，死则俎豆其功。圣人救坏以礼，垂世以法。当世伐其树，后世毁其示，所以礼违其情，法违其欲者也。是以生为旅人疵疠於天下，肉腐於俎，酒乾於器，然后为圣人。是愚民赖圣人之功，忘圣人之道。呜呼！礼亡而争器矣，虽有粟，弱者安得而食之？法坏夺其三时矣，虽有山泽，农者安得而种也？
    ○疏亡
    盗恶名也，取之有以合圣人。若取其乱而理之，取其死而名之，则民乐其取也。后岂择其故欤！故昏夜之盗为小人，衰乱之盗为丈夫。能知其取者而尝蹈其背也，故不以无人而弃其守者。有大弃天下者，仁义盗其名；有小弃其国者，小人有盗其器。故《春秋》不贬其器，圣人以正其名。呜呼！盗非恶名也，左右前后，亦可惧哉！
    ○古渔父四篇
    叟行山逐禽而逢虞人，虞人反以罟而猎叟，叟欺虞人以事鬼神而得逸。他日，叟之子壮，围山而仇猎吾父者，曰：“今日凡在山泽，杀无赦。”虞人亡于大泽，虞之父教之以渔。渔利厚于罟，末之年富於泽上。反闻叟将杀其子于帝侧，帝教之以渔天下，天下之利厚于陶稼，末之年富于九州。渔者常以此自笑，而闻于士师。士师以法执之，渔者对曰：“始臣学渔，不学笑天下，而天下又臣笑。”舜闻之亦曰：“始朕学事叟，不学受天下禅，而天下禅朕。”
    晦冥之后，渔者啼而奔帝辛曰：“始风微水上，鱼聚臣舟。臣垂之十钩，鱼方氏臣钩，未及吞，而雷惊臣舟。夫雷不发而震，盍戮于燮理者。”辛应曰：“尔不得鱼，市不阙鱼，亦殷人得鱼耳。夫多鱼而垂之十钩，鱼必争而且威后其饵。然而犹相与氏其钩，岂非君其饵薄乎。何戮之有？”微子自旁闻之，亦曰：“殷饵薄矣，臣不受戮。殷民惊矣，抱祭器而入周。”
    暮有二舟还，而争一舟于中流。空舟中者恃其无伤舟中也，则盛斗以薄两舟，果与俱覆。明日讼于王。王以其罪均也，平于二渔。既而空舟者归告其子曰：“吾胜矣，覆彼所载。”载鱼者归亦告其邻曰：“吾胜矣。”其邻笑曰：“罪均而子独覆所载，孰谓胜乎？”
    有置鱼于苇间，仰见鸣鸢集其上，乃冠木于器旁以惧之。明日泽西渔者乃刻材泽畔，前日置鱼者目氏而去，而三年不敢渔。其妻笑曰：“始伪以绐一器之鱼，学伪得盗一泽之利。”
    ○篇后序
    会昌甲子岁，予于西塞岩下见版，洗而得渔父书七篇，尚多古文。然其三篇甚怪妄，浅近类词赋，今皆舍之。其四篇予特为之笺正其文字。然前二篇文有高致，后二篇则托寓鄙狎。以其颇有讥劝，余亦存之。然不知其年代，故谓之古渔父。
    ○吊屈原辞三章（并序）
    吁！三闾大夫之事，司马相如、班孟坚各有言，蜕不载故也。噫！大夫之贤，怀王之事，蜕得之，涕泗下衣，濡毫沥辞（集作血）。噫！大夫之为臣，千万年其谁肖？宋玉、淮南王、刘向、东方朔、王褒继有悼语事，蜕一小儒也。思贤人之作，悲哿人之佞，著吊屈原（集无原字）辞三章，吊公之志也。雨湘波，浮楫摇歌。既（集无既字）而悲，伸纸波辞，祈公兮采之。
    ○哀湘竹
    怅二妃之泪竹，圆红滴滴兮临乎湮。竦枝与修干兮，吟哀风之不已。摇劲节而锦舒兮，垂高荫而自美。招翔鸾之与翠凤兮，缉晴霞之数里。繁柯重乎舜祠兮，瘦影叠乎湘水。谅高节之自任（一作佳）兮，匪庭┠之云比。鄙众荫之延接兮，耻凡羽之栖止。入清溪之浪声兮，无笙簧之相拟。恨叶翻波兮骚屑之风，露滴烟蒙兮濯缨之子。怅灵均之节兮依然，想贞姿兮千年若此。
    ○下清江
    清江之上兮心夷犹，清江之下兮烟波浮。风软雨丝兮湘波高，云昏竹暗兮鬼神愁。远霞开兮鸟（文苑作鸟）帆随，碧江平兮归楫移。带隐虹兮衣凝云，披（一作被）薜荔兮扈江蓠。岁华高兮水东注，秋色下兮红兰渡。瓴&lt;瓦&gt;合兮荆和丧，岐凤翔兮龙媒去。又曰：心既洁兮道□端，水之浪兮人之（一无之字）波澜。浪可平兮人心不可平，波澜一翻兮孰测其情。水之深兮不曰深，怅前恨兮泪沾襟。
    ○招帝子
    招湘灵兮澄澜之渚，云蔽烟沈兮明月之浦。唱宵歌兮抚云，击鸣良兮荐清醑。鸾去凤飞兮云不归，九疑叠翠兮横湘雨。飒轻兮扬微波，激楚怨兮下湘娥。缉荷盖兮集云坛，洁桂席兮纫芳（一作奠椒）兰。霞为裳兮琼为，举云旗兮持风幡。若有来兮，敲悬珂兮珊珊。张孔盖兮临瑶台，月凝袖兮云裁冠。自眇眇兮千里春，怅（一作恨）无言兮苍梧滨。戢蕙带兮握芳芬，抚（一作拂）瑶琴（一作瑟）兮泪斑筠。乘桂华兮下清湘，拖无（一作金）波兮涉沧浪（一作花）。九疑之翠兮不可寻，怀沙之水兮恨之深。
    ○梓州兜率寺文冢铭
    文冢者，长沙刘蜕复愚为文，不忍去其草，聚而封之也。蜕愚而不锐於用，百工之技，天不工蜕也，而独文蜕焉。故饮食不忘於文，晦冥不忘於文。悲戚怨惯，疾病嬉游，群居行役，未尝不以文为怀也。
    适当无事，而天下将以文为号，文明代生殖明晦皆效文用，故日月星辰文乎常，昆虫鸟兽文乎彝器，徐方之土文于侯社，夏翟之羽文於旌旄。登龙於章，升玉於藻。百工妇人，雕砻染练，以供宗庙祭祀之文用。岂独蜕也。生知效用，不及时文哉。然而意常获助於天，而不获助於人。故其穷，虽穷无憾也。当勤意之时，不敢嚏，不敢咳，不敢唾，不敢跛倚。嗜欲躁竞，忘之於心。其畏畏，如临上帝。故有粲如星光，如贝气，如蛟宫之水。又有黯如屯云，如久阴，如枯腐熬燥之色。则有如春阳，如华川，逶逶迤迤；则有如海运，如震怒，动荡怪异。夫十为文不得十如意，少如意，则岂非天助乎！帝欲使天下闻之而必行，睹之而必蹈，散之茫洋以为道，演之浸淫以及物。然后为农文之，使风雨以时；兵文之，使戎虏以顺。文于野，文於市。使得其所，幽隐之士以出，口者使之言，材者使之用。然而自振者无力，终知者甚稀。岂非不获於人助乎？
    呜呼！十五年矣，实得二千七百八十纸。有涂者乙者，有注揩者，有覆背者，有朱墨围者。於是以《周易》筮之，遇复之同人，筮者曰：“鸣於地中，殷殷隆隆。七日其复，复来而天下昭融乎。”他日，更召龟而令之，将听袭吉。卜於火，如秦兆，惟曰不吉；卜於水，不成乎河洛兆，则亦惟曰不吉；卜於土而之，吐叶吉。累累为冢，则汲之兆乎？峭峭为壁，则鲁之兆乎？且其占曰，土之文，为山河，为华英。将不崩不竭，为滋味而传乎？结为邱陵，为其设险乎？融为川渎，率其朝宗乎？华为百谷，以祭祀之粢盛乎？不然，使其速腐为墟壤，生刍藁以食牛羊乎？化涂泥为陶[A105]以作器乎？将块为五色，而茅社分封乎？流於乐，为土鼓，为届桴，以泄其和声乎？夷为都邑，以兴宫庙，坎为ㄜ池，以泽生殖乎？祀为坛灶乎？为井墓乎？吾皆不得而知也。当既不为吾用，惟速化为百工之用，慎无朽为芝菌，以怪人自媚；慎无坚为金铁，以作货起争；慎无为醴泉，以味乎谄口；慎无祷为城社，以狐鼠凭妖；慎无耸为良材，以雕斫伤性；慎无萌为兰ぇ，以佩服见亵。
  </div>
  <div class="pagination">
   <a href="全唐文_page473.html">
    上一页
   </a>
   <span>
    ...
   </span>
   <a href="全唐文_page469.html">
    469
   </a>
   <a href="全唐文_page470.html">
    470
   </a>
   <a href="全唐文_page471.html">
    471
   </a>
   <a href="全唐文_page472.html">
    472
   </a>
   <a href="全唐文_page473.html">
    473
   </a>
   <span class="current-page">
    474
   </span>
   <a href="全唐文_page475.html">
    475
   </a>
   <a href="全唐文_page476.html">
    476
   </a>
   <a href="全唐文_page477.html">
    477
   </a>
   <a href="全唐文_page478.html">
    478
   </a>
   <a href="全唐文_page479.html">
    479
   </a>
   <span>
    ...
   </span>
   <a href="全唐文_page475.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
