<!DOCTYPE html>
<html>
<head>
    <meta charset="UTF-8">
    <title>唐文拾遗续拾 - 第 79 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐文拾遗续拾 - 第 79 页/共 96 页</h1>
    <div class="content">    ○随事罪犯诏
    群臣百寮及天下人民，莫作诸恶。若有犯者，随事罪之。（同上）
    ○诸国贷税诏
    诸国贷税，自今以後，明察百姓，先知富贫，简定三等，乃中户以下应与贷。（同上）
    ○禁造槛牢诏
    自今以後，制诸渔猎者，莫造槛牢及施机枪等之类。亦四月朔以後，九月三十日以前，莫置比满沙伎理梁，且莫食牛马犬猿鸡之完。以外不在禁例，若有犯者罪之。（同上）
    ○赏惠尺子孙诏
    汝惠尺也，背私同公，不惜身命，以遂雄之心，劳於大役，恒欲慈爱。故尔虽既死，子孙原赏，仍腾外小紫位。（同上）
    ○赦徒罪诏
    死刑没官三流，并除一等。徒罪以下，已发觉、未发觉悉赦之。唯既配流，不在赦例。（同上）
    ○原东汉直等诏
    汝等党族之自，本犯七不可也。是以从小垦田御世，至於近江朝赏以谋汝等为事。今当朕世，将责汝等不可之状，以随犯应罪，然顿不欲绝汉直之氏，故降大恩以原之。从今以後，若有犯者，必入不赦之例。（同上）
    ○议文武官优劣诏
    凡内外文武官，每年史以上属官人等，公平而恪勤者，议其优劣，则定应进阶。正月上旬以前，具记送法官，则法官校定，申送大辨官。然缘公事以出使之日，其非真病及重服，辄缘小故而辞者，不在进阶之例。（同上）
    ○拜兄姊以上亲诏
    凡当正月之节，诸王诸臣及百寮者，除兄姊以上亲，及己氏长以外莫拜焉。其诸王者，虽母非王姓者莫并，凡诸臣亦莫并，卑母虽非正月节复准此。若有犯者，随事罪之。（同上）
    ○设细马诏
    诸氏贡女人己未幸泊濑，以宴迹惊渊上。先是诏王卿曰：“乘马之外，更设细马，随召出之。”即自泊濑还宫之日，看群卿储细马於迹，见驿家道头，皆令驰走。（同上）
    ○纠弹暴恶诏
    朕闻之：近日暴恶者多在巷里，是则王卿等之过也。或闻异恶者也烦之，忍而不治；或见恶人也倦之，匿以不正。其随见闻以纠弹者，岂有暴恶乎？是以自今以後，无烦倦而上责下过，下谏上暴，乃国家治焉。（同上）
    ○僧尼养老诏
    凡诸僧尼者，常住寺内，以护三宝。然或及老，或患病，其永卧狭房，久苦老病者，进止不便，净地亦秽。是以自今以後，各就亲族及笃信者，而立一二舍屋於间处，老者养身，病者服药。（同上）
    ○官治诸寺诏
    凡诸寺者，自今以後，除为国大寺二三以外，官司莫治。唯其有食封者，先後限三十年，若数年满三十则除之。且以为飞鸟寺不可关於司治，然元为大寺，而官恒治，复尝有功，是以犹入官治之例。（同上）
    ○求言诏
    若有利国家宽百姓之术者，诣阙亲申，则词合於理，立为法则。（同上）
    ○改法式诏
    朕今更欲定律令，改法式，故俱修是事，然顿就是务，公事有阙，分人应行。（同上）
    ○亲王以下服用诏
    亲王以下，至於庶民，诸所服用金银珠玉、紫锦绣绫，及毡褥冠带并种种杂色之类，服用各有差，辞具有诏书。（同上）
    ○收大小角鼓吹等诏
    大角小角、鼓吹幡旗及弩抛之类，不应存私家，咸收於郡家。（同上）
    ○男女结发诏
    自今以後，男女悉结发，十二月三十日以前结讫之。唯结发之日，亦待敕旨。妇女乘马如男夫，其起於是日也。（同上）
    ○纠弹犯法诏
    亲王诸王及诸臣，至於庶民，悉可听之。凡纠弹犯法者，或禁省这中，或朝廷之中，其於过失发处，即随见随闻，无匿蔽而纠弹。其有犯重者，应请则请，当捕则捉。若对捍以不见捕者，起当处兵而捕之，当杖色乃杖一百以下，节级决之，亦犯状灼然，欺言无罪，则不伏辨以争诉者，累加其本罪。（同上）
    ○定氏族诏
    诸氏人等各定可氏上者而申送，亦其眷族多在者，则分各定氏上，并申送於官司。然後斟酌其状而处分之，因官判唯因少故而非己族者，辄莫附。（同上）
    ○三足雀示群臣诏
    明神御大八州日本根子天皇敕命者：诸国司国造郡司及百姓等，诸可听矣。朕初登鸿祚以来，天瑞非一二，多至之传闻。其天瑞者，行政之理，协於天道，则应之。是今当於朕世，每年重至，一则以惧，一则以嘉。是以亲王诸王及群卿百寮，并天下黎民，共相欢也。及小建以上给禄各有差，因以大辟罪以下皆赦之，亦百姓课役并免焉。（同上）
    ○试练马兵诏
    凡政要者，军事也。是以文武官诸人，务习用兵及乘马，则马兵并当身装束之物，务具储足。其有马者为骑士，无马者为步卒，并当试练，以勿鄣於聚会。若忤诏旨有不便，马兵亦装束有阙者，亲王以下逮於诸臣并罚之。大山位以下者，可罚罚之，可杖杖之。其务习以能得业者，若虽死罪，则减二等。唯恃己才以故犯者，不在赦例。（同上）
    ○男女衣服诏
    男女并衣服者，有衤阑无衤阑，及结纫长纫，任意服之。其会集之日，著衤阑衣而著长纫，唯男子者有圭冠，冠而著括绪。女年四十以上，发之结不结，及乘马纵横，并任意也。别巫祝之类，不在结发之例。（同上）
    ○作八色之姓诏
    更改诸氏之族姓，作八色之姓，以混天下万姓。一曰真人，二曰朝臣，三曰宿祢，四曰忌寸，五曰道师，六曰臣，七曰连，八曰稻置。（同上）
    ○免贫乏货财诏
    天下百姓，由贫乏而贷稻及货财者，乙酉年十二月三十日以前，不问公私皆免原。（同上）
    ☆日本女主持统
    持统，天智第二女，天武之後。垂拱三年，天武薨，临朝称制。改元二：朱鸟、太和。在位十一年，禅於皇子。（《唐书》作天武，死，子扌忽持立。疑为持统之误。）
    ○赦皇子太津从坐诏
    皇子大津谋反，诖误吏民，帐内不得已。今皇子大津已灭，从者当坐皇子大津者皆赦之，但砺杵道作流伊豆。（《日本书纪》卷三十）
    ○徙沙门行心诏
    新罗沙门行心与皇子大津谋反，朕不忍加法，徙飞单国伽蓝。（同上）
    ○役身不得役利诏
    凡负债者，自乙酉年以前物，莫收利也。若既役身者，不得役利。（同上）
    ○准麻吕等出家诏
    麻吕等少而闲雅寡欲，遂至於此，蔬食持戒，可随所请出家修道。（同上）
    ○与新罗吊使级冫食金道那诏
    太政官卿等奉敕奉宣：二年遣田中朝臣法{麻吕}等相告大行天皇丧时，新罗言：“新罗奉敕人者，元来用苏判位，今将复尔。”由是法{麻吕}等不得奉宣赴告之诏。若言前事者，在昔难波宫治天下，天皇崩时，遣巨势稻持等告丧之日。医冫食金春秋奉敕，而言用苏判奉敕，即违前事也。又於近江宫治天下，天皇崩时，遣一告冫食金萨儒等奉吊。而今以级冫食奉吊，亦违前事。又新罗元来奏云：“我国自日本远皇祖代，并舳不千楫奉仕之国，而今一艘，亦乖故典也。”又奏云：“自日本远皇祖代，以清白心仕奉，而不惟竭忠宣扬本职，而伤清白，诈求幸媚。是故调赋与别献，并封以还之。”然自我国家远皇祖代广慈，汝等之德，不可绝之。故弥勤弥谨，战战兢兢，修其职任，奉遵法度者，天朝复益广慈耳。汝道那等奉斯所敕，奉宣汝王。（同上）
    ○选定九等诏
    百官人及畿内人，有位者限六年，无位者限七年，以其上日选定九等。四等以上者，依《考仕令》，以其善最功能，氏姓大小，量授冠位。其朝服者，净大壹已下广贰已上黑紫，净大参已下广肆已上赤紫，正八级赤紫，直八级绯，勤八级深绿，务八级浅绿，追八级深缥，进八级浅缥。别净广贰已上，一富一部之绫罗等，种种听用。净大参已下，直广肆已上，一富二部之绫罗等，种种听用，绮上下通用带白。其余者如常。（同上）
    ○赐直广肆筑紫史益食封诏
    直广肆筑紫史益并筑紫大宰府典以来，於今二十九年矣。以清白忠诚，不敢怠惰，是故赐食封五千户，絁十五匹，绵二十五屯，布五十端，稻五十束。（同上）
    ○百姓从良诏
    若有百姓，弟为兄见卖者从良，若子为兄母见卖者从贱。若准贷倍没贱者从良，其子虽配奴婢，所生亦皆从良。（同上）
    ○禁讼言奴婢诏
    若氏祖时所免奴婢，既除籍者，其眷族等，不得更讼言我奴婢。（同上）
    ○禁酒诏
    此夏阴雨过节，惧必伤稼，夕惕迄朝，忧惧思念厥愆。其令公卿百寮人等，禁断酒完，摄心悔过。京及畿内诸寺梵众，亦当五日诵经，庶有补焉。（同上）
    ○醴泉诏
    粤以七年岁次癸巳，醴泉漏於近江国益须郡都贺山，诸疾病停宿益须寺而疗差者众。故入水田四町布六十端，原除益须郡今年调役杂徭，国司头至目进位一阶，赐其初验醴泉者葛野羽冲、百济王罗罗女人絁二匹，布十端，锹十口。（同上）

    ●卷七十二
    ☆日本女主孝明
    孝明，圣武皇之女。圣武薨，孝明即位，当天宝初，改元天平胜宝。（见《唐书》）
    ○大和国东大寺圣武帝铜板敕书
    菩萨戒弟子皇帝沙弥胜满稽首十方三世诸佛法僧。去天平十三年岁次辛巳春二月十四日，朕发愿称，广为苍生，遍求景福。天下诸国各合敬造金光明四天王护国之僧寺，并写《金光明最胜王经》十部，住僧七人，施封五十户，水田十町。又於其寺造七重塔一区，别写《金字金光明最胜王经》一部，安置塔中。又造法华灭罪之尼寺，并写《妙法莲华经》十部，住尼十人，水田十町。所冀圣法之盛，与天地而永流；拥护之恩，被幽明而恒满。天地神祇，共相和顺，恒将福庆，永护国家。开辟已降，先帝尊灵，长幸珠林，同游宝刹。又愿太上天皇、太皇後藤原氏、皇太子已下亲王及大臣等，同资此福，俱到彼岸。藤原氏先後太政大臣及皇後先妣从一位橘氏太夫人之灵识，恒奉先帝而陪游净土，长顾後代而常卫圣朝。乃至自古已来，至於今日，身为大臣，竭忠奉者，及见在子孙，俱因此福，各继前范，坚守君臣之礼，长绍父祖之名，广给群生，通该庶品，同辞爱网，共出尘笼者。
    今以天平胜宝五年正月十五日，庄严已毕，仍置塔中。伏愿前日之志，悉皆成就。若有後代圣主贤卿，承成此愿，乾坤致福。愚君拙臣，改替此愿，神明效训，施封五千户，水田一万町，以前捧上件物，远限日月，穷未来际，敬纳彼三宝，分依此发愿。太上天皇沙弥胜满，诸佛拥护，法药薰质，万病消除，寿命延长。一切所愿，皆使满足，令法久住，拔济群生，天下大地，人民快乐，法界有情，共成佛道。以代代国王，为我等檀越，若我寺兴复，天下兴复，若我寺衰弊，天下衰弊。复誓其後代有不道之主，邪贼之臣，若犯若破障而不行者，是人必得破辱；十方三世诸佛菩萨一切贤圣之罪，终当随大地狱无数劫中，永无出离；十方一切诸天梵天护塔大善神王，及普天率土有势威力天审地祇七庙尊灵，并佐命立功大臣将军灵，共起太祸，永灭子孙。若不犯触敬勤行者，世世累福，终隆子孙，共尘城早登觉岸。天平胜宝元年，平城宫御宇太上天皇法名胜满。
    ☆上宫厩户丰耳聪太子
    上宫太子，用明天皇第二子。推古天皇元年，立为皇太子，以摄政焉。二十九年薨。
    ○宪法
    一曰：以和为贵，无忤为宗，人皆有党亦达者，是以或不顺君父，乍违於邻里，然上和下睦谐，於论事理自通，何事不成。二曰：笃敬三宝。三宝者，佛法僧也，则四生之终归，万国之极宗。何世何人，非贵是法，人鲜尤恶，能教从之。其不归三宝，何以真枉？三曰：承诏必谨。君则天之，臣则地之，天覆地载，四时顺行，方气得通，地欲覆天，则致坏耳。是以君言臣承，上行下靡，故诏必慎，不谨自败。四曰：郡卿百寮，以礼为本。其治民之本，要在乎礼，上不礼而下非齐，下无礼以必有罪。是以君臣有礼，位次不乱，百姓有礼，国家自治。五曰：绝飨弃欲，明辨诉讼。其百姓之讼，一日千事，一日尚尔，况乎累岁。须治讼者，得利为常，见随听谳，便有财之讼，如石投水；乏者之诉，似水投石。是以贪民则不知所由，臣道亦於焉阙。六曰：惩恶劝善，古之良典，是以无匿人善，见恶必匡。其谄诈者，则为覆国家之利器，为绝人民之锋剑，亦佞媚者，对上则好说下过，逢下则诽谤上失。其如此人，皆无忠於君，无仁於民，是大乱之本也。七曰：人各有任，掌宜不滥。其贤哲任官，颂音则起；奸者有官，祸乱则繁。世少生知，克念作圣，事无大少，得人必治；时无急缓，遇贤自宽。因此国家永久，社稷勿危，故古圣王为官以求人，人不求官。八曰：群卿百寮，早朝晏退，公事靡盬，终日难尽，是以迟朝不逮於急，早退必事不尽。九曰：信是义本。每事有信，其善恶成败，要在於信。君臣共信，何事不成；君臣无信，万事悉败。十曰：绝忿弃瞋，不怒人违。人皆有心，心各有执，彼是则我非，我是则彼非。我必非圣，彼必非愚，共是凡夫耳，是非之理，谁能可定，相共贤愚，如鐶无端。是以彼人虽瞋，还恐我失，我独虽得，从众同举。十一曰：明察功过，掌罚必当。日者赏不在功，罚不在罚，执事群卿，宜明赏罚。十二曰：国司国造，勿敛百姓。国非二君，民无两主，率土兆民，以王为主，所任官司皆是王臣，何敢与公赋敛百姓。十三曰：诸任官者，同知职掌。或病或使，有阙於事，然得知之日，和如曾识，其以非与闻，勿防公务。十四曰：群臣百寮，无有嫉妒。我既嫉人，人亦嫉我，嫉妒之患，不知其极。所以智胜於己则不悦，才优於己则嫉妒，是以五百之乃令遇贤，千载以难待一圣。其不得贤圣，何以治国？十五曰：背私向公，是臣之道矣。凡夫人有私必有恨，有憾必非同，非同则以私妨公，憾起则违制害法。故初章云：“上下和谐。”其亦是情欤！十六曰：使民以时，古之良典。故冬月有间，以可使民；从春至秋，农桑之节，不可使民。其不农何食，不桑何服。十七曰：夫事不可独断，必与众宜。论少事是轻不可，必众唯逮；论大事若疑有失，故与众相辨，辞则得理。（《日本书纪》二十二）
    ☆中大兄皇子
    孝德天皇元年，立为皇太子。
    ○献部口屯仓奏
    昔在天皇等世，混齐天下而治，及逮於今，分离失业（谓国业也）。属天皇我皇，可牧万民之运，天人合应，厥政惟新。是故庆之尊之，顶戴伏奏，现为明神，御八岛国。天皇问於臣曰：“其群臣连及伴造国造所有，昔在天皇日所置子代入部，皇子等私有御名八部，皇祖大兄御名入部（谓彦人大兄也），及其屯仓，犹如古代，而置以不臣。”即恭承所诏奉答而曰：“天无双日，国无二王，是故兼并天下，可使万民，唯天皇耳。别以入部及所封民简充仕丁，从前处分，自余以外，恐私驱役，故献入部五百二十四口，屯仓一百八十一所。”（《日本书纪》二十五）
    ☆朴市田来津
    来津，天智时臣。
    ○谏都避城议
    避城与敌所在之间，一夜可行，相近兹甚。若有不虞，其悔难及者矣。夫饥者後也，亡者先也。今敌所以不妄来者，州柔设置山险，尽为防御，山峻高而溪溢，守而攻难之故也。若处卑地，何以国居，而不摇动及今日乎？（《日本书纪》二十七）
    ☆广相
    广相，贞观时日本人，官少辨橘
    ○神护寺钟铭序
    爱当之山，神护之寺，三宝既备，六度无亏。唯所有梵钟，形小音窄。故禅林寺少僧都真绍和尚，始发宏愿，有心改铸。熔范未成，衣衤戒早化。檀越少纳言从五位上和气朝臣彝范，悼和尚之遗志，寻先祖之旧踪，以贞观十七年八月廿三日，雇冶工志我部海，继以铜一千五百斤令铸成焉。恐年代久远，後人不知，仍聊记於钟侧。
    ☆是善
    是善，贞观时日本人，官守管原朝臣。
    ○神护寺钟铭
    传音在器，证果惟因。尔祖初业，厥孙聿遵。宿昔三尺，今日千斤。体有宽窄，功无旧新。山声万岁，谷响由旬。闻宜觉梦，扣即归真。慈周世界，感及非人。雕瑑胜趣，蒙叟当仁。
    ☆源顺
</div>
    <div class="pagination">
<a href="唐文拾遗续拾_page78.html">上一页</a><span>...</span><a href="唐文拾遗续拾_page74.html">74</a><a href="唐文拾遗续拾_page75.html">75</a><a href="唐文拾遗续拾_page76.html">76</a><a href="唐文拾遗续拾_page77.html">77</a><a href="唐文拾遗续拾_page78.html">78</a><span class="current-page">79</span><a href="唐文拾遗续拾_page80.html">80</a><a href="唐文拾遗续拾_page81.html">81</a><a href="唐文拾遗续拾_page82.html">82</a><a href="唐文拾遗续拾_page83.html">83</a><a href="唐文拾遗续拾_page84.html">84</a><span>...</span><a href="唐文拾遗续拾_page80.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
