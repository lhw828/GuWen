<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 447 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 447 页/共 603 页
  </h1>
  <div class="content">
   ○贺生擒衡州草贼邓裴表
    臣某等言。伏见湖南团练使奏，生擒衡州草贼邓裴及徒党等。伏以湖湘旱耗，百姓饥荒，遂有奸凶，敢图啸聚。今承擒灭，已尽根株。臣等诚欢诚忭顿首顿首。臣闻三代之英，两汉之盛，奸宄乱常之类，扌延灾构逆之党，乘间即有，遇隙便生。伏惟圣敬文思和武光孝皇帝陛下威极风霆，德滋雨露，正开寿域，尽纳群生，永戢干戈，将臻富庶。逆贼邓裴，蕞尔小孽，敢因艰食，渐诱饥人，剥乱乡闾，陵惊郡邑，徒坚党合，事钜寇牢。或据深山，或闭官道，遂使湖岭之外，人不聊生。慎由指挥义徒，总齐武士，仰凭睿算，远仗皇威，不经岁时，尽剪豺虺。党项已宁於朔北，妖党复殄於巴西，今擒邓裴，一清湖岭。用夷狄为四守，统华夏为一家，言念秋毫，无非帝力。臣等备位台鼎，日奉圣谟，无任忭舞庆快欢呼踊跃之至。
    ○谢赐御札提举边将表
    伏奉宸翰，以边塞未静，将帅乏才，唯务诛求，不谋兵食者。伏以陛下自即位已来，正朝廷而举典法，肥天下而寿群生，故能不血刃以收河湟，用文诰而降羌寇，干戈偃戢，远迩安宁。今者尚以戌边，未得高枕，深忧将帅，不副忧勤。或但恣於侵贪，或不事其兵食，须有戒励，形於诏书。此乃周文小心克勤，大禹不自满假，比於圣德，无以过焉。臣等备位鼎司，亲奉睿旨，铭镂肝鬲，专令防虞。无任忭跃屏营之至。
    ○谢赐新丝表
    右。中使某至，奉宣圣旨，赐臣等新丝者。伏以茧蚕所系，在於纂组，言功之大，与食争先。陛下仁德动天，雨泽顺序，柔桑沃若，蚕女工勤，比凝霜，萦如委雾，茧税不逋於乡井，被覆皆遍於华夷，尽荷皇慈，同歌帝力。臣等备位台席，亲逢盛时，无任踊跃欢忭感恩之至。
    ○代裴相公让平章事表
    臣某言。伏奉今月日制书，除臣某官同中书门下平章事。奉成命，进退失图，捧诏兢惶，衔恩战栗。臣诚惶诚恐顿首顿首。臣本书生，仕逢圣代，掌纶言於西掖，作藩守於名邦，自顾才能，已是逾越。陛下奖遇不次，拔擢过分，春闱典贡，地官掌财，咸无政能，粗免愆阙。及擢为管榷，累受宠荣，虽竭尽疲驽，欲裨万一，而才智疏拙，不效涓尘。夫宰相之任，前贤有言，如涉川有舟，如幽室有烛，代天理物，为人具瞻。岂伊小臣，而膺大任？今朝廷髦俊并作，名德森然，或多历庶官，皆有功实，或四方屏翰，已著勋劳，举而用之，无不可者。如臣凡浅，岂宜委任？伏乞俯回天鉴，更择时贤，必能丹青帝图，金玉王度，使微臣无尸禄之诮，圣主有得贤之名，大量唯微臣获安，实亦天下幸甚，无任悃恳血诚之至。
    ○又代谢赐批答表
    臣某言。臣伏奉今月日批答，令臣宜断来表，不许牢让者。仰承鸿泽，跪奉芝缄，战越失图，启处无地。臣某诚惶诚恐顿首顿首。臣昨奉诏书，付以魁柄，自顾斗筲之器，朴之才，乘恩宠时，窃栋梁任，只合效蔡谟坚卧，孔霸恳辞。尚犹拜谢天颜，进见卿士，荣忝既积，忧惶实深。是以拜章上陈，恳辞自叙，冀回圣鉴，更择时贤。岂意睿旨重临，纶言再下，不令徇志，且遣守官，大君之成命已行，微臣之丹恳不遂，誓当戮力尽瘁，粉骨捐躯，知无不为，见死宁避，冀答君亲生成之德，用酬乾坤覆育之恩。无任感激血诚惭惶战越之至。谨奉陈谢以闻。
    ○寿昌节宴谢赐音乐状
    右。臣某言。伏以降诞之辰，生灵同庆，合均天之广乐，九奏谐和；令锡宴於仙祠，百辟欢忭。臣等幸生圣代，获备台阶，虽欲杀身，岂酬大造。无任感恩踊跃之至。
    ○又谢赐茶酒状
    右。臣某等言。伏以大庆吉辰，荣沾锡宴，鸿恩继至，王人荐临。旨酒名茶，玉食仙果，来於御府，莫匪天慈。适口忘忧，已满小人之腹；杀身粉骨，难酬圣主之恩。臣无任感恩忭跃之至。
    ○又代裴相公谢告身鞍马状
    右。中使某至，奉宣圣旨，赐臣告身一通、马一匹并鞍辔。臣生逢圣代，窃位岩廊。奉告令之诏书，丹霄之雨露犹湿；锡代劳之骏马，内栈之风□尚随。宝轴焕丝纶之言，逸足骋拳奇之态。萤光爝火，何裨日月之明；弱质孤根，但荷乾坤之德。杀身宁报，抚己知惭。无任感恩忭跃恳悃之至。
    ○论阁内延英奏对书时政记状
    右。旧例，宰臣每於阁内及延英奏论政事，及退归中书，知印宰臣尽书其日德音及宰臣奏事，送付史馆，名时政记，史官凭此编入简策。伏以敷陈时政，承奉圣旨，事非一端，时移数刻，退朝循省，执笔赞论，但记出已之辞，或忘同列之对。若献替之说或阙，则史策之书不详。臣今商量，每阁内奏事及延英对回，陛下所降德音，宰臣所奏公事，人自为记，共成一篇。既得精详，必无遗漏，付与史氏，便得直书。伏乞天恩，永为常式。
    ○谢许受江西送撰韦丹碑彩绢等状
    右。今月十八日，中使某至，奉宣圣旨，令臣领江西观察使纥干众所寄撰《韦丹遗爱碑文》人事彩绢三百匹者。恩随幸至，荣与利并，跃惭惶，罔知所措。伏惟皇帝陛下皇天纵圣，赫日资明，大奖功劳，不计存没，举韦丹江西之绩，特令微臣撰碑。堕泪之思，岂惭羊祜；黄绢之妙，实愧蔡邕。今者更蒙恩私，广受丝帛，捧戴兢惕，无地容身。不胜感恩惭悚之至。
    ○内宴请上寿酒
    具官臣某等言。伏惟圣敬文思和武光孝皇帝陛下，天覆地容，尧仁舜孝，四海波静，三春物华，故於彤庭，大开锡宴。窃以三事大僚，百司庶府，愿持玉卮，上千万寿。未敢专擅，伏俟德音。轻渎宸严，无任战越之至。
    ○宴毕殿前谢辞
    具官臣某等言。迟日正丽，广场洞开，张仙乐者三千馀人，列正羞者二十六豆。酒倾瑶瓮，食置雕盘，列圭组以成行，酌金以为劳。属餍而止，饱德以归，既醉太平之风，共乐仁寿之域。千年一遇，百辟同欢，臣等备位台司，亲逢圣日，欢呼跃，不能自胜。
    ○谢赐物状
    具官臣某等言。叨陪锡宴，窃睹钧天，百品并陈，三酒皆具，微臣所志，已极满盈。岂意鸿泽重沾，锡赉殊等。朱绿元黄这缯彩，精金文锦之珍奇，捧戴自天，启处无地，不胜跃感恩之至。
    ○代人举周敬复自代状
    前件官执德以进，向道而行，蔼有令名，备历清贯。掌纶言於西掖，才称发挥；参密命於内庭，众推忠慎。自珥貂近侍，主钥东门，声实益重於绅，磨涅始彰其坚白。伏以南省实天下根本，两丞为百司管辖，苟非其选，必致败官。今若以臣所任，回授敬复，庶能肃清台阁，提举纪纲，既曰陟明，实不虚受。伏乞天恩，允臣所请。
    ○代人举蒋系自代状
    伏准某年月日敕，内外文武常参官上後三日，宜举一人自代者。伏以前件官仁义素彰，文学早著，扬历台阁，宣昭令名。尝为谏官，无所避忌；及领藩镇，实惠疲羸。顷者不附权臣，例遭左官，今逢明代，犹典小州。伏以封还诏书，驳正时事，职业实重，选择宜精。今若以臣此官，回与蒋系，既不虚受，实为陟明。伏乞圣慈，允臣所请。谨状。
    ○上郑相公状
    某启。伏以相公自专魁柄，一阐大猷，镇抚四夷，训导百吏，无不信顺，皆有程品。犹尚不遗微贱，特降慰诲，重叠满幅，荣耀阖门，捧戴生光，启处无地。闻於白屋之辈，皆愿杀身；询於黄之徒，以为异事。慰示天下，长育人材，鱼颉鸿冥之潜，邱中岛上之隐，皆可以结恋随指，效用尽心，接地际天，日出月入，尽得臣妾，无不讴歌。苍生禺禺，实有所望，某一门骨肉，皆受恩知，效命之诚，沥血自誓，无任攀恋感激恳悃之至。谨状。
    ○上淮南李相公状
    某启。伏以近日当州人吏往来，及诸道宾客行过，皆传相公以淮海之地，灾旱累年，仁悯之心，忧念深切，广求人瘼，大革土风，恤养疲羸，抑挫豪猾。备职者思励其已，业官者得用其能，鳏寡孤恂，飞沉动植，仁煦必及，惠爱无遗。吏不敢欺，法能必束，上行下效，家至户到，闾里安泰，史册未闻。窃以圣上倚注既深，相公勋业愈重，况兹异政，即达宸聪。伏料穷边绝塞，将议息兵，宣室明庭，必思旧德，重秉钧轴，固在旬时。某忝迹门墙，不胜跃，攀望戟，下情无任恋结之至，谨状。
    ○上吏部高尚书状
    某启。人惟朴，材实朽下，三守僻左，七换星霜，拘挛莫伸，抑郁谁诉。每遇时移节换，家远身孤，吊影自伤，向隅独泣。将欲渔钓一壑，栖迟一邱，无易仕之田园，有仰食之骨肉。当道每叹，未路难循，进退唯艰，愤悱无告。今者大君继统，贤相秉钧，遗坠必举，髦隽并作。伏惟尚书秩高天爵，德冠人伦，为绅之纪纲，作朝廷之标表。凡游门馆，莫非隽贤，至於小人，最为凡器。顷者幸以属郡，事廉车，奉约束而虽严，涤昏蒙而无术，实多愆阙，每赖恩容。敢望尊严，特自褒举，手示远降，羁魂震惊，感激彷徨，涕泪迸落。便无跛倚，如生羽翰，全忘鼠循，忽欲鸟举。虽阙下一召，岁中四迁，校其光荣，不能逾越。《礼》曰：“君子爱其死，以有待也；养其身，以有为也。”是小人忘生杀身之地，刳肠奉首之报，今得之矣，复何求焉？江山绝域，登临己秋，猿吟鸟思，草衰木坠。黎侯寓卫，有《式微》之诗；赵王迁房，创山木之咏。流落多戚，今古同尘，回望门墙，涕恋唯积。起居末由，无任血诚恳悃之至。谨状。
    ○上刑部崔尚书状
    某启。某比於流辈，疏阔慵怠，不知趋向，唯好读书，多忘，为文格卑。十年为幕府吏，每仲束於簿书宴游间。刺史七年，病弟孀妹，百口之家，经营衣食，复有一州赋讼。私以贫苦焦虑，公以愚恐败悔。仍有嗜酒多睡，厕於其间，是数者相遭於多忘格卑之中，书不得日读，文不得专心，百不逮人。所尚业，复不能尺寸铢两自强自进，乃庸人辈也，复何言哉！今者欲求为贽於大君子门下，尚可以为文而为其礼，《诗》所谓“有面目，视人罔极”者也。谨敢缮写所为文凡二十首，伏地汗赧，不知所云。谨状。
    ●卷七百五十一
    ☆杜牧（四）
    ○上宣州崔大夫书
    某再拜，阁下以德行文章，有位於明时，如望江、汉，见其去之沓天，汪澶漫，不知其所为终始也。复自开幕府已来，辟取当时之名士，礼接待遇，各尽其意。後进以节义自持者，无不愿受阁下回首一顾，舒气快意，自以满足。今藩镇之贵，土地兵甲，及生杀与夺，在一出口，终日矜高，与门下後进之士，榷失去就於分寸铢黍间，多是其人也。独阁下不自矜高，不设堑垒，曲垂情意，以尽待士之礼。然後知後进以节义自持者，无不愿受阁下回首一顾，舒气快意，自以满足。此固然也，非敢苟佞其辞以取媚也。不知阁下俯仰延遇之去就，币帛筐篚之多少，饮食献酬之和乐，各用何道？闲夜永日，三五相聚，危言峻论，知与不知，莫不愿尽心於阁下，寿考福禄，祝之无穷。某虽不肖，则亦千百间其一人数也。《鹿鸣》，宴群臣诗，曰：“既饮食之，复实币帛筐篚，以将其厚意，然後忠臣嘉宾，得尽其心矣。”《吉日》诗曰：“宣王能慎微接下，无不尽心以奉其上焉。”自古虽尊为天子，未有不用此而能得多士尽心也，未有不得多士之尽心而得树功立业流於歌诗也，况於诸侯哉！夫子曰：“君子疾没世而名不称。”司马迁曰：“自古富贵，其名磨灭不可胜纪。”静言思之，令人感动激发，当寐而寤，在饥而饱。伏希阁下之益深，筑之益高，缄之益固，使天下之人，异日捧阁下之德，不替今日，则为宰相长育人材，兴起教化，国朝房、杜、姚、宋，不足过也。某也於流辈无所知识，承风望光，徒有输心效节之志。今谨录杂诗一卷献上，非敢用此求知，盖欲导其志，无以为先也。往年应进士举，曾投献笔语，亦蒙亟称於时。今十五年矣，於顽懵中为之不已矣，於其事能不稍工，不敢再录新述，恐烦尊重，无任惶惧。谨再拜。
    ○与池州李使君书
    景业足下。仆与足下齿同而道不同。足下性俊达坚明，心正而气和，饰以温慎，故处世显明无罪悔。仆之所禀，阔略疏易，轻微而忽小。然其天与其心，知邪柔利已偷苟谗谄可以进取，知之而不能行之。非不能行之，抑复见恶之，不能忍一同坐与之交语。故有知之者，有怒之者，怒不附己者，怒不恬言柔舌道其盛美者，怒守直道而违己者。知之者皆齿少气锐，读书以贤才自许，但见古人行事，直当如此，未得官职，不睹形势，少辈之徒也。怒仆者足以裂仆之肠，折仆之胫。知仆者不能持一饭与仆，仆之不死，已幸。况为刺史，聚骨肉妻子，衣食有馀，乃大幸也，敢望其他？然与足下之所受性，固不得伍列齐立，亦抵足下疆陇畦畔闲耳。故足下怜仆之厚，仆仰足下之多。在京城间，家事人事，终日促束，不得日出所怀以自晓，自然不敢以辈流间期足下也。去岁乞假，自江、汉间归京，乃知足下出官之由，勇於为义。向者仆之期足下之心，果为不缪，私自喜贺。足下果不负天所付、与仆所期向，二者所以为喜，且自贺也。幸甚幸甚。夫子曰：“吾少也贱，故多能鄙事。”复曰：“不试，故艺。”圣人尚以少贱不试，乃能多能有艺，况他人哉？仆与足下，年未三十为诸侯幕府吏，未四十为天子廷臣，不为甚贱，不为不试矣。今者齿各甚壮，为刺史，各得小郡，俱处僻左。幸天下无事，人安谷熟，无兵期军须、逋负诤诉之勤，足以为学，自强自勉於未闻未见之间。仆不足道，虽能为学，亦无所益，如足下之才之时，真可惜也。向者所谓俊达坚明，心正而气和，饰以温慎，此才之可惜也。年四十为刺史，得僻左小郡，有衣食，无为吏之苦，此时之可惜也。仆以为天资足下，有异日名声绩业，光於前後，正在今日，可不勉之。仆常念生百代之下，未必为不幸，何者？以其书具而事多也。今之言者必曰：使圣人微旨不传，乃郑元辈为注解之罪。仆观其所解释，明白完具，虽圣人复生，必挈置数子坐於游夏之位。若使元辈解释不足为师，安得圣人复生，如周公、夫子亲授微旨，然後为学。是则圣人不生，终不为学，假使圣人复生，即亦随而汨之矣。此则不学之徒，好出大言，欺乱常人耳。自汉已降，其有国者，成败兴废，事业踪迹，一二亿万，青黄白黑，据实空有，皆可图画。考其来由，裁其短长，十得四五，足以应当时之务矣。不似古人穷天凿元，蹑於无踪，算於忽微，然後能为学也。故曰：生百代之下，未必为不幸也。夫子曰：“三人行，必有我师焉。”此乃随所见闻，能不亡失而思念至也。楚王问萍实，对曰：“吾往年闻童谣而知之。”此乃以童子为师耳。既参之於上古，复酌之於见闻，乃能为圣人也。诸葛孔明曰：“诸公读书，乃欲为博士耳。”此盖滞於所见，不知适变，名为腐儒，亦学者之一病。仆自元和已来，以至今日，其所见闻名公才人之所论讨，典刑制度，征伐叛乱，考其当时，参於前古，能不忘失而思念，亦可以为一家事业矣。但随见随忘，随闻随废，轻目重耳之过，此亦学者之一病也。如足下天与之性，万万与仆相远。仆自知顽滞，不能苦心为学，假使能学之，亦不能出而施之，恳恳欲成足下之美，异日既受足下之教於一官一局，而无过失而已。自古未有不学而能垂名於後代者，足下勉之。大江之南，夏候郁湿，易生百疾。足下气俊，胸臆间不以ぉ忿是非贮之，邪气不能侵，慎防是晚多食，大醉继饮，其他无所道。某再拜。
    ○投知已书
    夫子曰：“不怨天，不尤人，下学而上达，知我者其天乎？”复曰：“知我者以春秋，罪我者亦以春秋。”此圣人操心不顾世人之是非也。柱厉叔事莒敖公，莒敖公不知，及莒敖公有难，柱厉叔死之。不知我则已反以死报之，盖怨不知之深也。豫让谓赵襄子曰：“智伯以国士待我，我以国士报之。”此乃烈士义夫，有才感其知，不顾其生也。行无坚明之异，才无尺寸之用，泛泛然求知於人，知则不能有所报，不知则怒，此乃众人之心也。圣贤义烈之士，既不可到，小生有异於众人者，审已切也。审已之行，审已之才，皆不出众人，亦不求知於人，已或有知之者，则藏缩退避，唯恐知之深，盖自度无可以为报效也。或有因缘他事，不得已求知於人者，苟不知，未尝退有怼言怨色，形於妻子之前，此乃比於众人，唯审已求知也。
    太和二年，小生应进士举。当其时，先进之士以小生行可与进，业可与修，喧而誉之，争为知已者不啻二十人。小生迩来十年江湖间，时时以家事一抵京师，事已即返。尝所谓喧而誉之为知已者，多已显贵，未尝一到其门。何者？自十年来，行不益进，业不益修，中夜忖量，自愧於心，欲持何说复於知已之前，为进拜之资乎？默默藏缩，苟免寒饥为幸耳。
    昨李巡官至，忽传阁下旨意，似知姓名，或欲异日必录在门下。阁下为世之伟人钜德，小生一获进谒，一陪宴享，则亦荣矣，况欲异日终置之於榻席之上，齿於数子之列乎？无攀缘丝发之因，出特达倜傥之知，小生自度，宜为何才可以塞阁下之求，宜为何道可以报阁下之德。是以自承命以来，审己愈切，抚心独惊，忽忽思之，而不自知其然也。若蒙待之以众人之地，求之以众人之才，责之以众人之报，亦庶几异日受约束指顾於簿书之间，知无不为，为不及私，亦或能提笔伸纸，作咏歌以发盛德，止此而已。其他望於古人，责不以及，非小生之所堪任。伏恐阁下听闻之过，求取之异，敢不特自发明，导说其衷，一开阁下视听。其他感激发愤，怀愧恩德，临纸汗发，不知所裁。某恐惧再拜。
    ○答庄充书
    某白庄先辈足下。凡为文以意为主，以气为辅，以辞彩章句为之兵卫，未有主强盛而辅不飘逸者，兵卫不华赫而庄整者。四者高下，圆折步骤，随主所指，如鸟随凤，鱼随龙，师众随汤、武，腾天潜泉，横裂天下，无不如意。苟意不先立，止以文彩辞句，绕前捧後，是言愈多而理愈乱，如入，纷然莫知其谁，暮散而已。是以意全胜者，辞愈朴而文愈高，意不胜者，辞愈华而文愈鄙。是意能遣辞，辞不能成意，大抵为文之旨如此。
    观足下所为文百馀篇，实先意气而後辞句，慕古而尚仁义者，苟为之不已，资以学问，则古作者不为难到。今以某无可取，欲命以为序，承当厚意，惕息不安。复观自古序其文者，皆後世宗师其人而为之，《诗》《书》《春秋》《左氏》以降，百家之说，皆是也。古者其身不遇於世，寄志於言，求言遇於後世也。自两汉以来，富贵者千百，自今观之，声势光明，孰若马迁相如贾谊刘向扬雄之徒。斯人也，岂求知於当世哉！故亲见扬子云著书，欲取覆酱瓿，雄当其时亦未尝自有夸目。况今与足下并生今世，欲序足下未已之文，此固不可也。苟有志，古人不难到，勉之而已。某再拜。
    ○上河阳李尚书书
    伏以三城所治，兵精地要，北锁太行，东塞黎阳，左京河南，指为重轻。自艰难已来，儒生成名立功者，盖寡於前代，是以壮健不学之徒，不知儒术，不识大体，取求微效，终败大事，不可一二悉数。伏以尚书有才名德望，知经义儒术，加以俭克，好立功名。今横据要津，重兵在手，朝廷缙绅之士，屈指延颈，伫观德政。况圣主掀擢豪俊，考校古今，退朝之後，急於观书，已筑七关，取陇城，缉为郡县。今亲诛虏，收其土田，取其良马，为耕战之具。西复凉州，东取河朔，平一天下，不使不贡不觐之徒敢自专擅？此实圣主之心，事业已彰，臣下明明，无不知之。伏自尚书树立，锻炼教训，拣拔法术，尺寸取於古人。若受指顾，必立大功，使天下後学之徒，知成功立事，非大儒知今古成败者，不能为之。复使儒生舒展胸臆，得以诲导壮健不学之徒，指踪而使之，令其心服，正在今日。某多病早衰，志在耕钓，得一二郡资其退休，以活骨肉。亦能作为歌诗，以称道盛德，其馀息心，亦已久矣。下情日增瞻仰恋德之切。某恐惧再拜。
    ○上盐铁裴侍郎书
    伏以盐铁重务，根本在於江淮。今诸监院颇不得人，皆以权势干求，固难悉议停替，其於利病，邮局无中策？某自池州、睦州，实见其弊。盖以江淮自废留後以来，凡有冤人，无处告诉，每州皆有土豪，百姓情愿把盐每年纳利，名曰土盐商。如此之流，两税之外，州县不敢差役。自罢江淮留後以来，破散将尽，以监院多是诛求，一年之中，追呼无已，至有身行不在，须得父母妻儿锢身驱将，得钱即放，不二年内，尽恐逃亡。今譬於常州百姓，有屈身在苏州，归家未得，便可以苏州下状，论理披诉。至如睦州百姓食临平监盐，其土盐商被临平监追呼求取，直是睦州刺史亦与作主不得，非裹四千里粮，直入城役使，即须破散奔走，更无他图。其间搜求胥徒，针抽缕取，千计百校，唯恐不多，除非吞声，别无赴诉。今有明长吏在上，旁县百里，尚敢公为不法，况诸监院皆是以货得之，恣为奸欺，人无语路。况土盐商皆是州县大户，言其根本，实可痛心。比初停罢留後，众皆以为除烦去冗，不知其弊及於疲羸，即是所利者至微，所害者至大。
    今若蒙侍郎改革前非，於南省郎吏中择一清慎，依前使为江淮留後，减其胥吏，不必一如向前多置人数，即自岭南至於汴宋，凡有冤人，有可控告，奸赃之辈，动而有畏，数十州土盐商免至破灭。除江淮之大残，为侍郎之阴德，以某愚见，莫过於斯。若问於盐铁吏，即不欲江淮别有留後，若有留後，其间百事，自能申状谘呈，安得货财表里计会，分其权力，言之可知。伏惟俯察愚衷，不赐罪责。某再拜。
    ○与汴州从事书
    汴州境内，最弊最苦，是牵船夫。大寒虐暑，穷人奔走，毙踣不少。某数年前赴官入京，至襄邑县，见县令李式，甚年少，有吏才，条疏牵夫，甚有道理，云：某当县万户已来，都置一板簿，每年输检自差，欲有使来，先行文帖，克期令至，不拣贫富，职掌一切均同。计一年之中，一县人户不著两度夫役。如有远户不能来者，即任纳钱与於近河雇夫，对面分付价直，不令所有欺隐。一县之内，稍似苏息。盖以承前但有使来，即出帖差夫，所由得帖，富豪者终年闲坐，贫下者终日牵船。今即自以板簿在手，轮流差遣，虽有黠吏，不能用情。某每任刺史，应是役夫及竹木瓦砖工巧之类，并自置板簿，若要使役，即自检自差，不下文帖付县。若下县後，县令付案按司出帖，分付里正，一乡只要两夫，事在一乡遍着，赤帖怀中藏却，巡门掠敛一遍，贫者即被差来，若籍在手中，巡次差遣，不由里胥典正，无因更能用情。以此知襄邑李式之能，可以惠及夫役，更有良术，即不敢知。以某愚见，且可救急，因襄邑李生之绩效，知先辈思报幕府之深，诚不觉亦及拙政，以为证明，岂敢自述。今为治患於差役不平，《诗》云：“或栖迟偃仰，或王事鞅掌。”此盖不平之故，长史不置簿籍，一一自检，即奸胥贪冒求取，此最为甚。某恐惧再拜。
    ○上李司徒相公论用兵书
    伏睹明诏诛山东不受命者，庙堂之上，事在相公。虽樽俎之谋，算画已定，而贱末之士，刍荛敢陈。伏希舍其狂愚，一赐听览。
    某大和二年为校书郎，曾诣淮西将军董重质，诘其以三州之众，四岁不破之由。重质自夸勇敢多算之外，复言其不破之由，是徵兵太杂耳。遍徵诸道兵士，上不过五千人，下不至千人，既不能自成一军，事须帖附地主，名为客军。每有战阵，客军居前，主人在後，势羸力弱，心志不一，既居前列，多致败亡。如战似胜，则主人引救以为已功，小不胜，则主人先退，至有歼焉。初战二年已来，战则必胜，是多杀客军，及二年已後，客军殚少，止与陈许、河阳全军相搏。纵使唐州军不能因雪取城，蔡州兵力亦不支矣，其时朝廷若使鄂州、寿州、唐州只令保境，不用进战，但用陈许、郑滑两道全军，帖以宣、润弩手，令其守隘，即不出一岁，无蔡州矣。
    今者上党之叛，复与淮西不同。淮西为寇仅五十岁，破汴州、襄州、襄城，尽得其财货，输之悬瓠，复败韩全义於激怒上，多杀官军四万馀人，输辇财谷，数月不尽。是以其人味为寇之腴，见为寇之利，风俗益固，气焰已成，自以为天下之兵莫我与敌。父子相勉，仅於两世，根深源阔，取之固难。夫上党则不然，自安、史南下，不甚附隶，建中之後，每奋忠义，是以阝公抱真能窘田悦，走朱滔，常以孤穷寒苦之军，横折河朔强梁之众。贞元中，节度使李长策卒，中使提诏授与本军大将，但军士附者即授之。其时大将来希皓为众所服，中使将以手诏付之，希皓言於众曰：“此军取人，合是希皓，但作节度使不得，若朝廷以一束草来，希皓亦必敬事。”中使言：“面奉进旨，只令此军取大将授与节钺，朝廷不别除人。”希皓固辞。押衙卢从史其位居四下，因潜与监军相结，超出伍曰：“若来大夫不肯受诏，某请且勾当此军。”监军曰：“卢中丞若肯如此，此亦固合圣旨。”中使因探怀取诏以授之，从史捧诏，再拜舞蹈。希皓回挥同列，使北面称贺，军士毕集，更无一言。从史尔後渐畜奸谋，养义儿三千人，日夕照沫，及父虔死，军士留之，表请起复，亦只义儿与之唱和，其馀大将王翼元、乌重允、第五钊等，及长行兵士，并不同心。及至被擒，乌重允坐於军门，喻以祸福，义儿三千，一取约束。及河阳取孟元阳为之统帅，一军无主仅一月日，曾无犬吠，况於他谋。以此证验人心忠赤，习尚书一，可以尽见。及元和十五年，授与刘悟，时当幽镇入觐，天下无事。柄庙算者议必销兵。雄健敢勇之士，百战千攻之劳，坐食租赋，其来已久，一旦黜去，使同编户，纷纷诸镇，停解至多，是以天下兵士闻之，无不忿恨。至长庆元年七月，幽镇乘此首唱为乱。昭义一军，初亦郁弗，及诏下诛叛，使温起居造宣慰泽潞，便令发兵。其时九月，天气已寒，四方全师未颁中冬衣服，聚之授诏，或伍或离，垂手强项，往往谇语。及温起居立於重榻，大布恩旨，并疏昭义一军自七十馀年忠义战伐之功劳，安、史已还叛逆灭亡之明效，辞语既毕，无不欢呼。人衣衤豆褐，争出效命。其时用兵处处败北，唯昭义一军於临城县北同果堡下大战，杀贼五千馀人，所杀皆楼下步射搏天飞者，贼之精勇，无不歼焉，贼中大震。更一月日田布不死，贼亦自溃。後一月，其军大乱，杀大将磁州刺史张汶，因劫监军刘承阶，尽杀其下小使，此实承阶侮一军，侵取不已。张汶随王承元出於镇州，久与昭义相攻，军人恶之。汶既因依承阶，谋欲杀悟自取，军人忌怒，遂至大乱，非悟独能使其如此。刘悟卒，从谏求继，与扶同者只郓州随来中军二千耳。其副ヘ贾直言入责从谏曰：“尔父提十二州地归之朝廷，其功非细，只以张汶之故，自谓不洁淋头，竟至羞死。尔一孺子，安敢如此？”从谏恐悚，不敢出言。一军闻之，皆阴然直言之说。值宝历多故，因以授之，今才二十馀岁，风俗未改，故老尚存，虽欲劫之，必不用命。
    伏以河阳西北去天井关强一百里，关隘多山，井不可凿，虽有兵力，必恐无功。若以万人为垒下窒其口，高壁深堑，勿与之战。忽有败负，势惊洛师。盖河阳军士，素非精勇，战则不足，守则有馀。成德一军，自六十年来，世与昭义为敌，访闻无事之日，村落邻里，不相往来。今王司徒代居反侧，思一自雪，况联姻戚，愿奋可知。六十年相仇之兵仗，仗朝廷委任之重，必宜尽节，以答殊私。魏博承风，亦当效顺。然亦止於围一城攻一堡，刊木堙井，系累稚老而已，必不能背二十城，长驱上山，径捣上党。其用武之地，必取之策，在於西面。今者严紫塞之守备，谨白马之堤防，只以忠武、武宁两军，以青州五千精甲，宣、润二千弩手，由绛州路直东径入，不过数日，必覆其巢。何者？昭义军粮尽在山东，泽、潞两州全居山内，土瘠地狭，积谷全无。是以节度使多在邢州，名为就粮，山东粮谷既不可输，山西兵士亦必单鲜，捣虚之地，正在於此。後周武帝大举伐齐，路由河阳，吏部宇文[A102]曰：“夫河阳要冲，精兵所聚，尽力攻围，恐难得志。如臣所见，彼汾之曲，戌小山平，用武之地，莫过於此。”帝不纳，无功而还。後复大举，竟用[A102]计，遂以灭齐。前秦苻坚遣将王猛伐後燕慕容伟，大破伟将幕容评於潞州，因遂灭之，路亦由此。北齐高欢再攻後周，路亦由此。而後周名将韦孝宽、齐王攸常镇勋州玉璧城。故东西相伐，每由此路，以古为证，得之者多。以某愚见，不言刘稹终不能取，贵欲速擒，免生他患。昨者北虏才毕，复生上党，赖相公庙算深远，北虏即日败亡。傥使北虏至今尚存，沿边犹须转战，回顾上党，岂能讨除，天下虽言无事，若上党久不能解，别生患难，此亦非细。自古皆因攻伐未解，旁有他变，故孙子曰：“兵闻拙速，未睹巧之久也。”伏闻圣主全以兵事付於相公，某受恩最深，窃敢干冒威严，远陈愚见，无任战汗。某顿首再拜。
    ○上李太尉论江贼书
    伏以太尉持柄在上，当轴处中，未及五年，一齐四海，德振法束，贪廉懦立，有司各敬其事，在位莫匪其任。虽九官事舜，十人佐周，校於太尉，未可为比。伏以江淮赋税，国用根本，今有大患，是劫江贼耳。某到任才九月，日寻穷询访，实知端倪。夫劫贼徒，上至三船两船百人五十人，下不减三二十人，始肯行劫，劫杀商旅，婴孩不留。所劫商人，皆得异色财物，尽将南渡，入山博茶。盖以异色财物，不敢货於城市，唯有茶山可以销受。盖以茶熟之际，四远商人，皆将锦绣缯缬、金钗银钏，入山交易，妇人稚子，尽衣华服，吏见不问，人见不惊。是以贼徒得异色财物，亦来其间，便有店肆为其囊橐，得茶之後，出为平人，三二十人挟持兵仗。凡是镇戌，例皆单弱，止可供亿浆茗，呼召指使而已。镇戌所由，皆云“赊死易，就死难。”纵贼不捉，事败抵法，谓之赊死。与贼相拒，立见杀害，谓之就死。若或人少被捉，罪抵止於私茶，故贼云“以茶压身，始能行得”。凡千万辈，尽贩私茶。亦有已聚徒党，水劫不便，逢遇草市，泊舟津口，便行陆劫。白昼入市，杀人取财，多亦纵火，唱棹徐去。去年十月十九日，劫池州青阳县市，凡杀六人，内取一人，屠刳心腹，仰天祭拜。自迩以来，频於邻州，大有劫杀，沉舟灭迹者，即莫知其数。凡江淮草市，尽近水际，富室大户，多居其间。自十五年来，江南、江北，凡名草市，劫杀皆遍，只有三年再劫者，无有五年获安者。一劫之後，州县糜费，所由寻捉，烽火四出。凡是平人，多被恐胁，求取之外，恩仇并行，追逮证验，穷根寻叶，狼虎满路，狴牢充塞。四五月後，炎郁蒸湿，一夫有疾，染习多死，免之则踪迹未白，杀之则赃状不明。一狱之中，凡五十人中，二十人悉是此辈。至於真贼，十人不得一。濠、亳、徐、泗、汴、宋州贼，多劫江南、淮南、宣、润、等道，许、蔡、申、光州贼，多劫荆襄、鄂岳等道。劫得财物，皆是博茶北归本州货卖，循环往来，终而复始。更有江南土人，相为表里，校其多少，十居其半。盖以倚淮介江，兵戈之地，为郡守者，罕得文吏，村乡聚落，皆有兵仗，公然作贼，十家九亲，江淮所由，屹不敢入其间。所能捉获，又是沿江架船之徒，村落负担之类，临时胁去，分得涓毫，雄健聚啸之徒，尽不能获。为江湖之公害，作乡闾之大残，未有革厘，实可痛恨。
    今若令宣、润、洪、鄂各一百人，淮南四百人，每船以三十人为率，一千二百人分为四十船，择少健者为之主将，仍於本界江岸创立营壁，置本判官专判其事，拣择精锐，牢为舟棹，昼夜上下，分番巡检，明立殿最，必行赏罚。江南北岸添置官渡，百里率一，尽绝私载，每一宗船上下交送。是桴鼓之声，千里相接，私渡尽绝，江中有兵，安有乌合蚁聚之辈敢议攻劫。或曰：制置太大，不假如此。答曰：今西北边御未来之寇，备向化之戎，长倾东南物产，供百万口。况长江五千里，来往百万人，日杀不辜，水满冤骨，至於婴稚，曾不肯留。葛伯杀饷童子，汤征灭之，盖以童子无知而杀之，王者不舍其罪。今长江连海，群盗如麻，骤雨绝弦，不可寻逐，无关可闭，无要可防。今者自出五道兵士，不要朝廷添兵，活江湖赋税之乡，绝寇盗劫杀之本，政理之急，莫过於斯。若此制置，凡去三害，而有三利。人不冤死，去一害也；乡闾获安，无追逮证验之苦，去二害也；每擒一私茶贼，皆称买卖停泊，恣口点染，盐铁监院追扰平人，搜求财货，今私茶尽黜，去三害也；商旅通流，万货不乏，获一利也。乡闾安堵，狴犴空虚，获二利也；撷茶之饶，尽入公室，获三利也；三害尽去，三利必滋，穷根寻源，在劫贼耳。故江西观察使裴谊，召得贼帅陈，署以军中职名，委以江湖之任。陈健勇，分毫不私，自後廉察，悉皆委任。至今陈出每出彭蠡湖口，领徒东下，商船百数，随行止，去之後，惘然相吊。安有清朝盛时，太尉在位，反使万里行旅依一陈？某详观格律敕条百二十卷，其间制置无不该备，至於微细，亦或再三，唯有江寇，未尝言及。今四夷九州，文化武伏，奉贡走职，罔不如法，言其功德，皆归太尉。敢率愚衷，上干明虑，冀裨亿万之一，无任战汗惶惧之至。某谨再拜。
    ○上门下崔相公书
    天生相公辅仁圣天子，外齐武事，内治文教。被权衡称量者，不失铢黍；受威烈慑怛者，蚓缩鱼藏。百职率治，中外平一，伏惟相公功德，无与为比。往者彭城骄强，顽卒数万，联三齐旧风，振天下饷道。重弓束矢，大刀长矛，不受指挥，自有信誓。王侍中生於其间，称为健黠，奔马潜出，不敢回顾。高仆射宽厚闻名，能治军事，举动汗流，拜於堂下。及乎不受李司徒，脔食其使者，风波不回，气势已去。自淮北渡，由洛东下，漕挽行役，出泗上者，稚长相贺。藩镇欲生事树功者，横激旁构，庙堂谋议，不知所出。相公殿一家僮，驰入万众，无不手垂目瞪，露刃弦弓，偶语腹非，或离或伍。相公气压其骄，文诱其顺，指示叛臣贼子覆灭之踪，铺陈忠臣义士荣显之效，皇威坌涌於言下，狼心顿革於目前。然後剔刮根节，销磨顽矿，日教月化，水顺雪释。吐饭饱之，解衣暖之，威驱恩收，礼训法束。一年人畏，二年人爱，三年化成，裁成一邦，俗同三辅。当此之时，迟回之间，有勇力者一唱而起，徵後数十万，大小且百战，我然后傅其垒，钩其垣，得其罪人，天下固已困矣。而天下议者必曰：“某名将也，某善用兵也，虽疏爵上公，裂土千里，其酬尚薄。”此必然之说也。故曰：见胜不过众人之所知，非善之善者也；战胜而天下曰善，非善者也；百战百胜，非善之善者也；能不战而屈人之兵，乃善之善者也。是相公手携暴虎贪狼，化为耕牛乘马，退数十万兵，解天下之缚，於谈笑俯仰燕享笔砚之间耳。以此校之，斯过古人万万远矣。复自持统大相，开张教化，外制四夷，内循百度，长育人材，兴起颓弛，心迎志释，罔有怨嗟。是以天下帖泰，蝗死灾去，饥人复饱，流人复安，内外远近，率职奉法，不闻其他。如周有召穆公、仲山甫，汉有魏相、邴吉，国朝姚、宋二公，文事武事，居中处外，罔不是倚。国家有天下二百三十馀年，盛溢两汉，功侔三代，今复生相公辅佐仁圣天子，天时人事，即自将来，福禄昌炽，卜之无穷，天下孰不幸甚。某僻守荒郡，亦被陶钧，齿发甚壮，志尚未衰，敢不自强。冀得天造，无任感激悃恳之至。某恐惧再拜。
    ○上泽潞刘司徒书
    今日轻重，望於几人，相位将权，长材厚德，与轻则轻，与重则重，将军岂能让焉。昔者齐盗坐父兄之旧将，七十年来，海北河南泰山，课赋三千里，料甲一百县，独据一面，横挑天下。利则伸，钝则满镞而不发，约在子与孙血绝而已。此虽使铁偶人为六军，取不孔易，况席征蔡之弊，天下消耗，燕蟠赵伏，用齐卜我。当此之时，一年不能胜，则百姓半流；二年不能胜，则关东之国孰知其变化也。将军一心仗忠，半夜兴义，昧旦而齐族矣。疆土籍口探出，僭物重宝，仰关辇上，是以赵一摇，燕一呼，争来汗走，一日四海廓廓然无事矣。伏惟将军之功德，今谁比哉！是以初守滑台为尚书，守潞为仆射，乃作司空，乃作司徒，爰开丞相府，平章天下，越录躐等，骤得富贵。古今之人，亦以为将军止此而已矣。将军德於国家甚信大，国家复之於将军，雅亦无与为大矣。
    今者上党足马足甲，马极良，甲极精，後负燕，前触魏，侧肘赵。彼三虏屠囚天子耆老，劫良民使叛，衔尾交颈，各蟠千里，不贡不觐，私赡妻子，王者在上，此辈何也？今者上党驰其精良，不三四日与魏决於漳水西，不五六日与赵合於氵氐水东，萦太原，排飞狐，缓不二十日与燕遇於易水南。此天下之郡国，足以事区区於忠烈，无如上党者。明智武健，忠宽信义，知机便，多算画，攻必巧，战不负，能使万人乐死赴敌，足以事区区於忠烈，天下之人无如将军者。爵号禄位，富贵休显，宜驱三族，上校恩泽，宜出万死，以副倚注，天下之人，亦无如将军者。是将军负天下三无如之望也。始者将军赖齐，然後得禄仕，入卧内等子弟，一身联齐累世之逆卒，境上争首，其恩甚厚，其势甚不便。将军以为大仁可以杀身，大忠不顾细谨，终探怀而取之。今者将军负三无如之望，上戴天子四海之大，以为缓急所宜，日夜具申喧请，今默而处者四五岁矣。负天下之三无如者，宜如是邪？不宜如是耶？是以天下之小人，以为将军始者取齐，见利而动，今者安潞，见义而止。若是则天下利无穷，义有限，走无穷，背有限，则安可识之哉。其有识者则曰：不然，夫桓文之霸也。先修刑政，然後事事。近有山东士人来者，咸道上党之政，军士兵吏之详，男子亩，妇人桑，老者养，孤者庇，上下一切，罔有纰事。暨首政庭，则将军不知尊，布衣不知卑。诸侯之骄久矣，是以高才之人，不忍及门，仁政不施久矣，是以暴乱不止。若此者，将军是行仁政来高才，苟行仁政来高才，若非止暴乱，尊九庙，峻中兴，复何汲汲如是邪！在汉伯通，在晋牢之，二人功力不寡，一旦诛死，人岂冤之？苻秦相猛，将终戒视後祸，大唐太尉房公，忍死表止伐辽。此二贤当时德业，不左诸人，尚死而不已，盖以辅君活人为事，非在矜伐邀引为心也。伏惟将军思伯通、牢之所以不终，仰相猛、房公之所以垂休，则天下之人，口祝将军之福寿，目睹将军盛德之形容，手足必不敢加不肖於将军之草木，此乃上下万世烈丈夫口念心祷而求者。今将军尽能有之，岂可容易而弃哉！
    大唐二百年，自外叛者三十馀种，大者三得其二，小者亦包裹千里，燕、赵、魏、潞、齐、蔡、吴、蜀，同欢共悲，手足相急。陈刺死、帐下死、围悉死、伏剑死、斩死、绞死，大者三岁，小或一日，已至於尽死。死曰忠曰义，则有父子同坛，兄弟继踵，论罪则曰有某功，论功则曰舍某罪。伏惟十二圣之仁，一何汪汪焉，天之校恶灭逆，复何切切焉。此乃尽将军所识，复何云云，小人无位而谋，当死罪。某恐惧再拜。
    ○授司勋员外郎谢宰相书
    伏以睦州治所，在万山之中，终日昏氛，侵染衰病。自量忝官已过，不敢率然请告，唯念满岁，得保生还。不意相公拔自污泥，升於霄汉，却收斥锢，令厕班行，仍授名曹，帖以重职。当受震骇，神魂飞扬，抚已自惊，喜过成泣，药肉白骨，香返游魂，言於重恩，无以过此。
    ●卷七百五十二
    ☆杜牧（五）
    ○上周相公书
    某再拜。伏以大儒在位而未有不知兵者，未有不能制兵而能止暴乱者，未有暴乱不止而能活生人、定国家者。自生人已来，可以屈指而数也。今兵之下者，莫若刺伐之法，《诗大雅维清》奏《象舞》之篇曰：“维清缉熙，文王之典。迄用有成，维周之祯。”《象》者，象武王伐纣刺伐之法，此乃文王受命，（受殷王专征之命也），七年五伐，留战阵刺伐之法，遗之武王，武王用以伐纣，而有天下，致之清平，为周家之祯祥。周公居摄，祀文、武於清庙，作此诗以歌舞文、武之德。其次兵之尤者，莫若钩援冲壁，今之一卒之长，不肯亲自为之。《诗大雅》周公《皇矣》美周之诗曰：“以尔钩援，与尔临冲，以伐崇墉。临冲闲闲，崇墉言言。”此实文王伐崇墉，傅于其城，以临车冲，钩援其城，文王亲自为之。夫文王何人也，周公诗之，夫子删而取之，列於《大雅》，以美武王这功德，手弦而口歌之。不知後代之人，何如此三圣人？安有谋人之国，有暴乱横起，戎狄乘其边，坐於庙堂之上曰：“我儒者也，不能知兵。”不知儒者竟不可知兵乎，竟可知兵乎？长庆兵起，自始至终，庙堂之上，指踪非其人，不可一二悉数。高宗朝，薛仁贵攻吐蕃，大败於大非川。仁贵曰：“今年岁在庚午，不当有事於西方，此乃锺、邓伐蜀，身诛不返。”昨者诛讨党羌，徵关东兵用於西方，是不知天道也。边地无积粟，师无见粮，不先屯田，随日随饷，是不知地利也。两汉伐虏，骑兵取於山东，所谓冀之北土，马之所生，马良而多，人习骑战，非山东兵不能伐虏。昨者以步骑，百不当一，是不知人事也。天时、地利、人事，此三者皆不先计量短长失，故困竭天下，不能灭朴之虏，此乃不学之过也。不教人战，是谓弃之，则谋人之国，不能料敌，不曰弃国可乎！
    某所注《孙武》十三篇，虽不能上穷天时，下极人事，然上至周、秦，下至长庆、宝历之兵，形势虚实，随句解析，离为三编，辄敢献上，以备阅览。少希鉴悉苦心，即为至幸，伏增惶惕之至。某顿首再拜。
    ○上宣州高大夫书
    某顿首再拜。自去岁前五年，执事者上言云，科第之选，宜与寒士，凡为子弟，议不可进。熟於上耳，固於上心，上持下执，坚如金石。为子弟者，鱼潜鼠遁，无入仕路苛窃惑之。科第之设，圣祖神宗所以选贤才也，岂计子弟与寒士也。古之急於士者，取盗取仇，取於夷狄，岂计其所由来？况国家设取士之科，而使子弟不得由之？若以科第之徒，浮华轻薄，不可任以为治，则国朝自房梁公已降，有大功，立大节，率多科第人也。若以子弟生於膏粱，不知理道，不可与美名，不令得美仕，则自尧已降，圣人贤人，率多子弟。凡此数者，进退取舍，无所依据，某所以愤懑而不晓也。
    尧，天子子也；禹，公子也；文王，诸侯孙与子也；武王，文王也也；周公，文王之子武王之弟也；夫子，天子裔孙宋公六代大夫子也。春秋时，列国有其社稷，各数百年，其良臣多出於公族及卿大夫子孙也。鲁之季友、季文子、叔孙穆子、叔孙昭子、孟献子，皆出於三桓也。臧文仲、武仲出於公子区，柳下惠出於公子无骇。（诸侯之子称公子，公子之子称公孙，公孙之子称公族，以王父字为氏，展禽是也）宋之良臣，多出於戴、桓、武、庄之族也，举其尢者，华元、子罕、向戌是也。卫之良臣，亦公族及卿大夫之裔也，举其尢者，公子荆、公叔发、公子朝，皆公族也；子鲜，公子也；史狗、史鱼、宁武子，卿大夫之裔也。齐之晏婴，晏桓子子也。曹之子臧，公子也。吴之季札，王子也。郑之良臣，皆公孙公族也。举其尢者，子封、子良、子罕、子展、子皮、子产、子张、子太叔是也。楚之良臣，子囊、子西、子期，皆王子也，子庚、王孙也。其卿大夫之裔，斗氏生令尹子文，後有斗辛、斗巢、斗怀；（昭王反国皆有大功）氏生、贾、孙叔敖、启疆、子凭、掩、罢；屈氏生屈荡、屈到、屈建。六国时，有昭奚恤，公族也；屈原，诸屈後也。皆其祖先於武王、文王时，基楚国为霸者，用其子孙，其社稷垂九百馀年。至於晋国最为强，其贤臣尤多，有赵氏、魏氏、韩氏、狐氏、中行氏、范氏、荀氏、羊舌氏、栾氏、却氏、祁氏，其先皆武公、献公、文公勤劳臣也，用其子弟，召诸侯而盟之者，仅三百年。在六国，齐之孟尝、赵之平原、魏之信陵，皆王子王孙也。齐复有司马穰苴，亦王族也。其在汉魏已下，至於国朝，公族之子弟，卿大夫之胄裔，书於史氏为伟人者，不可胜数，不知论圣贤才能，于子弟中复何如也！
    言科第浮华轻薄，不可任用，则国朝房梁公元龄，进士也，相太宗凡二十一年，为唐宗臣，比之伊、吕、周、召者。郝公处俊，亦进士也，为宰相时，高宗欲逊位与武後，处俊曰：“天下者，高祖、太宗之天下，非陛下之有，但可传之子孙，不可私以与後。”高宗因止。来济、上官仪、李玄义，皆进士也，後为宰相，济助长孙太尉、褚河南共摧武後者，後突厥入塞，免胄战死，仪革废武後召，玄义助处俊言不可以位与武後。娄侍中师德，亦进士也，吐蕃强盛，为监察御史，以红抹额，以猛士诏，躬衣皮，率士屯田，积谷八百万石，二十四年西征，兵不乏食，荐狄公为相，取中宗於房陵，立为太子。汉阳王张公柬之，亦进士也，年八十为相，殴致四王，手提社稷，上还中宗。郭代公元振，亦进士也，镇凉州仅十五年，北却突厥，西走吐蕃，制地一万里，握兵三十万，武氏惕息不敢移唐社稷。魏公知古，亦进士也，为宰相，废太平公主谋以佐元宗，及卒也，宋开府哭之曰：“叔向古之遗直，子产古之遗爱，兼而有者，其魏公乎！”姚梁公元崇，登第下笔成章举、首佐元宗起中兴业凡三十年，天下几无一人之狱。宋开府，亦进士也，与姚唱和，致开元太平者。刘幽求登制策科，与元宗徒步诛韦氏，立睿宗者。苏氏父子，皆进士也。大许公为相於武後朝酷吏中，不失其正，於中宗朝诛反贼郑普思於韦後党中；小许公佐元宗朝，号为苏、宋。张燕公说登制策科，排张易之兄弟，赞睿宗请元宗监国，竟诛太平公主，招置文学士，开内学馆，元宗好书尚古，封中太山，祀後土，因燕公也。张曲江九龄，亦进士也，排李林甫、牛仙客，骂张守不斩安禄山，谪老南服，年未七十。张巡亦进士也，凡三入判等，以兵九千守雎阳城凡周岁，拒贼十三万兵，（出天宝杂记）使贼不能东进尺寸，以全江淮。元和中，宰相河东司空公、中书令裴公，皆进士也，裴公仍再得宏辞制策科。当贞元时，河北叛，齐、蔡亦叛，阶此蜀亦叛，吴亦叛，其他未叛者皆高下其目，熟视朝廷，希向强弱而施其所为。司空公始相宪宗，废权幸之机牙，令不得张，收敛百职，归於有司，命节度使出朝廷，不由兵士（始自抚州除袁相为滑州，滑州凡三月无帅，三军无事，宪宗始信之。自此不用贞元故事，以行军副使大将军为节度使），拔取沉滞，各还其官（开州取唐舍人为职方郎中知制诰，饶州取李赵公为考功郎中知制诰，在贞元中皆十馀年迁逐，其他似谪者亦皆当叙用也），然後西取蜀，东取吴，天下仰首，始见白日。裴公抚安魏博，使田氏尽归六州，元和中，翦蔡剧贼於洛师胁下，招来常山，质其二子以累其心，取十三城使不得与齐交手为寇，因诛师道，河南尽平。当是时，天下几至於太平。凡此十九公，皆国家与之存亡安危治乱者也。不知科第之选，复何如也？至於智效一官，忠立一节，德行文学，不可悉数。董生云：“春秋之义，变古则讥之。”傅说命高宗曰：“监於先王成宪，其永无愆。”故殷道复兴。《鸿雁》美周宣王能复先王之道。西汉魏相佐汉宣帝为中兴，但能奉行汉家故事。姚梁公佐元宗，亦以务举贞观之法制耳。自古及今，未有背本弃古而能致治者。
    昨获览三郎秀才新文凡十篇，数日在手，读之不倦。其旨意所尚，皆本仁义而归忠信，加以辞彩遒茂，皎无尘土，况有诚明长厚之誉於千人中，傥使前五六年得进士第，今可能出入谏官、御史，助明天子为治矣。古人云，三月不仕则相吊。安有凡五六年来，选取进士，施设网罟，如防盗贼。言子弟者，噎哑抑郁，思一解布衣，与下士齿，厥路无由，於古未前闻也。某因览三郎文章，不觉发愤，略言大概。干触尊重，无任惶惧。某再拜。
    ○上李中丞书
    某入仕十五年间，凡四年在京，其间卧疾乞假，复居其半。嗜酒好睡，其癖已痼，往往闭户便经旬日，吊庆参请多亦废阙。至於俯仰进趋，随意所在，希时徇势，不能逐人。是以官途之间，比之辈流，亦多困踬。自顾自念，守道不病，独处思省，亦不自悔。然分於当路，必无知己，默默成戚，守日待月，冀得一官以足衣食。一自拜谒门馆，似蒙奖饰，敢以恶文连进机案，特遇采录，更不因人，许可指教，实为师资，接遇之礼过等，询问之辞悉纤。虽三千里僻守小郡，上道之日，气色济济，不知沉困之在己，不知升腾之在人，都门带酒，笑别亲戚。斯乃大君子之遇难逢，世途之不偶常事，虽为远宦，适足自宽。
    某世业儒学，自高、曾至於某身，家风不坠，少小孜孜，至今不怠。性颛固，不能通经，於治乱兴亡之迹，财赋兵甲之事，地形之险易远近，古人之长短得失，中丞即归廊庙，宰制在手，或因时事召置堂下，坐之与语，此时回顾诸生，必期不辱恩奖。今者志尚未泯，齿发犹壮，敢希指顾，一罄肝胆，无任感激血诚之至。某恐惧再拜。
    ○与人论谏书
    某疏愚怠惰，不识机括，独好读书。读之多矣，每见君臣治乱之间，兴亡谏诤之道，遐想其人，舐笔和墨，则冀人君一悟而至於治平，不悟则烹身灭族，唯此二者，不思中道，自秦、汉已来，凡千百辈不可悉数。然怒谏而激乱生祸者，累累皆是；纳谏而悔过行道者，不能百一。何者？皆以辞语迂险，指射丑恶，致使然也。夫迂险之言，近於诞妄；指射丑恶，足以激怒。夫以诞妄之说，激怒之辞，以卑凌尊，以下干上，是以谏杀人者，杀人愈多；谏畋猎者，畋猎愈甚；谏治宫室者，宫室愈崇；谏任小人者，小人愈宠。观其旨意，且欲与谏者一斗是非，一决怒气耳，不论其他，是以每於本事之上，尤增饰之。今有两人，道未相信，甲谓乙曰：“汝好食某物，慎勿食，果食之，必死。”乙必曰：“我食之久矣，汝谓我死，必倍食之。”甲若谓乙曰：“汝好食某物，第一少食，苟多食，必生病。”乙必因而谢之，减食。何者？迂险之言，则欲反之，循常之说，则必信之，此乃常人之情，世多然也。是以因谏而生乱者，累累皆是也。汉成帝欲御楼船过渭水，御史大夫薛广德谏曰：“宜从桥，陛下不听，臣自刎以血污车轮陛下不庙矣。”（不得入庙祠也）上不说。张猛曰：“臣闻主圣臣直，乘船危，就桥安，虽主不乘危，御史大夫言可听。”上曰：“晓人不当如是邪？”（谓谏诤之言当如猛之详善）乃从桥。近者宝历中，敬宗皇帝欲幸骊山，时谏者至多，上意不决，拾遗张权舆伏紫宸殿下，叩头谏曰：“昔周幽王幸骊山，为犬戎所杀；秦始皇葬骊山，国亡；元宗皇帝宫骊山而禄山乱；先皇帝幸骊山而享年不长。”帝曰：“骊山若此之凶邪？我宜一往，以验彼言。”後数日，自骊山回，语亲幸曰：“叩头者之言，安足信哉！”汉文帝亦谓张释之曰：“卑之无甚高论，令可行也。”今人平居无事，朋友骨肉切磋规诲之间，尚宜旁引曲释，绎绎，使人乐去其不善而乐行其善，况於君臣尊卑之间，欲因激切之言而望道行事治者乎？故《礼》称五谏，而直谏为下。
    前数月见报，上披阁下谏疏，锡以币帛，辟左且远，莫知其故。近於游客处一睹阁下谏草，明白辩婉，出入有据，吾君圣明，宜为动心。数日在手，味之不足，且且喜且慰，三者交并，不能自止。吾君闻谏，既且行之，仍复宠锡，诱能谏者，斯乃尧、舜、禹、汤、文、武之心也，闻於远地，宜为吾君也。阁下以忠孝文章立於朝廷，勇於谏而且深於其道，果能辅吾君而光世德。某蒙阁下之厚爱，冀於异时资阁下之知以进尺寸，能不为阁下之喜复自喜也，吾君今日披一疏而行之，明日闻一言而用之，贤才忠良之士森列朝廷，是以奋起志虑，各尽所怀，则文祖武宗之业，穷天尽地，日出月入，皆可洒扫，以复厥初。某纵不得效用，但於一官一局，筐箧簿书之间，活妻子而老身命焉，作为歌诗，称道仁圣天子之所为治则为有馀，能不自慰？故获阁下之一疏，喜慰三者交并，真不虚也，宜如此也。无因面赞其事，书纸言诚，不觉繁多。某再拜。
    ○与浙西卢大夫书
    某顿首再拜。某年二十六，由校书郎入沈公幕府。自应举得官，凡半岁间，既非生知，复未涉人事，齿少意锐，举止动作，一无所据。至於报效施展，朋友与游，吏事取舍之道，未知东西南北宜所趋向。此时郎中六官一顾怜之，手携指画，一一诱教，丁宁纤悉。两府六年，不嫌不怠，使某无大过而粗知所以为守者，实由郎中之力也。去岁乞假，路由汉上，员外七官以某尝获知於郎中，惠然不疑，推置於肺肝间。某恃郎中之知，亦敢自道其志，公私谋议，各悉所怀，一俯一仰，如久而深者。久欲资郎中、员外之为阶级，远千尊重，欲望收恤，舐笔伸纸，以复逾於三四。因曰既阶级矣，步欲升堂，与排闼而入者事不同日。《式微》诗曰：“何其处也，必有与也。”言必有仁义与我，所以处而不去也。进退计忖，不宜得罪。今敢谨写所为文十四首，编为一卷，继进於後，爱之不倦，为之不已，不至於工，今以为献，无任惭惶。然特为进说之端，非敢因此求知，不胜攀恋惕惧之至。某再拜。
    ○上李太尉论北边事启
    某启。伏以圣主垂衣，太尉当轴，威德上显，和泽下流。诸侯无异心，百姓无怨气，星辰顺静，日月光明，天业益昌，圣统无极。既功成而理定，实道尊而名垂。今则未闻纵东山之游，乐後园之醉，惕惕若不足，兢兢而如无。岂不以边障尚惊，殊虏未殄，防其入寇，犹须徵兵。伏以回鹘种落，人数非多，校於突厥绝为小弱。今者国破众叛，逃来漠南，为羁旅之魂，食草莱之实。白鬣骊も之骑，凋耗已无，氵重酪皮毳之资，饥寒皆尽。寄命杂种，藏迹阴山，取之及时，可以一战。今者度虏之计，不出二者，时去时来，回翔不决，必有所在。西戎已得要约，伺其气势，同为侵扰，此其一也；心胆破坏，马畜残少，且於美水荐草，暖日广川，牧马养习，以俟强大，此其二也。今者徵中国之兵与之首尾，久戍则有师老费财之忧，深入则有大寒瘃堕之苦，示戎狄之弱，生奸杰之心。今者不取，恐贻後患，敢以管见，上干尊重。
    自两汉伐虏，皆是秋冬，不过百日，驱中国之人，入苦寒之地。此时匈奴劲弓折胶，童马免乳，畜肥草壮，力全气盛，与之相校，胜少败多。故匈奴云：汉实大国也，但其人不能辛苦尔。此所谓避虚而击实，逃短而攻长。至於後魏，崔浩因见其理，蠕蠕强盛，屡犯北边，浩请讨之曰：“蠕蠕恃其地远，自宽已久，故夏则散众放畜，秋肥乃聚，背寒向暄，南来寇抄。今出其虑表，掩其不备，大兵卒至，必惊骇星分，向尘奔走，牡马护牧，牝马恋驹，驱驰难制，不得水草，未过数日，则聚而困毙，可一举而灭矣。”武帝从之，及军入境，蠕蠕先不设备，民畜布野，惊怖四奔，莫相收摄。於是分军扑讨，东西五千里，南北三千里，凡所俘虏及获畜产，弥漫山泽。高车因杀蠕蠕积类，归降者三十馀万落，虏遂散乱。帝沿弱水西行至涿邪山，诸大将虑深入恐有伏兵，劝帝停止不追，浩先劝穷追之，不从。後闻凉州贾胡言，若更前行三日，则尽灭之矣。帝深恨之。以某所见，今若以幽、并突阵之骑，酒泉教射之兵，整饬诫誓，仲夏潜发，计阴山与涿邪之远近，十不一二，校蠕蠕回鹘之强弱，犹如虎鼠。五月节气，在中夏则热，到阴山尚寒，中国之兵足以施展。行军於枕席之上，玩寇於掌股之间，︷悬瓶，汤沃见雪，一举无疑，必然之策。今冰合防秋，冰销解戍，行之已久，虏为长然，出其意外，实为上策。议者或云，北取黠戛，令讨回鹘。伏以黠戛起於别种，超为可汗，必是英杰，天时必助，贤才必用，法令必明。灭回鹘之後便是敌，况示之以弱，必为所轻。今者四海九州，同风共贯，诸侯用命，年谷丰熟，可以瘗元玉於常山，孑遗人於河垅。顾兹疲虏，岂遗子孙。
    伏惟太尉相公文德素昭，武功复著，画地而兵形尽见，按琐而边事无遗，唯一指踪，即可扫迹。昔汉武帝之求贤也，有上书不足采者，辄报罢去，未尝罪之，故能羁越臣胡，大兴礼乐。今太尉与仁圣天子同德，有志之士无不愿死。伏惟特宽狂狷，不赐诛责，生死荣荷，无任感恩攀恋惶惧汗栗之至。谨启。
    ○贺中书门下平泽潞启
    某启。伏以上党之地，肘京洛而履蒲津，倚太原而跨河朔，战国时，张仪以为天下之脊，建中日，田悦名曰腹中之眼。带甲十万，籍土五州，太行、夷仪为其扃关，健马强弓为其羽翼。自逆党专有，仅及一世，颇闻教育，实曰精强。昨者凶竖专地之请初陈，圣主整旅之诏将下，中外远迩，皆疑难攻，蜂虿螗螂颇亦自负。伏惟相公上符神断，潜运庙谟，仗宗社威灵，驱风□雷电。掌上必取，彀中难逃，才逾周星，果枭逆首。周公东征之役，捷至三年，宪皇淮夷之师，克闻四岁。校虏寇之强弱，曾不等伦；考攻取之败亡，何至容易。若非睿算英略，借箸深谋，比之前修，一何远出。自此鞭笞反侧，洒扫河湟，大开明堂，再振儒校。穷天尽地，皆为寿域之人；赤子秀眉，共老止戈之代。某谬分符竹，实由恩知，庆怏欢之诚，倍百常品，不宣。谨启。
    ○上白相公启
    某启。伏维相公上佐圣主，独专魁柄，封殖良善，修整纪纲。练群臣，谨百职，考功绩，核名实，大张公室，尽闭私门。盛德大功，直笔实光於简策；清节细行，祝史不愧於神明。天下望之为准绳，朝廷倚之为依据。毕公克勤小物，周公焕发大猷，邴吉陋案吏於公庭，袁安不锢人於圣代。卫将军有长揖之客，张子儒无谢恩之人，吉甫率由旧章，魏相能明故事。房、杜不以求备取人，不以已长格物；姚梁公先有司，修旧法，下位各得言其志，百司各得尽其才。求於古人之贤，皆集相公之德，如以尺量刀解，粉布墨画，大小铢黍，丸角尖缺，各尽其分，皆当其任。是以庶人不议，乡校无言，天下欣欣，若更生者。自此黄发之老，待哺之子，不见兵戈，不离抱抚。清庙之祭，四夷来助，苍生之愿，百志皆成，禺禺万方，实悬斯望。某远守僻左，无因起居，但采风谣，亦能歌咏，无任攀恋激切之至。谨启。
  </div>
  <div class="pagination">
   <a href="全唐文_page446.html">
    上一页
   </a>
   <span>
    ...
   </span>
   <a href="全唐文_page442.html">
    442
   </a>
   <a href="全唐文_page443.html">
    443
   </a>
   <a href="全唐文_page444.html">
    444
   </a>
   <a href="全唐文_page445.html">
    445
   </a>
   <a href="全唐文_page446.html">
    446
   </a>
   <span class="current-page">
    447
   </span>
   <a href="全唐文_page448.html">
    448
   </a>
   <a href="全唐文_page449.html">
    449
   </a>
   <a href="全唐文_page450.html">
    450
   </a>
   <a href="全唐文_page451.html">
    451
   </a>
   <a href="全唐文_page452.html">
    452
   </a>
   <span>
    ...
   </span>
   <a href="全唐文_page448.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
