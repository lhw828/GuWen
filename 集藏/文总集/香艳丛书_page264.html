<!DOCTYPE html>
<html>
 <head>
  <meta charset="utf-8"/>
  <title>
   香艳丛书 - 第 264 页/共 467 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   香艳丛书 - 第 264 页/共 467 页
  </h1>
  <div class="content">
   会有御史采生虚声，登诸荐牍，令在军中委用。随某军门出关，转战数年，以功保举知府。回军驻兰州，营中无事，弋飞射走，习以为乐。一日生乘马独行，山水明秀，甚惬于怀。轻裘缓带，顾盼自雄。忽有一獐起草际，射之不中。驰马逐之，其行渐远。复逾一岭，林木丛杂，山径幽仄。正深疑讶，踯躅不前，忽闻树梢有鸣镝声，群鸟惊噪而起。一女子窄袖蛮蛮，纵辔骤至。见生，初不相识，持僵欲回。已纵马下坡矣，忽又返。问生曰：“君从何处来？军中识张乐灜乎？”生曰：“是余同事，在营司理文案。兹当查核报销档册，正尔忙碌也。”女曰：“适有一鹗带箭飞入林中，曾见之否？”生曰：“未也。”女曰：“张乐灜是我阿兄，蓬门离此不远。此间距营尚数十里，既与同事，何不暂至我家小憩片时，然后行，未晚也。”言间，二婢女亦骑而至，齐向女曰：“我于山下生获一獐，已致之园中蓄养矣。此亦今日快事！”因牵女衣睨生而笑曰：“此客何人？何为而适与阿姑相值也？观客妆束，当非此间人。”女曰：“渠言与我阿兄同事，故邀至我家，略一款留。”遂促生行。生意踌躇，然雅不欲拂其意。于是女前生随，二婢从之。 
　　越二冈头，即见一涧洄潆，数椽矗立。女指谓生曰：“此即是矣。”既至，导生入门。双扉上悬绝巨鹿角数事，虎革豹皮，殆满两廊。堂中彝鼎图书，古色斑剥。须臾，女易妆而出，则一旖旎娉婷，十六七岁绝妙女子也。生不觉神为之夺，因问堂上何人侍奉。女曰：“老父出征喀逆阵亡，老母卧病未能见客。”女因询生姓名，知生为浙人，遂话西湖之胜，谓惜不得一游。一婢曰：“昨闻邻尼妙师，言今岁六月中，阿姑必在西湖看莲花也。”女怒之以目。顷之，肴核既设，酒醴杂陈。女劝生且食曰：“山家风味，殊亵贵客也。”生腹正饥，为之饱啖，味亦殊不恶。生问女：“居此几时矣，山中多豺虎，何不徙宅郡城？且闻令兄结姻江南，将来筮仕，亦必不离江浙，曷弗阿姑亦同往耶？”女但笑不答。夕阳将坠，生辞欲行。女曰：“山北达营，其道甚纡。山南路径错杂，恐致迷途，况暮夜尤不宜行。不如宿此一宵，明晨早发。”生从之。是夕宿于堂之西偏，床褥香软异常，魂梦俱适。天明，生起，婢来供盥漱。生出视，见马已絷门外，圉人倚马而立。马尾系一囊，婢指圉人曰：“此导者也。此间山径盘曲，出此四五里许，始达康庄。”指囊中曰：“此糗粮藉供朝餐，瓶有酒，壶有茗，当可勿患饥渴也。囊畔有竹报一函，吾家姑子托致阿兄。”生致谢再三而后行。 
　　达营日尚未哺，诣乐灜所，告以故。乐灜讶谓：“父母所生，只余一人，何得有妹留此间？况兰州一隅，吾父足迹所未至，即有外遇，亦不应在此。”生乃出襄中书示之，则其父当年殉难时绝笔也。细视一囊一瓶一壶，皆其父生平所御旧物，铭款并存。乐灜于是涕不可仰，悲从中来。立命仆马备骡马，偕生重往访之。既抵前日所登之岭，忽迷其径。山南山北，盘旋久之，终不能达，暮夜乃返。生犹弗信，连日独自觅寻，杳无端绪。 
　　荏苒三阅月，将撒师凯旋。乐灜已奏补江西一县令，不日赴任。生亦束装将发。忽有急足至曰：“主者促召君，舆从已备，其亟行。”生出视，则御者已挟之登车，鞭马疾驰，迅如飙电。逮至，则女所也。前婢己迎门谓曰：“候久矣！”生入视，则陈设华焕，灯烛耀天，氍毹贴地，宾客盈堂，衣冠跻跄。傧相引生至别室，沐浴更衣。俄而笙管嗷嘈，登堂交拜。既坐青庐，红巾遽揭，则仪态万方，胡天胡帝。诸观者咸曰：“新郎何修得此，艳福真无涯哉！” 
　　生既去之后，乐灜坐待生三日，不至。一夕，忽有片纸自帐外入，下堕枕函。拾而就火视之，曰：“余已为君妹赘婿，行李其代携归。告之曰：‘今生不复返矣！’”乐灜知其堕入魔道，意将设法以拯之出。因以前后情节上告大帅。大帅掀髯笑曰：“自古邪不能胜正。乘此余威，平妖伐怪，其谁克当。”爰下搜山之令，命全营军士俱携火器往，于前时迷径处，围其四周，纵火焚林。继以枪炮轰攻，山崩石裂，竟日无所见而返。 
　　生与女结缡后，眷恋甚至。女亦婉娈笃至，形影弗离。鸾皇之和鸣云路，翡翠之嬉戏兰苕，弗是过也。谈次，生为述前妻之巧。女因问生：“尚忆前妻乎？”生曰：“日月虽浅，肺腑已深。天涯久隔，云何不思？”女曰：“余昨夕梦至君家。见君前妻，鸦鬟斜堕，蛾脸不舒。方铺笺握管，写弃妇怨一篇，殆为君作也。今请为君歌之。”令婢携琵琶至，挥弦而唱曰：“妾年初破瓜，颜色樱桃花。感君缠绵意，歌舞留君家。妾未饭，君不饭；妾未眠，君不眠。大秦珍珠罗妾前，鹦鹉环钗置妾边。衣妾新罗衣，画妾双蛾眉。妾身痛痒君身觉，妾心甘苦君心知。樱桃花落颜色变，别有芙蓉开水面。水面芙蓉别样红，春风肯向残红恋。春风本多情，妾自伤君意。沉沉眉黛销，冉冉罗衣敝。珍珠零落钗环断，未必君心长妾弃。别院张灯天月高，夜堂弦管音嗷嘈。寄言新人须着意，善事君子毋若妾。”生闻，泪为之簌簌堕，曰：“噫！余将归矣。”因问女曰：“余来此几时矣？”女曰：“山中无日月，以花开为度。今檐角梅花，已四度开矣。近日又将舒蕊，则君之来，已经五载。况计从军之岁，暌离不已久乎？君既思之，云何不归。明日，将备一尊酒，送君言旋。”是夕，女珠泪淋浪，玉容惨淡，坐以达旦。设席中堂，捧杯劝生。生饮既毕，掷杯于地，掩面归房。生回至兰州，已无故人，遂登程回浙。 

　　罗浮幻迹 
　　罗浮古以仙境称。本两山，而以风雨为离合，名胜甲粤东。山在惠州，界于增城、博罗之间。高三百六十丈，周围三百二十七里，岭十五，峰四百三十二。相传葛洪闻交趾出丹砂，求为勾漏令。至广州，刺史邓岳留不令去。洪遂入山炼丹，著述不辍。山有麻姑峰，峰下有麻姑池、梅花村诸胜。西有石埭山，崖立千仞，激泉如飞。天光明耀，山水清华，入游者无不神移心快，愿作平原十日留焉。山之阳，有村曰“留仙”，在访梅亭之北，聚族数十家，皆以艺梅为生。接干培根，罔不入妙。每值春风暖处，快雪晴边，冻影疏杳，令人作姑射神仙之想。 
　　 村中巨族孙大冈，诸生也。绮年玉貌，倜傥自喜。顾择偶甚苛，非得绝代丽姝，不甘下玉镜台之聘也。年将二十，犹作鳏鱼。性喜静，爱梅，欲学林和靖之为人，以梅为妻。于梅花村后筑小屋数椽，额曰：“问梅山馆”。穷年累月，吟读其中，不肯与俗人交，俗人亦无敢相溷者。俗尚火葬。青楼中妓朝死而夕焚，先投烈焰，后弃深渊。生恻然悯之，于默林中辟地数亩，围以女墙，专瘗曲院中人。麦饭纸钱，岁时致祭。不二年，葬柩数十具。孙窃喜，以为香魂玉骨，得所依归，不致生蹈火坑，死后仍罗火劫也。 
　　先是，北里中，有校书汤梅仙者，色艺双绝。游狭斜者，皆如蚁之附擅，蝇之逐臭，颠倒于石榴裙底。因此而丧其身，倾其橐者，不止一人。汤声价自高，虽一颦一笑，不肯轻以与人。孙艳其名，欲访未果，先投诗二章云： 
　　绝代盈盈想可怜，丽娟肌发丽华年。 
　　痴心愿化钗头凤，得傍梅花胜作仙。 

　　劝卿留意护芳丛，无限韶华一瞬中。 
　　生怕春光消歇尽，落花空自怨东风。 
汤得诗，吟咏不辍，遣婢促孙往。孙适病缠绵床蓐，凡数十日。汤时有馈问，孙甚感之。会汤得罪某贵官，以他事寻衅逮案。躏柳催花，不胜狼籍。比释归，途遇无赖梁四。梁向涎汤美，曾以百金啖鸨求一宿，汤以其不韵，却之不允，梁无如之何。至此意外相逢，遂令同党三人，掠至废寺，将迭肆无礼而甘心焉。邻有孔某者，负勇仗义，闻其事，怒不可遏。挟利刃往，谓梁四曰：“速释女！”挥刃斫庭中树立断，曰：“迟则以此为例！”梁与其党惧而逸去，遂送汤回。时鸨以女婢报闻，方拟率众往劫，今见女还家，如获珍宝。女以被辱难堪，入房而缢。钱树已倒，阖室仓皇。薄殓后，方拟付之荼毗，孙忽闯入，泪痕盈睫，有戚其容。盖于时小病初痊，闻女构雀角，因与贵官有文字缘，往为缓颊。至署则女已释出。急返中途，闻被梁四所掠，忧甚。踪迹无所得，往探香巢，竟得死耗。凭棺一恸，闻者伤心。见女槥具太薄，重为殡殓。令人舁至默林，盛祭而后葬之。月夕花晨，必往致词。相祝：“以为青衫红粉，可订同心；乃未得相逢，遽尔身殒。从此人间天上，会晤无期。卿如多情，不妨入梦，结冥中之因缘，续生前之知遇。安见卢生幽会，不再闻于今日哉！”年余，消息终杳。 
　　一日，薄暮，夕阳将下，微风不吹。偶步默林，微闻金钏声。四顾审谛，见一女郎衣绛色衫，在林尽处，背立卷袖，纤手折梅。疑为前村女，惊以微嗽。女忽回顾，惊鸿转影，仿佛艳绝。见孙至，状若怯甚。持花冉冉而去，尾之已杳。归斋冥想，辗转不眠。忽闻叩门声，问何人，曰：“君固每饭不忘者。请启扃，当自知。”其音娇婉，类女子。乃起而拔关，则顷之折花丽姝也。艳妆炫服，容貌若仙，莲步珊珊，含笑而入。孙大喜，急阖其扉，随之入室。挑灯重视，秀色逼人。长揖促坐，展问邦族。女冁然曰：“郎日夕系思之人，乃觌面时琐屑盘诘，岂虑引狼入室耶？”孙曰：“实昧平生，愿求明示，俾解狐疑。”女忽欷歔不已，既而曰：“缘疏半面，无端而来，宜其令人讶怪。然私奔卓女，相隔幽冥，言之得无惧否？”孙忽悟曰：“卿得非汤梅仙乎？”女曰：“然。”孙复揖曰：“两载神交，未尝把晤。阴阳异致，竟致相逢。然果何以至此？”女曰：“君为赵师雄后身，妾即罗浮山主，与君本有夙缘。因当时幻梦缠绵，身离情合，冥王恶妾狡狯，罚令永不欢会。今以烈死可怜，始令仍谐伉俪。但君年已壮，妾未投生。即使他日重逢，恐有白发红颜之戚。爰苦求冥主，许以重付轮回。妾今有前炼之梅花丹一丸，付君，可试吞之，则来世不忘慧业也。”孙恍然如梦觉。延坐谈心，夜深别去。自后女不复至。 
　　孙忆之苦，遂病。食丸后，病更剧，未几奄然物故。投生于携李骆姓。产之夕，其母梦庭前两日垂照，三木成围，以为佳兆，后必大贵，命名曰昌森。四岁，即能识字。时西人通商沪渎，父固求什一利者。期子大用，以中西学并课。生性极聪敏，不数年，功业大进，父没，生弃贾习儒，专事交游，渐为时流推重。试于庠，屡占优等，得食饩焉，由是名益噪。有补竹、漱玉两词人者，与生为莫逆交。生固风流潇洒，颇好绮游。惜玉怜香，衷怀独挚，车龙马水，无日不在花天酒地中。会有名校书翠燕，来自维扬，小筑甫营，芳名远播。生往访之，一见如旧相识。姬亦灼灼视生，不转一睫。盖姬固梅仙之后身也，冥王以其生前罪孽，颠倒少年，罚令再堕平康。苟能养晦韬光，始许了却前缘，重联仙侣。顾姬虽堕落，以梅花丹之力，不忘本来。守贱居贫，以烟花为恶趣。今一睹生，顿触夙缘。姬好曼吟低咏，态度酷似梅仙。愿执卷为生诗弟子，生亦投其所好，欣然诺之。由是帏中问字，帘底寻盟，一日相离，便有艾萧之咏。生既与补竹、漱玉善，故二人亦得见之。形迹相忘，同心无忌，皆劝生纳姬为簉室，姬亦欲从生偕老。生为慈命所阻，心与力违，然私愿相期，尚望作同飞鹣鸟也。生既转生，仍爱梅花。尝以《巡檐索笑图》嘱题，姬立成二首云： 
　　满池疏影劈横斜，小立园林手自叉。 
　　料得前生修未到，要将清福问梅花。 

　　骨格生成压众芳，栽培得意感东皇。 
　　如何清绝凌寒质，不嫁莲花嫁海棠。 
生读其诗，若有所感。漱玉适至，询得其故，以他语乱之，遂已。姬尝有怀人诗云： 
　　兰窗同觅句，韵险稿成迟。 
　　破睡琴三弄，浇愁酒一卮。 
　　镜留双照影，扇记合欢词。 
　　小别经旬日，相思百二时。 
又有自感诗云： 
　　青楼堕落岂无因，留得杨花薄命身。 
　　自是罡风吹太恶，旁人谁肯惜馀春。 
遂颜其所居曰“惜馀春馆。” 
　　一日，有富商甄甲，访姬，极赏其慧，乃以千金脱其籍。姬虽不愿伍没字碑，然财力制人，无敢相强。生闻佳人已去，不觉恸绝。未几成疯，言语失伦医药祈禳，无少效。一日，有跛足僧摇铃而来，谓能治奇怪杂症。家人延入请诊。僧默坐良久，急起索净水，书符其中，吸而噀之。戟指呵曰：“莫负恩，莫负情，三世因缘报此生。金蝉还脱壳，玉牒早书名。咄咄咄，须记罗浮旧日盟。”生被牒，状若木鸡，屹然不动，抚之气已绝矣。家人方环哭，僧飘然竟去，及追出门，杳不复见。先是，姬适甄商，心终不怿。值甄大病，不饮不食，奄卧若死，妻疑其离魂。适有跛僧登门，自言有回生术，乃令入视。僧高呼“赵师雄”名者三，夜半，病者忽苏，张目四顾，谓：“此是何处？我何得至此？”家人意为病中呓语，争来慰藉。病者见翠燕至，遽起牵衣，相持大哭，且询别后事，并责其负约。姬不知所云，然聆其音，宛生口吻因还诘之。则云：“我乃骆某，卿真昧良耶？”众知有异，询其颠末，翠不能隐。始知骆魂附甄体而重生也。恐事奇骇俗，戒勿扬。遣人至生家问之，果于隔宵身死。于是前因后果，彼此了然。甄则未死而死，生则死而未死。尘缘如梦，回首成空。离合悲欢，徒由自取。 
　　一夕跛僧蓦至，笑谓之曰：“钟情之约，今已相酬。廿载罗浮，梅花孤寂。贤伉俪徒恋眼前之乐，岂忘天上之缘乎？”生与姬言下大悟，夜半偕遁，同朝五岳不返。 

　　梅鹤缘 
　　盐贾金在镕，海门厅人，精会计，财雄一乡。妻欧阳氏，貌美性贤，好施与。年逾不惑，襁褓犹虚，夫妇忧之。闻普陀山送子庵大士，灵异素着，夫妇往祷。夜宿庵中，梦大士抱白鹤，持梅花一枝授之曰：“此汝家妇也。宝蕊仙雏，两美必合。善养之，后当如意。”既醒述之于妇。妇梦亦同。金谓膝下无佳儿，安得有佳妇？姑识之。 
　　闻上海为烟花薮泽，良家女子，流落青楼，粉狱火坑，有欲从良而不得者。心甚怜之。适同研友邹生，邀作沪游，欣然同往。时作狭斜游，花天酒地，选舞征歌。三年中挥金数万，脱籍者数百人。返里语欧阳，皆喜。旋一索而得妊。将娩，金夜饮斋中，醉而假寐，见一丽姬，秀眉韶齿，手持翠梧一枝，姗姗而入。谓翁曰：“吾惜馀春馆旧主也。蒙君代赎，无以报恩。上帝命为君家嗣。”言已，入内。金欲牵衣致问，姬以梧枝一击而醒。朦胧起坐，婢走报：夫人诞公子矣。金喜，至房，闻啼声，知为不凡。遂名之曰梦梧，字春余。晬盘方届，汤饼筵开。贺者共致谀词，以为此子头角峥嵘，大有贵征。金亦乐甚。 
　　春余四岁，端秀聪明，一家爱若掌珠。母每举坐膝上，教之识字，儿一见即不忘。明年偶教读唐诗，琅琅上口，闻者奇之。比长，好武，习击刺。文字虽不甚专心，而经史诸书，过目即能成诵。文词诗赋，下笔通神，往往有师所不逮者。遂于十三岁，以小三元入泮。性情倜傥，玉貌风流，论婚者踵接其门。在镕谓吾儿天上文鸾，不可无良匹。卒因选择太苛，姻久不就。春亦自命不凡，意在绝代佳人，故年已十七，犹未有室。嗣将赴北闱，父令老伙王姓从之行，暗嘱物色风尘，为之择偶。中途王病，不能从，春遣之归，率一仆单身北上。至则旅店皆满。春厌嚣杂，卸装兰若中，占西厢一隅，下榻诵读。试后被斥，愁绝无聊。 
　　一夕月明如昼，徘徊庭中，闻墙外有人声。从侧门小隙窥之，见两婢就草间布席，陈设酒肴。即有三女子踏月而来。一蟹青衫，年约十七八；一短发覆额，元裤雪衣；一绛绡衣者，年亦及笄。虽不甚了了，然皆仿佛绝丽。相将席地坐。黑衣者仰天笑曰：“月至天中，松姑何故不来？”绛绡者曰：“适已苦邀，渠云必至，想尚须晚妆也。”雪衣者曰：“渠性喜缓，行动多周折，令人烦闷欲死。”言未已，见一女，绿袖黄裳，年可二十许，姗姗来迟。青衫者笑曰：“说着曹操，曹操便到。幸未訾论短处。”绿袖者且坐且笑，曰：“汝等背人有何好言！我因小官未乳，乳后又拍睡，故来迟耳。今夕月色甚佳，姊妹又不常叙，当为长夜饮，莫遽归去憨睡。”青衫者曰：“今夕我不伴绛梅睡。睡又不雅相，动以纤足压人胸。倘他日伴小郎君，不知若何话柄也。”绛衣者曰：“青婢子妄言！谁似汝梦中呓语耶？”绿袖者曰：“呓语若何？”绛衣者嗤嗤笑曰：“可笑！人不能言。”雪衣者曰：“我亦闻之。竹青姊忆姊夫矣。”合坐大笑。青衣者以箸击雪衣者，曰：“小鬼头，汝无小郎子，说心中语耶！”绿袖者曰：“鹤仙妹今年十六，何尚不觅佳婿。‘昨日一帘红雨，写相思’之句，得无春心暗动否？”雪衣者頳颜笑骂，曰：“骚婢子，最喜附会。汝婚未一年，即得小官，尚谓不动春心耶！”春始知绿袖者为松姑，绛绡者曰绛梅，青衣者曰竹青，雪衣者曰鹤仙。即而竹青吱吱笑不已，众曰：“婢子又不痴，何故呆笑。”竹青笑曰：“前夕四人打马，散局颇迟。晨曦射窗隙，鹤妹犹在梦乡。我起见之，玉臂露衾外，呼之摇之，皆不醒。潜以鲜枣塞其股际，亦不少觉。起后阿妙展衾，见枣，疑食后所余，取嚼之，尚津津有余味。”言未已，合席皆哄笑。鹤仙娇嗔起曰：“青丫头使促狭，汝真非人。”遂呵手格其颈。竹青不能禁痒，狂笑欲倒。众为解围，鹤始释手。绛梅曰：“我等可清谈，无喧笑惊众。前闻南山大妖，又出噬过客。倘为所闻，将踪迹至，徒饱妖腹。”鹤仙曰：“姊无言，令人恐怖。”竹青亦有战栗状。松姑笑曰：“妹皆胆如鼷鼠，岂妖物常出伺人耶？” 
　　竹青方欲答言，忽大风骤起，一黑物，高与檐齐，修毛巨首，目睒睒有绿光，飞步而至。长啸类牛鸣，若甚欢喜者。众大骇，离席惊窜。怪攫得鹤仙，撑拒哀啼。怪怒，抽老树藤，缚女三四周。女始犹哀嘶，渐无声息。春余良不忍，拾巨石投之，破怪首，流血如墨。怪怒不已，置女寻人，知在墙内。春即抽剑跃出，疾刺其胁。怪身太高，俯敌不易，股上又连中数剑，负痛大啸而逸。生解女缚，抱至斋中。而女只心口微温。乃置榻上，出药敷创处，以衾掩之，并以口接其气。女渐苏，张目顾曰：“此冥间耶？”生曰：“此小生旅斋。适见受惊，故来相救。”因彼此各通姓氏。女自言周姓，一姊一母，共住前村。同饮者中表姊朱松姑、黄竹青。不料妖焰惊人，感德重生，何以图报。即欲下床，而痛不能起。生按止之，嘱静养勿多虑，愿送信其家。女不可。又为煎药烹茗，蹀躞供奔走。十日创良已，向生拜谢，愿委事焉。生亦答拜，遂与绸缪。 
　　生择偶本苛，今得丽姝，心愿都慰。戒仆勿言，将携归以告堂上。女令生往谒母氏，至则室旷人遥。邻人言，前有一媪，率二女居此，今皆不知何往。生返告。女泣曰：“此必为妖物所驱，或已果其腹矣。”相与归家，参见翁媪，皆喜。亲戚往还，见女美，以为鹤立鸡群也。琴瑟五年，苦不育，嘱生纳妾，未允。 
　　会生公干赴浙，事毕，慕西湖之胜，小住经旬。清明日散步孤山，见林墓有祭扫者。中一女郎，衣绛绢，玉貌朱颜，非常妩媚。生徘徊斜睨，木立若痴。女展拜已，随一妪登舆去。临行，流目送盼，嫣然微笑，若讶其狂者。生益惑，尾之行，而舆去如飞，瞬息已杳。怅恨而归，相思綦切。偏探踪迹，无有知者。念来岁清明，当复来展墓。逾年复往，则人面桃花，感深崔护。俟数日，仍杳，神志乖丧。而仿佛其拜跪处，情移目眩，叹息弥襟怏怏而归。 
　　会西湖神出巡，二十年一举，灯彩极盛。生留止之，冀扩眼界。至期，倾城士女，举国若狂。而仪仗争妍，目都不识，粉白黛绿，各竞新妆。意中人独不能见。既至市尽，一家门首，垂枣花帘。中有妇女三四人，列坐笑语，眉目依稀。随有一妪出市果，复掀帘入。审之，展墓人在焉，大喜流连以待。会过人散，天色将暝,，帘中人纷纷入内。生不敢去，亦不敢入。女忽出，将掩门，见生若惊。生遽揖之曰：“小生自去年林墓，获睹芳容，一载来寝食俱废。今从海门千里相访，久费心力，幸遇仙人，伏乞垂悯。”女细语曰：“君之痴情，妾已铭篆。此为表姊家。妾居绿杨村，去此西南四里。门前垂柳深沉，内有玉兰二树，枝叶扶疏者是也。三日后，妾归，可来相访。”言已，闭门入。生如奉纶音，急返寓所。三日之待，不啻十年。至期，清晨即往，果获其所。只小屋四五椽，门扃未启，疑其未回。至日午，扃如故。痴望逡巡，并忘腹馁。已而夕阳渐敛，黑云漫山，天忽大雨。闻门内娇音曰：“阿母花襭收未？”知女已归家，迳往扣门。一媪出启曰：“谁家小郎，大雨来此山僻。”生诡言访戚归，以大雨难行，来此相避，且告腹饥，兼求止宿。媪曰：“一饭非所吝，但家无男子，生人恐不能留。”言次，女已至，立媪后，笑招以手。生又向媪哀求，女伪为审视，向母曰：“此生类三元坊李医。”母问之是否。女又以目语生，若使自应者。生曰：“某即李医，适从戚家诊病归耳。”母喜曰：“是小女恩人，嫌疑何所避。”遂纳入室中。几榻雅洁。促生坐曰：“去秋小女病剧，蒙起死回生。老身适在吴中，尚未造谢。”旋入厨治膳。室隅有炉，女炽火瀹茗。生私问女曰：“卿何姓？何言吾李医？”女曰：“妾施姓。君但自认为李亮春，为妾治病者，母自喜，他何必言。但君言至自海门，相距千里，何以能来？”生告姓名，并述相思之苦。女笑曰：“君至此，欲何为？”言次，茶铛已鸣，纤手不能执热。生爱其婉妙，自往提壶，顺以手捘其腕，温腻如脂。俄媪罗酒浆至，见生代女瀹茗，曰：“佳客操劳，主人真自大哉。”因谓女曰：“先生非他客，我等可同席食。”乃酾酒劝餐，情意殷渥，惟耳不甚聪。生潜以足蹑女凤钩。从桌下捻之，细不盈掬。女不愠，但缩去。生乃斟酒敬媪及女，女嗤嗤笑。媪呵之曰：“岂有客人斟酒而不起立者。”因谓生曰：“妾周姓，本燕产。先夫遗一女，数年前为妖人劫食。此姊氏女，施姓，字绛梅。老身抚养为女，年十九，未字。尚憨戏不能治生，屡戒之，亦不改。将来遣嫁，不知何以当家。先生如有好门户，乞留心代小妮子执伐。”生以绛梅之名甚熟，而一时不能遽忆，漫应之，而以目视女。食已，媪撒具入。女微醉，脸乏红霞，娇媚益甚。探袖抚摩，清香四溢。避立笑曰：“狂郎何若是无礼！”生益荡，伏地求欢。女蹴之，生仰首啮其凤尖。媪忽出，大咤曰：“何为者！老身以客礼尊之，乃引狼入室耶？”女惭而入，媪亦人。旋闻呵骂声，觅杖声，鞭挞声，驱逐声。生良不忍，大呼曰：“罪在小生，笞辱我自当之，何与绛梅事？”媪益怒，出逐客。生负气出门，谓：“汝虽自责，女若有伤，必不令汝安枕。”悻悻而返，思不成寐。 
　　次日，方往探耗，中途见油壁车迎面来。既遇，车忽停，车中人非他，绛梅也。绣帘启处，女涕泪横流。生惊问何之，女泣曰：“母以妾轻薄，贻门楣羞，且受君辱，又不敢责，乃逐妾出。方欲寻君，不期相遇。君将焉置妾也？”生殷勤慰藉曰：“寒舍尚有薄产，可无冻馁忧。当同归，矢白头耳。”遂偕归寓所，星夜治舟回里。先拜翁媪。见女婉而美，且爱子情深，略勿加责。媪同子率女往见鹤仙，女却退惊曰：“妹鬼耶？”鹤仙即起呼“姊”，相抱大哭。媪与子不解所谓，鹤仙为述其详。生始知绛梅即都中寺外同饮之人，遇妖窜散，至此重逢。转向母言之，皆大喜。绛梅曰：“昔谓妹已果妖腹，遂与母移窜杭州，日夕啜泣。乃不图妹尚在人间，母若知之，不知欢喜何似。”于是各述别后事。相向汍澜，鹤仙谓生曰：“为人之婿而绝人之母，床头人将何以能安？”生言知悔，即禀告堂上，由绛梅率仆亲往迎归。妪谢生救女之恩，并告前罪，若甚不安。生强词释嫌，亦言前日无状。除别屋居之。绛年长于鹤仙，愿居次。闺阁雍容，从无争夕。仆婢以梅夫人、鹤夫人相呼，竟不辨谁大谁小也。生二美既具，心愿大慰，颜其卧室曰：“梅鹤联欢”。逾年，绛举一子。长甚聪慧。生绝意进取，以诸生终。有好事者，作梅鹤缘传奇，行于世。 

　　柳夫人 
　　许翟，小字阿宜，本淮阴富家子。五岁而孤。母陈氏，年仅花信风之数。膝下只此一子，殊深爱护。翟伯父方成，曾为豫章太守，性鲠直，权贵无所避，以巨案波及，效力军台，死于途。家人星散，委骨他乡。妻柳氏，本相人女，通麻衣术，无所出。翟双祧之，一发千钧，所系甚重。柳佞佛，长斋终岁，非焚香归省，跬步不出户庭。 
　　一日，有老尼登门，谒柳，自云善相。出家人，遍令识之，谈过来事，皆吻合。惟相婢仆则不甚了了。时翟九岁，已聘王氏女。是日自塾中归，令言休咎。尼一见惊曰：“此丧家种子也！伤父克妻，形相极恶，不如舍令出家为僧，免贻门户羞。”既又摩其顶，端审良久，曰：“幸有此尚好。他日苟有仙女为妻，始成克家令子。然销金手段，必致倾家。贤檀越宜广种福田，布施不吝。倘能感动氤氲使者，仙偶或不难求。否则同是挥霍倾家，而善恶之缘异矣。”母疑信相参，嗣母则微笑不语，出金酬尼。尼不受，谓夫人倘不河汉余言，异日相逢，再求施济。笑谢而去。 
　　翟渐长，聪明韶秀。不喜读书，每与匪类游，或不归家，陈训责不改。顿忆尼言，出金布施，供物献神，广行善事。柳尤挥金如土，往往挟巨万出门，凡远方名刹，必往朝参。且岁数归宁，归必囊重赀，托言往某兰若，建佛会，布僧斋。流连十余日，或数十日，始返。其实为翟物色佳妇，寺庙供费无多，聊以掩人耳目，家中不之知也。 
　　翟年十四五，益放荡。声色犬马，酒食征逐，无所不至。尤有刘盘龙癖，一掷千金，无所吝惜。黠者知其可欺，故诱与赌。负则贷以赀，令署券，什伯千万，层累而积。数盈则返取家中，或私窃银物以偿之。生母始仅斥骂，继而扑作教刑，加以禁锢。生越墙而逸，数日又负千金，蒲伏归家，欲肆其伎俩。防之严无所得，乃率无赖登门逼索。无赖欺孀妇懦，拍几掷碗，喧嚣万状。陈惧，代偿之，始去。翟愈无忌惮。惟聆世间鬼神报应事，则似知畏。嗣母柳氏屡加训责，必谈神仙灵感，以耸其听。翟肃然无敢违，故见柳稍惧。惟屡禁屡逃，视缧绁如枯朽。 
　　西村张二虎，巨棍也。翟尝署券三百金，不一月罄其橐，又告贷，许倍息以偿。前后权子母不下千金，责偿甚急。翟授以计，愿同回家，向母索，允之。既返，虎出券，婉语陈母曰：“息壤在彼，愿得璧还。”陈曰：“不肖子所为，谁不知之。前已告语众人，勿与称贷，乃犹授之以柄耶？家中薄蓄已完，未亡人断不能填无底壑也。”虎曰：“渠一身外无长物，焉能偿？乞夫人垂谅。”陈变色曰：“汝自愿借之，向谁取偿？”言巳，悻悻入内。虎厉声斥翟曰：“汝急时百般哀求，怜汝故贷汝。今若此，将成画饼耶？”翟亦呼曰：“我赤手空拳，汝其若我何？”虎亦怒，奋拳起曰：“谁不知我虎而冠者！虎不噬人，人乃反欲持虎须，食虎肉耶？”即解腰间带缚翟于柱曰：“今日欲取汝命。”探刀出衣底，磨庭石，霍霍有声。仆媪欲来相劝，俱不敢前。陈大惊悸，急令老仆出，言愿如数偿之。遍搜箧中金畀焉，张乃去。陈提翟耳归室，不暇数责，嘤嘤啜泣。柳至面数翟罪，并慰藉陈。翟长跽告悔，自批其颊，母气稍平。次日，即招星者择吉完姻，授以余产之半，曰：“此后母子分析，各自度日。汝勉为之，何忧不得温饱。如其不悛，行见汝为乞丐，入卑田院耳。” 
　　婚后，翟恋新人，杜门不出，母为窃喜。适岳氏丧，翟送葬归。经福寿庵，见双髻女郎，端庄秀丽，类神仙中人，持念珠方出殿中，意在参佛，见翟起阖其门。翟徘徊瞻眺，进退不能自主。忽闻背后有呼其名者，视之则狎友蔡某也。曰：“闻兄燕尔新婚，不与外人交接。闺房乐趣，固有甚于画眉者，然未免儿女情长，英雄气短。”翟笑问何往，蔡笑曰：“君畏娘子军，何必与闻。”翟固问之，蔡曰：“李喜家昨来一雌，名倩儿，称为扬州伎魁。貌类天人，酬应极工。论其容貌，实足以领袖群芳。今日赵三已与倩约，买舟招游浦江，我亦往陪。”翟亦识赵，愿同往。蔡曰：“君何不畏胭脂虎哉？恐回时向床头作矮人也！我等亦必敲牙拔舌矣。”翟固请，曳之偕行。既至，则船中已丝竹嗷嘈，名花环侍。赵出舱笑曰：“来何暮也。”见翟惊喜逾望，曰：“汝伴新玉娇，尚来此处游戏，不怕娘子军敲折足胫耶？”言次，相将入座，诸客咸集。赵曰：“迟到者饮三杯，所以示罚。”蔡、翟皆饮尽。翟见倩儿秀曼风流，应答之间，自饶妩媚。席中更有两客，飞觥狂饮，举箸大嚼，不辨妃豨。倩儿独注意于翟，以眉语，以目挑。翟请唱新曲，倩以银甲搊筝而歌曰：“郎有心，妾有心，花下相逢喜不禁。相思深，更深漏已沉，月已沉。一度春宵价万金，熏香理绣衾。”赵鼓掌曰：“我招小妮子来，反注意于翟郎，令人气不能平。”倩、翟亦为莞尔。酒酣，倩偎傍翟肩，潜捉掌，以纤手书“必来”二字。翟更迷恋，席散竟随倩去。倩喜双陆戏，投翟所好。次日，遂请蔡、赵对局。翟好而不精，辄负。由是仍逋荡忘返。 
　　月余，负债山积。归取之，妻不与，继以泣。翟不顾，拳殴仆之地，胠箧竟去。陈知之，忧愤卒。柳日在长斋，不理家事，更无约束。当析产时，与以南院新第，而陈偕柳则居北院。及陈疾革，商之族长，伪以北院充公产，柳出居家庵。翟知之，无如何也。母死，两日始归，草率完丧葬。虽居苫块，然心恋倩儿，竟潜招入室，以灵座作阳台。妻念无所仰望，席卷所有逸去。妻党反向翟索人，且欲以丧中挟妓、灭妻宠妾等词涉讼。翟惧挽人解免，所费不赀。由此家道萧索，僮仆星散。逾年小祥，长物已罄，欲货新宅，无人问鼎。适有南方尼慧贞，欲购小院，以贱价得之，改名归志庵。 
　　翟得屋金，两月而尽，生计益窘。自思北院虽已充公，而墙外老树十余株，或可变价。遍求买主，咸惧讼累，不敢购。时倩以翟无缠头，始则冰言，继而白眼，终则以闭门羹待之。欲求助于友，则交游尽势利，反眼若不相识。一启齿，则睫毛毵毵，非叱辱则揶揄矣。翟念不如求之嗣母，修道人终具慈悲心。往谒柳，不纳，三反皆挥之出。跪门外三日，柳始见之。垂泪曰：“我家本称富有。自汝荡游，销耗已尽，我亦无容足地。寄居庵中，日用尚苦不周，安能济若耶？汝年尚轻，若能改，他日不至终穷。否则神明不容，无葬身地矣。”以杖头一挂与之。翟曰：“即窘，断不至以区区者求母。”柳呵曰：“不肖奴有时，尽挥霍，不少留须些。今乃向我求济，不念物力艰耶？”操杖逐之出。 
　　翟怅怅无所之，愤而走远方。无所得食，行乞还乡里。值冬暮，朔风大作，雪花纷飞。衣破衲，瑟缩厕中，日行街头，耸双肩如寒鹭。幸得残羹冷饭，味败而秽，不能下咽。自念幼时相者言，有神仙为眷属。今将作饿莩，岂敢作此妄想。回忆当时，悔心陡作，不觉大恸而号。竟诣归志庵，祷于神前，意将觅死。慧贞见而叱曰：“小郎何一寒至此哉！”翟白所苦。慧曰：“死不如生。少年人何处寻此短见？老尼与小郎母为净友，当往说之。”遂率翟叩柳。柳曰：“我非不爱子，无奈祖宗遗产，尽被倾销。母死妻逃，皆因此孽。今计穷来就，留之，又恐贻殃。且秉性下流，安乐必忘患难。奈何？”翟涕泣自矢曰：“今知悔。”叩首有声。柳乃谓尼曰：“汝试问之，渠倘能作苦，一碗粥亦不吝与也。”翟曰：“但求收录，水火所弗辞。”柳曰：“姑试之。”尼退。柳出敝衣，缝纫装绵，畀之，曰：“可以御寒矣。”令处外厢，日则守门户，司洒扫，析薪汲水，朝夕维两餐。驱使勤劳，殊无难色。 
　　一夕，庵中忽放大光明。惊而起视，则闪电射窗棂，见佛案下坐一女子，合掌垂眉，微诵佛号。母自内出，向女朝参。翟不知何神，亦随母拜跪。母挥之去，曰：“汝体不洁，速避，无污三宝。”翟肃然入厢坐榻上，不敢亵视。闻母喃喃若祷告，旋入内，而女已不见。翟疑为母氏虔修，菩萨下降。如是者三夕，翟终不敢出窥，执役愈谨。 
　　一日，柳出，呼翟至前曰：“汝终日操作，有怨心否？”曰：“儿得收恤，幸免沟壑，是地狱而易天堂，又何怨？”柳曰：“庵中无恒产。今付汝赀，盖往京口行商，冀得余息，可资费用。”翟以不能对。柳曰：“但能俭勤，虽无息，不至折阅。往哉勉之！”爰为改名曰“涤”，字“自新”。翟受赀即行，经营三月，获利倍蓰。及还，柳喜逆之曰：“我早知汝大获赢余矣。仙人亦神矣哉！”令翟往拜仙人。翟人不敢正觑，叩首趋出。复命往贾汉皋，利市三倍。适有津客贩油三百桶，以急图返棹，贱值售去。翟载之而归，柳令启视，则累累皆不动尊也。权之得万五千金，阖家欢庆。 
　　柳氏因谋与翟完姻，谓翟曰：“仙女前日自言，菩萨命为汝妻，恐儿不诚，故屡试之。昨日言儿已获利，今日当回，其言果验。”翟卸装后，随柳入室，问仙女何在。柳曰：“在室中，可往拜之。”翟自至此庵，从未入内。今见室中铺陈雅洁，洞房亦焕然一新。入侧室，见仙人端坐榻上，默讽经卷。观之，即福寿庵双髻女郎也。因投地叩首。女微笑抗受之，曰：“君悟耶？”翟起对曰：“向者少不更事，以致家散人亡，母亲赍恨重泉，其罪摧发难数。”言已，呜咽。柳亦入聚谈。是晚，移翟居内。次日申告戚族，择日合卺。时王女逃归别嫁，其家不敢有他言。结缡后，知女朱姓，字曼仙。翟问：“仙人亦有姓字乎？”笑不答。无何，慧贞欲回南，愿以庵宅为旧主第，不责值。翟感甚，乃迁居焉。翟虽夫妇敦爱，而终有畏心。每晨起，必向女叩拜，行朝参礼。女微笑受之。一日谓翟曰：“无事坐食，焉能久长？曷为贾佐之。”翟请以前所得金为赀本。女曰：“毋庸。屋后松下三尺，有窖藏可往取之。”翟不深信。夜往试之，果得六千金。遂设典肆，权子母，一年后折阅其半。女曰：“子命未至也。”明年，女欲设典肆。翟曰：“此非五万金不可，焉能为力？”女曰：“庭东南隅大青石下，有五万金，掘之当可得。”如其言，果得之，遂设一典。时柳母已迁至同居，出入用人，代为经理，生意日盛。诸族长以祠产有余，将所捐公屋请重还翟。翟恐诈，女坚令受之，遂重移故宅。于是仆婢复来，气象重焕。 
　　女经纪家务，井然有条理。翟惟享奉其成，承欢不缺。每出必告母及女，倘逾时刻，或偶作隐慝事，则归家觳觫。女不经意问之，辄长跪直陈，无少讳。盖恐其先知也。居数年，见女起居饮食，了不异人。因笑问曰：“妻之为言，‘齐’也，分无大小。卿虽仙女，既同衾枕，即亦犹人。尚屈鄙人行礼。”女笑曰：“君既仙妾，敬爱出于君心，妾何能强。”翟以为然，终不敢逞志。言为柳母所闻，潜责女谓：“吾儿血气犹未定，无令其亵。”因商所处。一夕，有群盗明火执仗，蜂拥入室，生大惊。女徐起呵曰：“止”，盗皆跪，不敢动。又曰：“去若兵！”盗又投戈于地。又曰：“去！”盗即起而逸。生战定，益惊女为真仙。明日，翟欲以凶器察官，女不可，且戒勿泄。 
　　后二年，翟贩毛毡。柳泣曰：“汝嗣父抛骨异方，未知死所。如探问得实，可囊之回。”翟跪诺。既至公事已毕，遍探不得耗，怏怏而归。逾年复往，酒肆中，见一人猬毛绕喙，皂冠元裳，类公门隶。饮后赀不足，佣保将褫其衣。翟问所需。曰：“三星。”曰：“区区者何足计较。”代给之，其人致谢而去。逾刻复来，如数奉赵。翟不受。其人问姓名，曰：“淮阴许某。”乃默识而去。次日复途遇，坚邀小饮。至一肆，呼酒肴罗几殆满。翟转叩姓氏。曰：“兵部隶韩章也。贵府许姓，大族否？”曰：“亦无多。”曰：“十年前有太守方成者，亦贵处同姓。如此好官，竟以冤死，亦可怜生矣。”翟曰：“是某嗣父也。某此来特为寻父骨耳。”韩惊曰：“君即太守儿耶？幸遇我！当尊公充发时，病不能行，至七里冈途毙。时余为押差，怜其无辜，葬之冈侧。旁植白杨青松一，以为标识，他人不识也。”翟约期同往，果得父骨，囊之归。匪类瞰其行装，中途要劫。从者数十，被扑仆地。惊悸间，闻鸣金呵导声。盗惊曰：“此处何来巡察者？”纷窜而散。行既近，从者争报。舆中叟年约五十许，霁颜垂问，翟具告之。叟曰:“老夫与许方成有旧。方成死，留一物无所用，今便还之。”即出一匣大小三四寸，封鐍甚固。翟拜受，叟送至十里外，别去。翟归，以父骨安葬窀穸。出匣授母，并述叟状。启之，则翠玉鸳鸯佩一枚，为柳夫人所常佩者，始知所遇即嗣父也。柳夫人见佩痛哭欲死，翟与女再三慰之，始已。 
　　又十年，翟生子二、女一。柳夫人年已六十矣。家计益富，女治宴为夫人寿，亲族毕集。酒酣，女奉觞垂泪进曰：“二十年猥蒙爱养，且受朝参，妾辈当之，寸心何忍。今众皆在此，夫人可以一明衷曲。”乃跪而泣，夫人亦泣。翟随跪于旁。夫人向众缕述前后情事，无不加敬。翟如梦初觉，感堂上成全苦心，哽咽不止。盖夫人相翟必败而后兴，故托为布施，预藏巨金；更迁住庵中，觅女有福相者藏之；诡令老尼相人，为他日重娶计。购屋、迁居、掘金、拒盗，皆有意为之也。 

　　淞滨琐话九 
　　红豆蔻轩薄幸诗（上） 
　　余友箐江词客，风流倜傥人也。于花天酒地，阅历深矣。生平游屐所至，于秦陇燕赵晋豫齐鲁，足迹尤遍。尝出关从军佐幕府，画奇计，动中窾要，幕府待以上宾。生负豪气，有所弗屑，拂衣竟去。喜作艳游，多奇遇。凡历四方，所见名媛侠妓，美人奇女子，不可胜纪。辄笔之书，或赠以诗词，名曰《红豆轩薄幸诗》。己卯春间，余薄游东灜，见君于使署，如旧相识。每值赋闲无事，辄偕遨游乎新桥柳桥之间，选胜看花，征歌侑酒。心有所赏，相与开樽痛饮。酒酣耳热，往往击筑舞剑，泣数行下，悲知音之不再，伤往事之已非。手出此编示余，余得而读之，重加诠次。呜呼！烟云世界，变灭须臾；蜃蛤楼台，消亡顷刻。天下事皆作如是观。 
　　罗佩珊，本始宁良家女，以所偶非人，遂沦落风尘。中秋日，逸三邀往观焉。佩珊方为无赖子所胁，宛转欲死，然殊楚媚可怜。不得已，过城东阿秀家小饮。归途复诣之，则恶客已去，孤灯未眠，坐与纵谈人间世。俄而苦雨凄风，涔涔打窗外蕉竹，相视惘然。因遣小婢沽酒共酌，佩珊雪藕剥枣，视予甚昵，言欲相从，愿不索资，且有百馀金请实櫜。逸三素豪华自负，而予憔悴青袍，有瘦马津桥之感，佩珊视之蔑如也。雨既止，与逸三借榻暂憩。佩珊倚烛坐久，倦甚。予怜之，呼卧榻畔，鼾然黑甜，两不相知。次日，忽忽别去，未暇竣其事。归后，令客寄意。余答以隐语，佩珊不解所谓。其冬民变，踪迹遂绝。附一绝云： 
　　憔悴青袍非昔时，敢望青眼到杨枝。 
　　殷勤劝酒尝冰藕，不惜黄金惜别离。 
　　宝珠，姑苏人，流寓浙西。工昆曲，略识字，解诗词。曼睩修眉，极婉媚可怜之致。作客武陵，时与往来。戊午秋试毕，同人醵饮，乃以笋舆迎之。至时，集者为余杭宗淼泉、姚曙香、潘爽亭，同邑宗珍甫，僧觉海，同饮葛岭。岭据群峰，庵结其上，下视东海之潮，西湖之月，混混然天水一白而已。因各举觞政。予阄得飞花，宝珠诵“冷露无声湿桂花”句，一座为之叹赏。遂罢酒，起看月色。时八月十八夜，蟾辉不圆，而光明如昼。予携宝珠，共徘徊于露台上，竟夕不眠。天晓，命舆各归，视坡间竹叶上才微有日色也。此亦一时韵事。附一绝云： 
　　禅房花落晚秋天，古洞云封忆葛仙。 
　　携手苔阶清露湿，一丸明月一湖烟。 
　　锦儿，居越州之湘桥。戊午游临安，道出蕺山，俞少府、陆大令款留臻至。酒酣，同往访之。见其方倚歌吹洞箫，呜呜然幽怨掩抑，殆不可堪。余曰：“卿其殆有重忧者耶？”锦儿笑曰：“非也。适睹君貌，酷似所欢，以远别去北方，传闻其已死，有触于心，故不觉其音之沉痛也。”少顷，治酒紫藤下，泥饮甚欢，迥环劝酹，酬醉弥勤。余颇怜其韶秀。更既深，踏月而归。临行，锦儿以手中帕裹苹婆果数枚见贻，情深如此。顾一别遂不复见，纪以一绝云： 
　　轻袄秦箫下凤台，无边秋色露华开。 
　　宝儿生小娇憨惯，偷向湘桥踏月回。 
　　吴山之阴，过藩司河西折而北去，有一小巷，窈然深曲。中有丽人居，曰阿娜。余见之，始上头也。秀眉夺山黛，媚眼流河波，翩若惊鸿，丰韵独绝。众皆曰：“此后起之秀也！”醴泉无源，芝草无根，有以哉。已未，槐卿招客饮于饮渌山庄。时同坐者，鄞县秦生、蛟门陆生、慈水叶生，及同邑陈某，偕歌者五福、阿娜。秦厚重寡言笑，陆亦矜庄。叶年最少，锦衣玉貌，飘飘乎有玉树临风之概，独倚阑干看六桥柳色。陈粗鄙。五福、阿娜独昵就予，杯盘间错，色授魂与，情殷意挚，几于颠倒不自持。因吟“左挹浮邱袖，右拍洪崖肩”句。陈忽起相争，至欲拔罗虬之刃。余笑诵诗谢之曰：“桃花不是刘郎种，莫怪东风吹过墙。”一哂而罢。附二绝云： 
　　芙蓉千朵似围屏，天半楼台欲上灯。 
　　畅好阿娜帘卷后，数行烟树晚青青。 

　　满湖菱藕水烟赊，置酒高楼看落霞。 
　　不许红巾青鸟递，隔墙愁杀两行花。 
　　江山船上多丽妹，余所见以凤娇为最。已未秋潮生日，余杭郎霭亭、昊诗白，邀观潮于风山门外，槐卿强拉余去。既至，见海门一线雪色，微作瓶笙响。俄而匹练滚滚，渐近南岸。三江等处，则雪痕断续，长者为白马，方者为素车，高者为帷盖之张，声亦渐宏，隐隐若水底雷。忽而天翻地覆，山崩海立，日月晦冥。洪涛万仞，卷空而起，岸摇摇动，人物震眩。水力磞堤上，则怒若雷霆，无不伏地失色。三浪既平，相与就舟中小饮。清风微荡，落日沧波，丝竹之声清以迥，袅袅然与烟影相回合。人有泥余呼邻妓者，余谩应之曰：“有凤娇乎？”客唶曰：“是真国色也！子何自见之？”然余实未尝知凤娇。同往访之，则韶令秀媚，无与伦比。时诸妓在者，楚莲、雪枝、芷香等已七八人，色艺皆出其下。饮半，月出海中，赤如初日，盘旋于波涛间，如万道金蛇，焜耀天地。秋空一碧，远山数点，若浮鸥沉凫。漏十二下，潮至。先有风，萧萧森森，芦苇皆作怒声。其砰腾漰湃，一如日间，而银山雪海，尤令人神骨皆清。万舟如落叶颠簸，因先与诸客妓，登岸纵观，觉意气为之一壮，有浩浩乎凌宇宙小寰灜之概。诸妓生平有未睹此奇者，叹曰观止矣。附一绝云： 
　　东船西舫乱秋帆，岸柳萧疏翠半髟。 
　　月照花光花照座，酒痕香渍满青衫。 
　　翠凤亦江山船上酒纠，与子远相识。桐严妹姊，虽见客侍酒，有所主，则他人不得复留宿。戊午，子远邀予饮。晌午肩舆出涌金门，过万松岭，抵螺蛳埠。宴毕，翠凤前请曰：“试期已近，愿少养神，睡片时。”予知其意，即促子远同去。次日作诗戏之，并填“鱼游春水”一阕，遂游六和塔院而还。附一绝云： 
　　小别新从濑上来，故将温语向人催。 
　　款携凤褥团花锦，促我安眠始共回。 
　　爱锦负盛名，然丰靓如木芍药，娇艳如秋海棠。芝舲语予曰：“君至义桥，须见爱锦。”至则促之来侍酒。有一陆姓者，随行，形影相恋。散后，余遣之去。笑谓友人曰：“此痴蛱蝶也。”他日访之，则已嫁之矣。又有蕉妮能唱十二红，此曲声最高，入小工调第三叠。时年甫垂髫，容颇妍冶。附一绝云： 
　　春花看到牡丹肥，笑认灯前是复非。 
　　始信移花兼蝶至，不防人扑绕船飞。 
　　葆真，本良家子，堕落情劫，误入章台，非其志也。已未，槐卿、子远招客钟太史、赵司马、秀水朱生、苕溪宗淼泉，及郎氏兄弟、勾章张生、同邑胡生饮。坐有侠士，以轻舆潜致之，遂并阿娜侑酒于井西曲室。是日溽暑，向晚，疏雨滴沥蕉桐之间，清响相答。而草间蚊为雨驱入室中，殊苦人。郎生、槐卿辈，拥葆真匿阁上，惟子远留阿娜共饮。少顷，阿娜娇泣，觅槐卿，予携手送之去。朱君妒甚，子远笑慰解之，遂与胡踉跄夜归。槐卿要予去听葆真说书，颇妮妮悦耳。时已五鼓矣。天明，冒雨解缆，与淼泉偕游大涤。葆真细腰纤趾，真能作掌中舞者。纪以一绝： 
　　小雨溟蒙冒碧山，桂香吹雪上烟鬟。 
　　莺啼鹃妒如春梦，认取罗巾泪点斑。 
　　双喜，居白井儿巷，假父本搬演杂剧者，尤善缘橦。鱼龙曼衍，百戏纷陈，自小习之，然即弃去，不屑为也。己未岁，年十三，尚未破瓜，娇小善会人意。子远招饮十三间楼，有双喜与宝珠。席间喜持白纨扇乞余诗，书七夕四章与之，末首云：“姮娥闻道邻青桂，消息秋来知也无”。槐卿见之戏曰：“观四诗，甚属意于双喜。若今年折得青桂，当即以姮娥相赠。”其年果获隽，赴省垣时，又招至观因轩中，与槐卿、子远共饮。喜甚恋恋，半醺，侍余涉历园亭，徘徊泉石间。子远语槐卿曰：“期践前约。”槐卿极力自任，谓：“终当使姮娥住广寒宫中，与吴刚相伴也。”而余住未十日，匆促将北去，因约明年自京归，留璧以待。明年贼突陷武林，西子湖上，半为劫灰，美人踪迹，竟不可复得矣。附以二绝句云： 
　　弦语嘈嘈心自知，酒边微笑索新词。 
　　玉箫旧约无消息，知有来生复几时。 

　　兵符深夜赚城开，潮打空营吼怒雷。 
　　剑火竿书随处访，更无消息费疑猜。
  </div>
  <div class="pagination">
   <a href="香艳丛书_page263.html">
    上一页
   </a>
   <span>
    ...
   </span>
   <a href="香艳丛书_page259.html">
    259
   </a>
   <a href="香艳丛书_page260.html">
    260
   </a>
   <a href="香艳丛书_page261.html">
    261
   </a>
   <a href="香艳丛书_page262.html">
    262
   </a>
   <a href="香艳丛书_page263.html">
    263
   </a>
   <span class="current-page">
    264
   </span>
   <a href="香艳丛书_page265.html">
    265
   </a>
   <a href="香艳丛书_page266.html">
    266
   </a>
   <a href="香艳丛书_page267.html">
    267
   </a>
   <a href="香艳丛书_page268.html">
    268
   </a>
   <a href="香艳丛书_page269.html">
    269
   </a>
   <span>
    ...
   </span>
   <a href="香艳丛书_page265.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
