<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 195 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 195 页/共 658 页
  </h1>
  <div class="content">
   文皇帝、武宣皇后崩，陛下皆不送葬，所以重社稷、备不虞也。何至孩抱之赤子而可送葬也哉？（《魏志·杨阜传》）
　　◇谏营洛阳宫殿观阁疏
　　尧尚茅茨而万国安其居，禹卑宫室而天下乐其业；及至殷、周，或堂崇三尺，度以九筵耳。古之圣帝明王，未有极宫室之高丽，以凋弊百姓之财力者也。桀作璇室、象廊，纣为倾宫、尘台，以丧其社稷，楚灵以筑章华而身受其祸；秦始皇作阿房而殃及其子，天下叛之，二世而灭。夫不度万民之力，以从耳目之欲，未有不亡者也。陛下当以尧、舜、禹、汤、文、武为法则，夏桀、殷纣、楚灵、秦皇为深诫。高高在上，实监后德。慎守天位，以承祖考，巍巍大业，犹恐失之。不夙夜敬止，允恭恤民，而乃自暇自逸，惟宫台是侈是饰，必有颠覆危亡之祸。《易》曰：「丰其屋，其家，窥其户，阒其无人。」王者以天下为家，言丰屋之祸，至于家无人也。方今二虏合从，谋危宗庙，十万之军，东西奔赴，边境无一日之娱；农夫废业，民有饥色。陛下不以是为忧，而营作宫室，无有已时。使国亡而臣可以独存，臣又不言也；君作元首，臣为股肱，存亡一体，得失同之。《孝经》曰：「天子有争臣七人，虽无道，不失其天下。」臣虽驽怯，敢忘争臣之义？言不切至，不足以感寤陛下。陛下不察臣言，恐皇祖烈考之祚，将坠于地。使臣身死，有补万一，则死之日，犹生之年也。谨叩棺沐浴，伏俟重诛。（《魏志·杨阜传》）
　　◇让封关内侯
　　阜君存无难之功，君亡无死节之效，于义当绌，于法当诛；超又不死，无宜苟荷爵禄。（《魏志·杨阜传》）
　　◇应诏议政治不便于民
　　致治在于任贤，兴国在于务农。若舍贤而任所私，此忘治之甚者也。广开宫馆，高为台榭，以妨民务，此害农之甚者也。百工不敦其器，而竞作奇巧，以合上欲，此伤本之甚者也。孔子曰：「苛政甚于猛虎。」今守功文俗之吏，为政不通治体，苟好烦苛，此乱民之甚者也。当今之意，宜去四甚，并诏公卿郡国，举贤良方政、敦朴之士而选用之，此亦求贤之一端也。（《魏志·杨阜传》）
　　◎辛毗
　　毗字佐治，颖川阳翟人。曹公克邺，表为议郎，后为丞相长史。文帝初迁侍中，赐爵关内侯。明帝即位，进封颖乡侯，寻为卫尉。青龙中卒，谥曰肃侯。
　　◇谏修殿舍疏
　　窃闻诸葛亮讲武治兵，而孙权市马辽东，量其意指，似欲相左右。备豫不虞，古之善政，而今者宫室大兴，加连年谷麦不收。诗云：「民亦劳止，迄可小康。惠此中国，以绥四方。」唯陛下为社稷计。（《魏志·辛毗传》）
　　◇谏平北芒疏
　　天地之性，高高下下，今而反之，既非其理；加以损费人功，民不堪役。且若九河盈溢，洪水为害，而丘陵皆夷，将何以御之？（《魏志·辛毗传》）
　　◇奏请宣著符命（《艺文类聚》题作《劝进表》）
　　侍中辛毗、刘晔、散骑常侍傅巽、卫臻、尚书令桓阶、尚书陈矫、陈群、给事中博士骑都尉苏林、董巴等奏曰：伏见太史丞许芝上魏国受命之符，令书恳切，允执谦让，虽舜、禹、汤、文，义无以过。然古先哲王所以受天命而不辞者，诚急遵皇天之意，副兆民之望，弗得已也。（《艺文类聚》作「诚急于答皇天之意，副四海之望，不得已也。」）且《易》曰：「观乎天文以察时变，观乎人文以化成天下。」又曰：「天垂象，见吉凶，圣人则之；河出图，洛出书，圣人效之。以为天文因人而变，至于河、洛之书，著于《洪范》，则殷、周效而用之矣。斯言，诚帝王之明符，天道之大要也。是以由德应录者，代兴于前；失道数尽者，迭废于後。《传》讥苌弘欲支天之所坏，而说蔡墨「雷乘乾」之说，明神器之存亡，非人力所能建也。今汉室衰替，帝纲堕坠，天子之诏，歇灭无闻。皇天将舍旧而命新，百姓既去汉而为魏，昭然著明，是可知也。先王拨乱平世，将建洪基，至于殿下，以至德当历数之运。即位以来，天应人事，粲然大备。神灵图籍，兼仍往古，休徵嘉兆，跨越前代。是芝所取中黄、运期姓纬之谶，斯文乃著于前世，与汉并见。由是言之，天命久矣，非殿下所得而拒之也。神明之意，候望享，兆民，咸注嘉愿。惟殿下览图籍之明文，急天下之公义，辄宣令内外，布告州郡，使知符命著明，而殿下谦虚之意。（《魏志·文帝纪》注引《献帝传》，辛毗刘晔等奏。又略见《艺文类聚》十三）
　　◇奏事
　　昔桓阶为尚书令，以崔林非尚书才，迁以为河间太守。（《魏志·崔林传》注引《魏名臣奏》）
　　◇改正朔让
　　魏氏遵舜禹之统，应天顺民。至于汤、武，以战伐定天下，乃改正朔。孔子曰：「行夏之时。」《左氏传》曰：「夏数为得天正。」何必期于相反？（《魏志·辛毗传》）
　　◎高柔
　　柔字文惠，陈留圉人，高干从弟。曹公平河北，以柔为管长，辟丞相仓曹属。魏国建，为尚书郎，转丞相理曹掾，迁颖川太守，复还为法曹掾。文帝践阼，为治书侍御史，赐爵关内侯，迁廷尉，明帝即位，封延寿亭侯，齐王时转太常，迁司空，徙司徒。曹爽诛，进封万岁乡侯。高贵乡公即位，进封安国侯，转太尉。景元四年卒，年九十，谥曰元侯。
　　◇除妖谤赏告之法疏
　　今妖言者必戮，告之者辄赏。既使过误无反善之路，又将开凶狡之群相诬罔之渐，诚非所以息奸省讼，缉熙治道也。昔周公作诰，称殷之祖宗，咸不顾小人之怨。在汉太宗，亦除妖言诽谤之令，臣愚以为宜除妖谤赏告之法，以隆天父养物之仁。（《魏志·高柔传》）
　　◇三公与朝政上疏
　　天地以四时成功，元首以辅弼兴治。成汤杖阿衡之佐，文、武凭旦、望之力，逮至汉初，萧、曹之俦并以元勋代作心膂，此皆明王圣主任臣于上，贤相良辅股肱于下也。今公辅之臣，皆国之栋梁，民所具瞻，而置之三事，不使知政，遂各偃息养高，鲜有进纳，诚非朝廷崇用大臣之义，大臣献可替否之谓也。古者刑政有疑，辄议于槐棘之下。自今之后，朝有疑议及刑狱大事，宜数以咨访三公。三公朝朔望之日，又可特延入，讲论得失，博尽事情，庶有裨起天听，弘益大化。（《魏志·高柔传》）
　　◇请待博士以不次之位疏
　　臣闻遵道重学，圣人洪训；褒文崇儒，帝者明义。昔汉末陵迟，礼乐崩坏，雄战虎争，以战阵为务，遂使儒林之群，幽隐而不显。太祖初兴，愍其如此，在于拨乱之际，并使郡县立教学之官。高祖即位，遂阐其业，兴复辟雍，州立课试。于是天下之士，复闻庠序之教，亲俎豆之礼焉。陛下临政，允迪哲，敷弘大猷，光济先轨，虽夏启之承基，周成之继业，诚无以加也。然今博士皆经明行修，一国清选，而使迁除限不过长，惧非所以崇显儒术、帅励怠堕也。孔子称「举善而教不能则劝」，故楚礼申公，学士锐精；汉隆卓茂，缙绅竞慕。臣以为博士者，道之渊薮，六艺所宗，宜随学行优劣，待以不次之位，敦崇道教，以劝学者，于化为弘。（《魏志·高柔传》）
　　◇谏大兴殿舍广采众女疏
　　二虏狡猾，潜自讲肄，谋动干戈，未图束手；宜畜养将士，缮治甲兵，以逸待之。而顷兴造殿舍，上下劳扰。若使吴、蜀知人虚实，通谋并势，复俱送死，甚不易也。昔汉文惜十家之资，不营小台之娱，去病虑匈奴之害，不遑治第之事。况今所损者非惟百金之费，所忧者非徒北狄之患乎？可粗成见所营立，以充朝宴之仪。讫罢作者，使得就农。二方平定，复可徐兴。昔轩辕以二十五子，传阼弥远；周室以姬国四十，历年滋多。陛下聪达，穷理尽性，而顷皇子连多夭逝，熊罴之祥又未感应。群下之心，莫不悒戚。《周礼》：天子后妃以下百二十人，嫔嫱之仪，既以盛矣。窃闻後庭之数，或复过之，圣嗣不昌，殆能由此。臣愚以为可妙简淑媛，以备内宫之数，其余尽遣还家。且以育精养神，专静为宝。如此，则《螽斯》之征，可庶而致矣。（《魏志·高柔传》）
　　◇谏就狱杀公孙晃疏
　　《书》称「用罪伐厥死，用德彰厥善」，此王制之明典也。晃及妻子，叛逆之类，诚应枭县，勿使遗育。而臣窃闻晃先数自归，陈渊祸萌，虽为凶族，原心可恕。夫仲尼亮司马牛之忧，祁奚明叔向之过，在昔之美义也。臣以为晃信有言，宜贷其死；苟自无言，便当市斩。今进不赦其命，退不彰其罪，闭著囹圄，使自引分，四方观国，或疑此举也。（《魏志·高柔传》）
　　◇谏罪杀禁地鹿者疏
　　圣王之御世，莫不以广农为务，俭用为资。夫农广则谷积，用俭则财畜，畜财积谷而有忧患之虞者，未之有也。古者一夫不耕，或为之饥；一妇不织，或为之寒。中间已来，百姓供给众役，亲田者既减，加顷复有猎禁，群鹿犯暴，残食生苗，处处为害，所伤不赀。民虽障防，力不能御。至如荣阳左右，周数百里，岁略不收，元元之命，实可矜伤。方今天下生财者甚少，而麋鹿之损者甚多。卒有兵戎之役，凶年之灾，将无以待之。惟陛下览先圣之所念，愍稼穑之艰难，宽放民间，使得捕鹿，遂除其禁，则众庶永济，莫不悦豫矣。（《魏志·高柔传》）臣深思陛下所以不早取此鹿者，诚欲使极蕃息，然後大取以为军国之用。然臣窃以为今鹿但有日耗，终无从得多也。何以知之？今禁地广轮且千馀里，臣下计无虑其中有虎大小六百头，狼有五百头，狐万头。使大虎一头三日食一鹿，一虎一岁百二十鹿，是为六百头虎一岁食七万二千头鹿也。使十狼日共食一鹿，是为五百头狼一岁共食万八千头鹿。鹿子始生，未能善走，使十狐一日共食一子，比至健走一月之间，是为万狐一月共食鹿子三万头也。大凡一岁所食十二头。其雕鹗所害，臣置不计。以此推之，终无从得多，不如早取之为便也。（《魏志·高柔传》注引《魏名臣奏》。案：《御览》九百六引《魏名臣奏》作「郎中黄观上疏」，当时两人连名。）
　　◇军士亡勿罪妻子启
　　士卒亡军，诚在可疾，然窃闻其中时有悔者。愚谓乃宜贷其妻子，一可使贼中不信，二可使诱其还心。正如前科，固已绝其意望，而猥复重之。柔恐自今在军之士，见一人亡逃，诛将及已，亦且相随而走，不可复得杀也。此重刑非所以止亡，乃所以益走耳。（《魏志·高柔传》）
　　◇管长教还引去吏
　　昔邴吉临政，吏尝有非，犹尚容之。况此诸吏，于吾未有失乎！其召复之，咸还皆自励，咸为佳吏。（《魏志·高柔传》）
　　◇丞相理曹掾令
　　夫治定之化，以礼为首，拨乱之政，以刑为先。是以舜流四凶族，皋陶作士；汉祖除秦苛法，萧何定律。掾清识平当，明于宪典，勉恤之哉！（《魏志·高柔传》）
　　◇与妇书
　　今致玳瑁梳一枚。（《艺文类聚》八十四，《御览》七百十四，八百七。金钅贯一双。《御览》七百十八。）
　　◎孙礼
　　礼字德达，涿郡容城人。曹公平幽州，召为司空军谋掾，徙鲁相，历山阳等郡太守。明帝时入为尚书，受遗诏拜大将军长史，加散骑常侍。齐王初出为阳州刺史，加伏波将军，赐爵关内侯，徵拜少府，出为荆州刺史，迁冀州牧。以奏事忤曹爽，劾废在家。期年除城门校尉，出为并州刺史，加振武将军，使持节护匈奴中郎将。爽诛，入为司隶校尉，迁司空，封大利亭侯。嘉平二年卒，谥曰景侯。
　　◇清河平原争界案图宜属平原疏
　　管仲霸者之佐，其器犹小，犹能夺伯氏骈邑，使没齿无怨言。臣受牧伯之任，奉圣朝明图，验地著之界，界实以王翁河为限；而俞阝以马丹侯为验，诈以呜犊河为界。假虚讼诉，疑误台阁。窃闻众口铄金，浮石沈木，三人成市虎，慈母投其杼。今二郡争界八年，一朝决之者，缘有解书图画，可得寻案レ校也。平原在两河，向东上，其间有爵堤。爵堤在高唐西南，所争地在高唐西北，相去二十余里，可谓长叹息流涕者也。案解与图奏，而俞阝不受诏，此臣软弱不胜其任，臣亦何颜尸禄素餐。辄束带著履，驾车待放。（《魏志·孙礼传》）


卷二十八·魏二十八
◎卫觊
　　觊字伯儒，河东安邑人。曹公辟为司空掾，除茂陵令，再迁至尚书。魏国建，拜侍中。文帝即王位，徙尚书，寻还汉朝为侍郎。及受禅，复为尚书，封阳吉亭侯，明帝时进封阌乡侯。卒，谥曰敬侯。
　　◇为汉帝禅位魏王昭
　　朕在位三十有二载，遭天下荡覆，幸赖宗庙之灵，危而复存。然仰瞻天文，俯察民心，炎精之数既终，行运在乎曹氏。是以前王既树神武之绩，今王又光裕明德，以应其期。是历数昭明，亦可知矣。大人之行，天下为公，选贤与能。故唐尧不私于厥子，而名播于无穷，朕羡而慕之。今其追踵尧典，禅位于魏王。（袁宏《後汉纪》三十。又见《魏志·文纪》注。案：《魏志·卫觊传》云：「顷之还汉朝劝赞禅代之义，为文诰之诏」。是献帝诸禅诏，皆卫觊作也。）
　　◇乙卯册诏魏王
　　惟延康元年十月乙卯，皇帝曰，咨尔魏王：夫命运否泰，依德升降，三代卜年，著于《春秋》，是以天命不于常，帝王不一姓，由来尚矣。汉道陵迟，为日已久，安、顺已降，世失其序，冲、质短祚，三世无嗣，皇纲肇亏，帝典颓沮。既于朕躬，天降之灾，遭无妄厄运之会，值炎精幽昧之期。变兴辇毂，祸由阉宦。董卓乘衅，恶甚浇、，劫迁省御，太仆宫庙，遂使九州幅裂，强敌虎争，华夏鼎沸，蝮蛇塞路。当斯之时，尺土非复汉有，一夫岂复朕民？幸赖武王德膺符运，奋扬神武，芟夷凶暴，清定区夏，保皇家。今王缵承前绪，至德光昭，御衡不迷，布德优远，声教被四海，仁风扇鬼区。是以四方效珍，人神响应，天之历数实在尔躬，昔虞舜有大功二十，而放勋禅以天下；大禹有疏导之绩，而重华禅以帝位。汉承尧运，有传圣之义，加顺灵祗，绍天明命，厘降二女，以嫔于魏，使使持节行御史大夫事太常音，奉皇帝玺绶，王其永君万国，敬御天威，允执其中，天禄永终，敬之哉（《魏志·文帝纪》注引《献帝传》）
　　◇壬戌册诏魏王
　　皇帝问魏王，言遣宗奉庚申书到，所称引，闻之。朕惟汉家世逾二十，年过四百，运周数终，行祚已讫，天心已移，兆民望绝，天之所废，有自来矣。今大命有所底止，神器当归圣德，违天不顺，逆众不祥。王其体有虞之盛德，应历数之嘉会，是以祯祥告符，图谶表录，神人同应，受命咸宜。朕畏上帝，致位于王；天不可违，众不可拒。且重华不逆尧命，大禹不辞舜位，若夫由、卷匹夫，不载圣籍，固非皇材帝器所当称慕。今使音奉皇帝玺绶，王其陟帝位，无逆朕命，以祗奉天心焉。（《魏志·文帝纪》注引《献帝传》）
　　◇丁卯册诏魏王
　　天讫汉祚，辰象著明，朕祗天命，致位于王。仍陈历数于诏册，喻符运于翰墨；神器不可以辞拒，皇位不可以谦让。稽于天命，至于再三。且四海不可以一日旷主，万几不可以斯须无统。故建大业者不拘小节，知天命者不系细物。是以舜受大业之命而无逊让之辞，圣人达节，不亦远乎！今使音奉皇帝玺书，王其钦承，以答天下响应之望焉。（《魏志·文帝纪》注引《献帝传》）
　　◇庚午册诏魏王
　　昔尧以配天之德，秉六合之重，犹睹历运之数，移于有虞，委让帝位，忽如遗迹。今天既讫我汉命，乃眷北顾，帝皇之业，实有大魏。朕守空名以窃古义，顾视前事，犹有惭德，而王逊位至于三四，朕用惧焉。夫不辞万乘之位者，知命达节之数也。虞、夏之君，处之不疑，故勋烈垂于万载，美名传于无穷。今遣守尚书令中觊喻，王其速陟帝位，以顺天人之心，副朕之大愿。（《魏志·文帝纪》注引《献帝传》）
　　◇禅位册
　　咨尔魏王，昔者帝尧禅位于虞舜，舜亦以命禹，天命不于常，惟归有德。汉道陵迟，世失其序，降及朕躬，大乱兹昏，群凶肆逆，宇内颠覆。赖武王神武，拯兹难于四方，惟清区夏，以保绥我宗庙，岂予一人获，俾九服实受其赐。今王钦承前绪，光于乃德，恢文武之大业，昭尔考之弘烈。皇灵降瑞，人神告徵，诞惟亮采，师锡朕命，佥曰尔度克协于虞舜，用率我唐典，敬逊尔位。於戏！天之历数在尔躬，允执其中，天禄永终。君其祗顺大礼，飨兹万国，以肃承天命。（《魏志·文帝纪》，又见袁宏《后汉纪》三十）
　　◇受禅表
　　维黄初元年冬十月辛未，皇帝受禅于汉氏。上稽仪极，下考前训，书契所录帝王遗事，义莫显于禅德，美莫盛于受终。故《书》陈「纳于大鹿」，《传》称「历数□□□是以降」。世且二百，年岁三千，尧舜之事，复存于今。允皇代之上仪，帝者之高致也。故立斯表，以昭德□义焉。
　　皇帝体乾刚之懿姿，绍有虞之黄裔。九德既该，钦明文塞。齐光日月，材兼三极。及嗣位先皇，龙兴飨国。抚柔民，化以醇德。崇在宽之政，迈恺悌之教；宣重光以照下，拟阳春以播惠。开禁仓，散滞积。冢臣□□□□□之锡，众兆陪台，蒙饩之养。兴遗勋，继绝世。废忘之劳，获金爵之赏，襁褓之孤，食旧德之禄。善无微而不旌，功无细而不□。□□戎士，哀矜庶狱。罢戍役，焚丹书。囹圄虚静，外无旷夫。玄泽云行，冈不沾渥。若夫覆载简易，刚柔允宜。乾川之德，阴阳□□□□□□类育物，奋庸造化之道，四时之功也；宽容渊墨，恩洽群黎，皇戏之质，尧舜之姿也。孜孜业业，迈德济民。伯禹之劳□□□□□智神武，料敌用兵，殷汤之略，周发之明也。广大配天地，茂德苞众圣。鸿恩洽于区夏，仁声播于八荒。虽象胥所□□□□□□和而来王。是以休徵屡集，和气烟カ。上降乾祉，下发川珍。天关启闱，四灵具臻。涌醴横流，山见黄人。所以显受命之□□□□□之期运也。其余甘露零于丰草，野蚕茧于茂树，嘉禾神芝，奇禽灵兽，穷祥极瑞者，期月之间，盖七百余见。自金天以□□□□□嘉禅之降，未有若今之盛者也。是以汉氏睹历数之去已，知神器之有归。稽唐禅虞，绍天明命，厘嫔二女，钦授天位，皇帝谦退，让德不嗣，至于再，至于三。于是群公卿士，佥曰陛下圣德，懿侔两仪，皇符昭晰，受命咸宜。且有熊之兴，地出大蝼；夏后承统，木荣冬敷，殷汤革命，白狼衔钩；周武观□□□□□。方之今日，未足以喻，而犹以一至之庆，宠神当时。绍天即祚，负依而治，况于大魏灵瑞若兹者乎。盖天命不可以辞□□□□□以意距，大统不可以久旷，万国不可以乏主，宜顺民神，速承天序。于是皇帝乃回思迁虑，旁观庶徵，上在玑，筮之《周易》，卜以守龟，龟筮袭吉，五反靡违？乃览公卿之议，顺皇天之命，练吉日。□□□□唐典之明宪，遵大鹿之遗训。遂于繁昌筑灵坛，设宫，待圭璧，储牺牲，延公侯、卿士、常伯、常任、纳言、诸节、岳牧、邦君、虎□□□□匈奴、南单于、东夷、南蛮、西戎、北狄、王侯君长之群，入自旗门，咸旅于位。皇帝乃受天子之籍，冠通天，袭衮龙，穆穆皇皇，物有其容。上公策祝，燔燎或朴，告类上帝，望秩五岳，烟于六宗，遍于群神，□□□晏，祥风来臻，乃诏有司，大赦天下，改元正始。开皇纲，阐帝载，殊微帜，革器械，修废官，班瑞节，同律量衡，更姓改物，勒崇垂鸿，创□作则，永保天禄，传之罔极。（碑本《隶释》十九。案：唐韦绚录《刘宾客嘉话》：「魏受禅表，王朗文，梁鹄书，锺繇镌字，谓之三绝。今据闻人牟准《魏敬侯碑阴》，则受禅表卫觊撰并书，牟准去魏未远，语尤可信也。」）
　　◇请恤凋匮罢役务疏
　　夫变情厉性，强所不能；人臣言之即不易，人主受之又艰难。且人之所乐者，富贵显荣也；所恶者，贫贱死亡也。然此四者，君上之所制也。君爱之则富贵显荣，君恶之则贫贱死亡；顺指者爱所由来，逆意者恶所从至也。故人臣皆争顺指而避逆意，非破家为国、杀身成君者，谁能犯颜色、触忌讳，建一言、开一说哉？陛下留意察之，则臣下之情可见矣。今议者多好悦耳，其言政治则比陛下于尧舜，其言征伐则比二虏于狸鼠。臣以为不然。昔汉文之时，诸侯强大，贾谊累息以为至危。况今四海之内，分而为三，群士陈力，各为其主，其来降者，未肯言舍邪就正，咸称迫于困急，是与六国分治。无以为异也。当今千里无烟，遗民困苦，陛下不善留意，将遂凋弊，难可复振。礼，天子之器。必有金玉之饰，饮食之肴。必有八珍之味；至于凶荒，则彻膳降服。然则奢俭之节，必视世之丰约也。武皇帝之时，后宫食不过一肉，衣不用锦绣，茵缛不缘饰，器物无丹漆，用能平定天下，遗福子孙。此皆陛下之所亲览也。当今之务，宜君臣上下，并用筹策，计校府库，量入为出。深思句践滋民之术，由恐不及，而尚方所造金银之物，渐更增广，工役不辍，侈靡日崇，帑藏日竭。昔汉武信求神仙之道，谓当得云表之露以餐玉屑，故立仙掌以承高露。陛下通明，每所非笑。汉武有求于露而由尚见非，陛下无求于露而空设之；不益于好而糜费功夫，诚皆圣虑所宜裁制也。（《魏志·卫觊传》）
　　◇公卿将军奏上尊号
　　相国安乐乡侯臣歆、太尉都亭侯臣诩、御史大夫安陵亭侯臣朗、使持节行都督督军车骑将军□□臣仁、辅国将军清苑乡侯臣若、虎牙将军南昌亭侯臣辅、轻车将军都亭侯臣忠、冠军将军好乡侯臣秋、渡辽将军都亭侯臣柔、卫将军国明亭侯臣洪、使持节行都督督军镇西将军东乡侯臣真、使持节行都督督军领杨州刺史征东将军安阳乡侯臣休、使持节行都督督军征南将军平陵亭侯臣尚、使持节行都督督军徐州刺史镇东将军武安乡侯臣霸、使持节左将军中乡侯臣、使持节右将军建乡侯臣晃、使持节前将军都乡侯臣辽、使持节後将军华乡侯臣灵、匈奴南单于臣泉、奉常臣贞、郎中令臣洽、卫尉安国亭侯臣昱、太仆臣夔、大理东武亭侯臣繇、大农臣霸、少府臣林、督军御史将作大匠千秋亭侯臣照、中领军中阳乡侯臣、中护军臣陟、屯骑校尉都亭侯臣祖、长水校尉关内侯臣凌、步兵校尉关内侯臣福、射声校尉关内侯臣质、振威将军涅乡亭侯臣题、征虏将军都亭侯臣触、振武将军尉猛亭侯臣当、忠义将军乐乡亭侯臣生、建节将军平乐亭侯臣圃、安众将军元就亭侯臣神、翼卫将军都亭侯臣衢、讨夷将军成迁亭侯臣慎、怀远将军关内侯臣巽、绥边将军常乐亭侯臣俊、安夷将军高梁亭侯臣、奋武将军长安亭侯臣丰、武卫将军安昌亭侯臣褚等稽首言：
　　臣等前上言，汉帝奉天命以固禅，群臣因天命以固请，陛下违天命以固辞，臣等顽愚，犹知其不可，况神祗之心乎！宜蒙纳许，以福海内欣戴之望。而丁卯制书诏臣等曰：「以德则孤不足，以时则虏未灭，若以群贤之灵，得保首领，终君魏国，于孤足矣。若孤者，胡足以辱四海？至乎天瑞人事，皆先王圣德遗庆，孤何有焉？是以未敢闻命。」臣等伏读诏书，於邑益甚。臣等闻《易》称「圣人奉天时」，而《论》曰：「君子畏天命。」天命有去就，然后帝者有禅代。是以唐之禅虞，命以在尔；虞之顺唐，谓之受终。尧知天命去已，故不得不禅；舜知历数在躬，故不敢不受。不得不禅，奉天时也；不敢不受，畏天命也。汉朝虽承委末陵迟之馀，犹务奉天命以则尧道，是以愿禅帝位而归二女。陛下正于大魏受命之初，抑虞夏之达节，尚延陵之让体，所枉者大，所直者小；所详者轻，所略者重。中人凡士，犹为陛下陋之，殁者有灵，则重华必忿愤于苍梧之神墓，大夏必郁邑于会稽之山阴，武王必不悦于高陵之玄宫矣。是以臣等敢以死请。且汉政在奄宦，禄去帝室七世矣。遂集矢石于其宫殿，而二京为之丘虚。当此之时，四海荡覆，天下分崩。武王亲衣甲而冠胄，沐雨而栉风，为民请命，则活万国；为世拨乱，则致升平。鸠民而立长，筑官而置吏，元元无过罔于前叶，而始有造于华裔。陛下即位，光昭文德，以翊武功；勤恤民隐，视之如伤：惧者宁之，劳者休之；寒者以暧，饥者以充；远人以德服，寇敌以恩降。迈恩种德，光被四表。稽古笃睦，茂于放勋；网漏吞舟，裕于周文。是以布政未期，人神并和。皇天则降甘露而臻四灵，后土则挺芝草而吐醴泉。虎豹鹿菟，咸素其色；雉鸠燕爵，亦白其羽。连理之木，同心之瓜，五采之鱼，珍祥瑞物，杂还于其间者，无不毕备。古人有言：「微禹，吾其鱼乎！」微大魏，则臣等之白骨既交横于旷野矣。伏省群臣内外前後章奏，所以陈叙陛下之符命者，莫不条河洛之图书，授天地之瑞应，因汉朝之款诚，宣万方之景附，可谓信矣著矣，□矣裕矣，高矣丘矣，三王无以及，五帝无以加，民命之悬于魏邦，民心之素于魏政，卅有余年矣。此乃千世时至之会，万载壹遇之秋。达节广度，宜昭于斯际；拘挛狭行，不施于此时。久稽天命，罪在臣等，辄营坛场，具礼仪，择吉日，口昭告昊天上帝，秩群神之礼，须祭毕；会群寮于朝堂，议年号正朔服色当所以施行，臣谨拜表朝堂。臣歆、臣诩、臣朗、臣仁、臣若、臣辅、臣忠、臣秋、臣柔、臣洪、臣真、臣休、臣尚、臣霸、臣，臣晃、臣辽、臣灵、臣泉、臣贞、臣洽、臣昱、臣夔、臣繇、臣霸、臣林、臣照、臣、臣陟、臣祖、臣凌、臣福、臣质、臣题、臣触、臣当、臣生、臣圃、臣神、臣衢、臣慎、臣巽、臣俊、臣、臣丰、臣褚，诚惶诚惧，顿首顿首，死罪死罪。（碑本《隶释》十九，《魏志·文帝纪》引《献帝传》。案：《古文苑》、闻人牟准《魏敬侯碑阴》，言「群上尊号奏，卫觊撰，锺繇书」。）
　　◇奏请置律博士
　　九章之律，自古所传，断定刑罪，其意微妙。百里长吏，皆宜知律，刑法者，国家之所贵重，而私议之所轻贱；狱吏者，百姓之所县命，而选用者之所卑下。王政之弊，未必不由此也。请置律博士，转相教授。（《魏志·卫觊传》，又见《晋书·刑法志》，《通典》一百六十三）
　　◇奏论赐谥
　　旧制，诸王及列侯薨，无少长皆赐谥。古之有谥，随行美恶，非所以优之；又次以明识昭穆，使不错乱也。臣以为诸侯王及王子诸公侯薨，可随行迹赐谥，其列侯始有功劳，可一切赐谥，至于袭封者则不赐谥。（《通典》一百四）
　　◇关西议
　　西方诸将，皆竖夫崛起，无雄天下意，苟安乐目前而已。今国家厚加爵号，得其所志，非有大故，不忧为变也。宜为後图，若以兵入关中，当讨张鲁。鲁在深山，道径不通，彼必疑之；一相惊动，地险众强，殆难为虑！（《魏志·卫觊传》注引《魏书》。司隶校尉锺繇求以三千兵入关外，托讨张鲁，内以胁取质任，太祖使荀问觊，觊以为云云，或以觊呈太祖，太祖初善之，而以繇自典其任，遂从繇议。）
　　◇与荀书
　　关中膏腴之地，顷遭荒乱，人民流入荆州者十万馀家，闻本土安宁，皆企望思归。而归者无以自业，诸将各竞招怀，以为部曲。郡县贫弱，不能与争，兵家遂强。一旦变动，必有後忧。夫监，国之大宝也。自丧乱以来放散，今宜如旧，置使者监卖，以其直益市黎牛。若有归民，以供给之。勤耕积粟，以丰殖关中。远民闻之，必日夜竞还。又使司隶校尉留治关中，以为之主，则诸将日削，官民日盛，此强本弱敌之利也。（《魏志·卫觊传》，又见《晋书·食货志》。）
　　◇西岳华山亭碑
　　惟光和元年，岁在戊午，名曰咸池，季冬己巳，弘农太守河南河南樊君讳毅字仲德下车之初，恭肃神祀西岳至尊。诏书奉祠，躬亲自往。省从劳谦，即事有渐。散斋华亭，斋室逼窄。郡县官属，法斋无处。尊卑错总，精诚不固。畏天之威，逢斯瘅怒。时雨不兴，甘澍弗布。念存黔首，惧阙旷素。于是与令巴郡朐忍先谠公谋，图议缮故。断度ㄎ廓，立室异处。左右趣之，莫不竞慕。二年正月已卯兴就，既成有亢，休嘉启寤。各得竭情，福禄是顾。刻兹碑号，吏卒侠路。其辞曰：
　　岩岩西岳，五镇次宗。绪德之尊，大华优隆。皇帝永思，祀典孔明。高神肯宴，璧贽通。赫赫在上，以畜万邦。惟岳降神，实生群公。卿士百辟，缵业攸蒙。帝命不违，岁事报功。后辟命卿，散斋外亭。敬恭明祀，以奉皇灵。处所逼窄，屑有声。神乐其静，无形。尊卑有序，洁心致诚。因缮旧室，整顿端平。在其板屋，孰不加精？天人同道，万祚是迎。既受帝祉，延于後生。为龙为光，显人王庭。为公为侯，福禄来成。刻石纪号，永亨利贞。府丞勃海刘固叔长、功曹史杨儒寻先、主簿湖馗伯冯、工曹掾杨基伯载、史陕许礼文化、县丞陇西彭和伯怡、左尉陇西甄ギ叔宁，临典者门下掾□瑗伯先、主记史柏览文进、户曹掾魏尝威、长史田胳文祖、将作掾曹鉴孔明、任就幼成、史吴武丙昌。（《隶释》。《古文苑》以为卫觊作）
　　◇复华下民租田口算状碑
　　光和二年十月庚午朔十三日壬午，弘农太守臣毅顿首死罪上尚书：臣毅顿首、顿首死罪死罪。谨案文书，臣以去元年十一月到官，其十二月奉祠西岳华山，省视庙舍，及斋衣祭器，率皆久远有垢，故鲁不修大室，《春秋》作讥。臣以神岳至尊，宜加恭肃，辄遣行事荀斑与华阴令先谠以渐缮治，成就之后，仍雨甘雪，氵润宿麦，惠滋黎庶。臣即日以诏书斋祠，雪未消泽，时日清和，神欢民喜，诚圣朝劳神日昊，广被四表，覆毓之德，神人被施，遐迩大小，莫不幸甚！臣毅顿首顿首、死罪死罪。谠又书言：县当孔道，加奉尊岳，一岁四祠，养牲百日，常当充肥。用谷稿三千余斛，或有请雨斋祷，役费兼倍。每被诏书，调发无差。山高听下，恐近庙小民，不堪役赋，有饥寒之窘，违宗神之敬，乞差诸赋。复华下十里以内民租田口算，以宠神灵，广祈多福，隆中兴之祚。臣辄听行，尽力奉宣诏书，思惟惠利，增异复上。臣毅诚惶诚恐、顿首顿首、死罪死罪。上尚书，掾臣条属臣淮、书佐臣谋，弘农太守上祠西岳，乞县赋发差复华下十里以内民租田口算状。（《隶释》二。案：闻人牟准《卫敬侯碑阴文》以此为卫觊作）
　　◇汉金城太守殷华碑
　　君讳华，字叔时，上郡定阳人，大匠君之子也。其先出自有殷，因国定氏，不改其号。圣哲玄流，至君而懿。幼膺琼兰之美，长有冲邈之志。敦《诗》阅《礼》，《韦番》竹贲；诞循前业，守以恪恭。仕历州郡，忠谔有间，其大操也。耽耽虎视，龙变不羁。故能雄杰于并域，声班于上京。察何孝廉贡，除郎中左冯翊丞，协宣文物。公事知州，誉茂才宛丘令，崇行宽猛，示之礼禁，褒延庠校，政以惠和。三载陟陨，邪临金城，郡鄣羌虏，避难迁移，役兼民匮，室如悬罄。乃敷权略，奖厉信，猃狁率服，不敢窥逾。兵戢而时动，因省猎以习。兴利弭患，顺其所乐，开通狭道，造作传馆，吏士咸悦，不劳而劝，是以缙绅之徒，谭讲雅诵。释军旅之犀革，陈俎豆于泮宫。其艾檐令，旌显才良，咨量三寿，赏刑不僭。邦场宁静，岁时丰登，耆叟击坏，童龀讴噪。功庸显列，当升宠祚，不耆德，景命失灵。以光和元年九月乙酉卒官。生有嘉休，终则鼎铭。于是故吏边工、江英、韩遂等追送遐丘，刊石勒勋。其辞曰。
　　於惟明后，怀德握醇。昆台之耀，秀出不群。文昭有毅，武烈能仁。含舒宪墨，以育生民。乘纪东坏，西国著勋。身没名流，载世常存。古之遗老，非此孰云。于尔臣恩，绩其臭芬。（《古文苑》以此碑属郦炎，注云「一作卫觊」，章樵云「作卫觊是」。案：郦元以熹平六年死，碑言光和元年，乃次年也。）
　　◇大飨碑
　　惟延康元年八月旬有八日辛未，魏王龙兴践阼，规恢鸿业；构亮皇基，万邦统世。忿吴夷之凶暴，灭蜀虏之僭逆。於赫斯怒，顺天致罚。奋虎之校，简猛锐之卒。爰整六军，卒匈奴暨单于、乌桓、鲜卑引弓之类，持戟百万，控弦千队。玄甲曜野，华旗蔽日。天动雷震，星流电发。戎备素辨，役不更藉。农夫安畴，商不变肆。是以士有拊噪之欢，民怀惠康之德。皇恩所渭，无远不至；武师所加，无强不服。故宽令西飞，则蜀将东驰；六旆南徂，则吴党委质。二虏震惊，鱼烂者溃。将泛自三江之流，方轨邛来之阪。斩吴夷以染钺，血蜀虏以衅鼓。曜天威于遐裔，复九圻之疆寓。除生民之灾孽，去圣皇之宿愤。次于旧邑，观衅而动，筑坛之宫，置表著之位，大飨六军，爰及谯县父老男女。临飨之日，陈兵清除，庆云垂覆，乃备亻毕御，整法驾：设天宫之列卫，乘金华之鸾路。达升龙于太常，张天狼之威弧。千乘风举，万骑龙骧。威灵之饰，震曜康衢。既登高坛，荫九增之华盖，处流苏之幄坐；陈旅酬之高会，行无算之酣饮。旨酒波流，肴陵积。瞽师设县，金奏赞乐。六变既毕，乃陈秘戏：巴俞丸剑，奇舞丽倒；冲夹逾锋，上索踏高。《角公》鼎绿ㄅ，舞轮レ镜。骋狗逐兔，戏马立骑之妙技；白虎青鹿，辟非辟邪。鱼龙灵龟，国镇之怪兽，瑰变屈出，异巧神化。自卿校将守以下，下及陪台隶圄，莫不歆淫宴喜，咸怀醉饱。虽夏启均台之飨，周成岐阳之犭叟，高祖邑中之会，光武旧里之宴，何以尚兹！是以刊石立铭，光示来叶。其辞曰：
　　赫王师，征南裔。奋灵威，震天外。吴夷慑，蜀虏窜。区夏清，八荒艾。幸旧帮，设高会。皇德洽，洪恩迈。刊金石，光万世。（《隶释》十九。案：闻人牟准《魏敬侯碑阴》云：「《大飨碑》，卫觊文并书；《天下碑隶》引《图经》云：『曹子建文，锺繇书。』疑《图经》之言非也。」《隶释》四又有《大飨残碑》，云：「繇文为书」。则《大飨》非一碑，当以碑阴为实。）
　　◇闻人牟准（附）
　　牟准爵里未详。（案：牟准不见于传记。据碑阴言「故吏门主」，则去卫觊未远也。又言「所著述注解故训及文笔等甚多，皆以失坠」。考卫觊仕汉入魏，卒于明帝时，子卫仕魏入晋，至惠帝永平初，家世炫赫，何至失坠？此必贾后矫诏杀害後之言也。牟准非魏人，亦非晋武时人，姑附此俟考。）
　　◇魏敬侯卫觊碑阴文
　　敬侯所葬之先域，城惟解梁，地即夸阝首。山对灵足，谷当猗□。势高而趣幽，形垣而背阜。凿室而可以蔽藏，不坟而所冀速朽。珍琦素白而靡尚，衣服随时而则有。故吏述德于隧前，门生纪言于碑后。白季居亭而已治，詹嘉在主而可友。处高摅之厚地，将秭亿而永久。所著述注解、故训及文笔等甚多，皆已失坠；所著《孝经》《固而》《仓颉冢碑》大篆书在左冯翊利阳亭南道旁，及《华山下亭碑增算状》，《殷叔时碑》、《魏大飨碑》、《群臣上尊号奏》及《受禅石表》文，并在许繁昌；《尊号奏锺元常书》，《受禅表觊》，并金针八分书也。太祖文帝等临诏令杂驳议上封事一百余条，《戒子》等散在人间，及碑石可见；树碑人郡国县道姓名，具如于后。（《古文苑》）

卷二十九·魏二十九
◎鲍勋
　　勋字叔业，泰山平阳人，济北相鲍信子。曹公辟丞相掾，后为太子中庶子，徙黄门侍郎，出为魏郡西部都尉，以忤太子免，后拜侍御史。文帝即王位，以驸马都尉兼侍中。黄初中拜右中郎将，迁御史中丞，复忤旨，左迁治书执法，寻被诛。
　　◇谏文帝游猎疏
　　臣闻五帝三王，靡不明本立教，以孝治天下。陛下仁圣恻隐，有同古烈，臣冀当继踪万代，令万世可则也。如何在谅暗之中，修驰骋之事乎？臣冒死以闻，陛下察焉。（《魏志·鲍勋传》）
　　◎田琼
  </div>
  <div class="pagination">
   <a href="全上古三代秦汉三国六朝文_page194.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page190.html">
    190
   </a>
   <a href="全上古三代秦汉三国六朝文_page191.html">
    191
   </a>
   <a href="全上古三代秦汉三国六朝文_page192.html">
    192
   </a>
   <a href="全上古三代秦汉三国六朝文_page193.html">
    193
   </a>
   <a href="全上古三代秦汉三国六朝文_page194.html">
    194
   </a>
   <span class="current-page">
    195
   </span>
   <a href="全上古三代秦汉三国六朝文_page196.html">
    196
   </a>
   <a href="全上古三代秦汉三国六朝文_page197.html">
    197
   </a>
   <a href="全上古三代秦汉三国六朝文_page198.html">
    198
   </a>
   <a href="全上古三代秦汉三国六朝文_page199.html">
    199
   </a>
   <a href="全上古三代秦汉三国六朝文_page200.html">
    200
   </a>
   <span>
    ...
   </span>
   <a href="全上古三代秦汉三国六朝文_page196.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
