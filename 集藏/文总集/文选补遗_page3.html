<!DOCTYPE html>
<html>
<head>
    <meta charset="UTF-8">
    <title>文选补遗 - 第 3 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选补遗 - 第 3 页/共 29 页</h1>
    <div class="content">　　汉宣帝【二年五月】
　　狱者万民之命所以禁暴止邪养育羣生也能使生者不怨死者不恨则可谓文吏矣今则不然用法或持巧心析律贰端深浅不平【析分也谓分破律条妄生端绪以出入人罪】増辞饰非以成其罪奏不如实上亦亡繇知此朕之不明吏之不称四方黎民将何仰哉二千石各察官属勿用此人吏务平法或擅兴繇役饰厨传称过使客【厨谓饮食传谓传舎使人賔客来者称其意而遗之过者过度之过】越职逾法以取名誉譬犹践薄冰以待白日岂不殆哉今天下颇被疾疫之灾朕甚愍之其令郡国被灾甚者母出今年租赋
　　封海昏侯诏【愚曰受人之利者不必移其害享人之安者不必利其危舜受尧之天下未尝害丹朱也禹受舜之天下未尝害商均也宣帝因海昏侯之废而遂立帝不杀之而封之此犹有三代忠厚之心呜呼窃人之财惧其他日发露而害已又刄之焉此盗贼然也晋魏而下或废一主饮酖赐劔围以兵惟恐溺灰之复然此何异盗贼之所为观宣帝此诏者可愧矣】汉宣帝【汉书上心忌故昌邑王贺赐山阳太守张敞玺书令谨备盗贼母下所赐书敞于是条奏贺居处衣服言语跪起清狂不惠以着其废亡之效上乃知贺不足忌封为海昏侯】
　　盖闻象有罪舜封之骨肉之亲粲而不殊【粲明也殊絶也当明于仁防不离絶也】其封故昌邑王贺为海昏侯食邑四千戸
　　令八十以上非诬告等勿坐诏
　　汉宣帝【汉刑法志曰景帝三年诏八十以上八歳以下当系者颂系之至孝宣元康四年又下诏云云至成帝鸿嘉元年定令年未满七歳贼闘伤人及至殊死者上请廷尉以闻得减死合于三赦防弱老眊之人此皆法令稍定近古而便民者也】
　　朕惟耆老之人发齿堕落血气衰微亦亡暴虐【一作逆乱】之心今或罹文法拘执囹圄不终天命朕甚怜之自今以来诸年八十以上非诬告杀伤人他皆勿坐遣太中大夫彊等十二人循行天下存问鳏寡览风俗察吏治得失举茂材异伦之士
　　报张安世诏【愚曰人每在自处夫世之刑戮固有出于意料之外而亦有出于自作之孽者不可不自省也宣帝族霍氏诛赵盖韩杨人皆谓帝惨酷之过及观其待安世如此吾意诸公亦自取之也夫霍氏以凶逆延夀以奢僣广汉以误触相府寛饶恽以刺讥怨望其不免族诛者未可尽以咎帝也魏相尝言安世忠信谨厚重臣也安世不但全身又防眷顾其亦善处哉】
　　汉宣帝
　　将军年老被病朕甚闵之虽不能视事折冲万里君先帝大臣明于治乱朕所不及得数问焉何感而上书归卫将军冨平侯印薄朕忘故非所望也愿将军彊餐食近医药专精神以辅天年
　　益小吏禄诏【愚曰人主所以鼔动一世者名与利而已啬于利者必丰于名薄于名者必厚于利凡人之情身都髙爵犹或顾借而廉谨名沈下士果何仰给以自周故廉可责之大者而不可责之小者也宣帝兴自闾阎知此颇悉今特为増奉养之于其初将责之于其终尚何説以自解哉】
　　汉宣帝【三年八月】
　　吏不廉平则治道衰今小吏皆勤事而奉禄薄欲其无侵渔百姓难矣其益吏百石以下奉十五【若食一斛则益五斗】襃黄霸诏【愚曰凡人事君但谨事以求知不必希防以求合霸守颍川务耕桑赡鳏寡使民劝善当此综核名实之朝名望表表如珠玉夜光不可匿虽无祥瑞之奏吾意以此课最襃赏之诏执劵取偿于霸亦不少史谓凤凰神雀颍川尤多霸防若希合阿防假此媚帝者自后鹖雀飞集相府霸指为神雀遂来张敞之诮霸循吏也若此殆不免春秋之责】
　　汉宣帝
　　颍川太守霸宣布诏令百姓乡化孝子弟弟贞妇顺孙日以众多田者让畔道不拾遗养视鳏寡赡助贫穷狱或八年亡重罪囚吏民乡于教化兴于行谊可谓贤人君子矣书不云乎股肱良哉其赐关内侯黄金百斤秩中二千石颍川孝弟有行义民三老力田皆以差赐爵及帛
　　郡国等勿行苛政【愚曰待吏贵严待民贵寛待吏如驭生马衘勒稍弛则必受突蹄之恐待民如抱婴孩乳哺稍迟则必贻疾病之忧宣帝待吏之苛而于民独不苛似知治要者虽然禁之使不苛孰若率之而使自不苛况勿行苛政之诏止因嫁娶酒食小节而发又不条具其大者某事帝亦未尽善也】
　　汉宣帝【五凤二年八月】
　　夫婚姻之礼人伦之大者也酒食之会所以行礼乐也今郡国二千石或擅为苛禁禁民嫁娶不得具酒食相贺召由是废乡党之礼令民亡所乐非所以导民也诗不云乎民之失德干糇以愆勿行苛政
　　客礼待单于诏【林之竒曰夷狄之轻中国其滥觞之源皆起于西汉当其强而入寇也髙祖以娄敬之议餙子女以嫁之而待以甥舅之亲及其弱而入朝也宣帝以望之之议位于诸侯王上而待以不臣之礼此滔天之祸后世莫之能遏与○荀悦曰春秋之义王者无外欲一于天下也戎狄道里辽逺人迹界絶故正朔不及礼教不加非尊之也诗云自彼氐羗莫敢不来王故要荒之君必奉王贡若不供职则有辞让号令加焉非敌国之谓也望之之议僣度失序以乱天常非礼也○愚曰古者侯国朝觐各有等差要荒之服序在甸侯卫之下夷狄者要荒之服也当其未服可使知徳威当其旣服可使知名分故汉之一代匈奴嫚侮以徳威制之可也单于来朝以品序次之可也而欲以客礼待之可乎矧作賔王家此周家待前代之后而非所以待夷狄何望之未之恩也】
　　汉宣帝【甘露二年正月】
　　盖闻五帝三王礼所不施不及以政今匈奴单于称北藩臣朝正月朕之不逮德不能覆其以客礼待之位在诸侯王上
　　戒不禁奸邪诏【西山真德秀曰按旧説以为宣帝平时尚严至黄龙初熟知治体始务行寛大今玩其辞意正谓吏不禁奸邪縦释有罪为非而欲察计簿之欺谩非实者乃是欲加严耳非真务行寛大也○愚曰人之精神始则勤中则怠至末则衰矣宣帝待民未尝过苛自年十七即位至是年四十三盖在位廿六年矣而寛大之意亦未尝变所谓不禁奸邪者盖为吏之欺谩民之为盗而发恐未必便变寛大为一切惨酷也】
　　盖闻上古之治君臣同心举措曲直各得其所是以上下和洽海内康平其德弗可及已朕既不明数申诏公卿大夫务行寛大顺民所疾苦将欲配三王之隆明先帝之德也今吏或以不禁奸邪为寛大縦释有罪为不苛或以酷恶为贤皆失其中【去声】奉诏宣化如此岂不缪哉方今天下少事繇役省减兵革不动而民多贫盗贼不止其咎安在上计簿具文而已务为欺谩以避其课三公不以为意朕将何任诸请诏省卒徒自给者皆止【张氏曰先是武帝以用度不足或奉使求不受奉禄自省其徒众以取其廪者或自给于是奸吏縁以为利所得多于本禄故絶之】御史察计簿疑非实者按之使真伪毋相乱议律令诏【愚曰法有一定之则不可过详亦不可过简汉之法莫简于髙丈以前观三章九章则似失之过简又莫详于武宣以后观刑法志所谓文书盈几阁典者不能徧视则似失之过详昔郑昌劝宣帝定律令宣帝可定而不定至元帝时恭显用事不能定而欲定吾意律令虽定亦不过借以诬杀忠良如望之等辈而岂果能定哉】
　　汉元帝【汉刑法志宣帝建廷平狱刑号为平矣时郑昌上防言不若删定律令宣帝未及修正元帝初立乃下诏】
　　夫法令者所以抑暴扶弱欲其难犯而易避也今律令烦多而不约自典文者不能分明而欲罗元元之不逮斯岂刑中之意哉其议律令可蠲除轻减者条奏惟在便安万姓而已【至成帝河平中复下诏议减死刑及可蠲除约省者令较然易知条奏有司无仲山甫将明之才不能因时广宣主恩建立明制为一代之法而徒钩摭微细毛举数事以塞诏而已是以大议不立遂以至今按史氏之説如此则元成虽有此诏徒文具而亡施行之实】
　　宫馆希御者勿治诏【愚曰人主大节其先正心术其次辨忠邪又其次去玩好而就三者之中辨忠邪又为至要盖所亲非人固有潜移而不觉者元帝天资本善心术本正其畧在于不辨忠邪而不在于遵守恭俭恭显之邪而不能去望之更生之忠而不能保故虽减宫室去珍竒仅不至于亡而已终不足以致太平之治不足扬也】
　　汉元帝
　　间者隂阳不调黎民饥寒无以保治惟德浅薄不足以克入旧贯之居【帝自谦言不足克入先帝之居室】其令诸宫馆希御幸者勿缮治太仆减谷食马水衡省肉食兽【按元帝诏令为民而下者甚众然恭显用事朝无善政岂能使民实被上泽今特具一二不尽録也】
　　罢击珠厓诏【贾捐之传】
　　汉元帝
　　珠厓虏杀吏民背畔为逆今廷议者或言可击或言可守或欲弃之其指各殊朕日夜惟思议者之言羞威不行则欲诛之狐疑辟难则守屯田通于时变则忧万民夫万民之饥饿与逺蛮之不讨危孰大焉且宗庙之祭凶年不备况乎辟不嫌之辱哉今关东大困仓库空虚无以相赡又以动兵非特劳民凶年随之其罢珠厓郡民有慕义内属便处之不欲勿彊
　　灾异赦天下诏【愚曰君之弭灾譬人之疗疾善用药则疾立愈不善用药则疾益增元帝之时灾异荐臻此不过羣阉用事故地震山崩毁落宗庙皆由于此刘向之疏以理京房之言以数一匕之剂疾可立愈元帝胷无甄别之见人皆指恭显用事而恭显反指大臣用事正人指邪人为邪邪人又指正人为邪恭显不罢而定国广德则罢恭显不杀而望之张猛则自杀故虽数赦天下而灾愈不可弭矣刘向传谓客星犯巻古帝悟始亲萧望之呜呼亲之又何补哉】
　　汉元帝【二年三月】
　　盖闻圣贒在位隂阳和风雨时日月光星辰静黎庻康寜考终厥命今朕恭承天地托于公侯之上明不能烛德不能绥灾异并臻连年不息乃二月戊午地震于陇西郡毁落太上皇庙殿壁木餙坏败豲道县城郭官寺及民室屋压杀人众山崩地裂水泉涌出天惟降灾震惊朕师治有大亏咎至于斯夙夜兢兢不通大变深惟鬰悼未知其序间者嵗数不登元元困乏不胜饥寒以防刑辟朕甚闵之郡国被地动灾甚者无出租赋赦天下有可蠲除减省以便万姓者条奏毋有所讳丞相御史中二千石举茂材异等直言极諌之士朕将亲览焉【按元帝之诏因灾异而下者亦多今不悉录】
　　报贡禹诏【愚曰甚哉禹以名欺人也吾读元帝诏书勉留知禹以名欺当时又读班史以王吉龚鲍同叙传又知禹以名欺后世当时恭显擅权如刘向萧望之谆谆不絶口而禹曽无一言及之甚者反与恭显缔交以掩其杀贤人之恶此何为者禹之不足嘉类若此人果可欺乎哉】
　　汉元帝【初元二三年间】
　　朕以生有伯夷之廉史鱼之直守经据古不阿当世孳孳于民俗之所寡故亲近生防参国政今未得乆闻生之竒论也而云欲退岂意有所恨与将在位者与生殊乎徃者尝令金敞语生欲及生时禄生之子旣已谕矣今复云子少夫以王命办防生家虽百子何以加传曰亡怀土何必思故乡生其彊饭慎疾以自辅
　　赐萧望之爵邑诏【愚曰君子非小人敌也君子之谋小人常疎而小人之谋君子常巧故人君善于主张君子则尊之者或足以为福不善于主张君子则尊之者适足以媒祸萧望之以师傅旧人使帝一主张用之何至死于恭显之手未死之先不能固旧交旣死之后又不能明新讐凡前日所以爵望之者适所以趣小人之杀之也噫】
　　汉元帝【汉书宣帝疾太子太傅望之受遗诏为前将军辅政上即位数宴见言事中书令恭石显乆典枢机奏望之等朋党请谒者召致廷尉免为庶人后数月制诏御史云云】
　　国之将兴尊师而重傅故前将军望之傅朕八年道以经书厥功茂焉其赐爵关内侯食邑八百户给事中朝朔望坐次将军【天子倚以为宰相防望之子伋上书讼望之前事恭显等白望之教子上书归非于上敕召望之望之自杀元帝无刚明之徳故不能终全师傅之恩后世人主所当戒也】
　　罢甘泉建章宫卫等诏
　　汉元帝【六月】
　　盖闻安民之道本繇隂阳【繇与由同】间者隂阳错缪风雨不时朕之不德庶防羣公有敢言朕之过者今则不然媮合苟従未肯极言【媮与偷同】朕甚闵焉永惟烝庶之饥寒逺离父母妻子劳于非业之作卫于不居之宫恐非所以佐隂阳之道也其罢甘泉建章宫卫令就农百官各省费条奏毋有所讳有司勉之毋犯四时之禁丞相御史举天下明隂阳灾异者各三人
　　赦天下诏【愚曰君之于小人知其恶而不去莫若受其恶而不知受而不知犹有忌也知而不去愈无忌矣按元帝诏书曰壬人在位吉士壅蔽不知壬人指谁邪谓恭显邪谓堪猛邪谓恭显则不可除谓堪猛则不待除观京房之对曰上所最信任与图任帷幄之中者是矣而帝再三托以未谕旣谕亦不能罢是知之者反不若不知之为愈也至于日青无光条责御史丞相舍豺狼而问狐狸此恭显所以无忌惮也】
　　汉元帝【永光元年三月】
　　五帝三王任贤使能以登至平而今不治者岂斯民异哉咎在朕之不明亡以知贤也是故壬人在位而吉士雍【读曰壅】蔽重以周秦之弊民渐薄俗去礼义触刑法岂不哀哉繇此观之元元何辜其赦天下令厉精自新各务农亩无田者皆假之贷种食如贫民赐吏六百石以上爵五大夫勤事吏二级为父后者民一级女子百户牛酒鳏寡孤独髙年帛
　　条责丞相御史诏
　　汉元帝【汉书永光元年春霜夏寒日青无光上以诏条责丞相于定国等】
　　郎有従东方来者言民父子相弃丞相御史案事之吏匿不言邪将从东方来者加增之也何以错缪至是欲知其实方今年嵗未可预知也即有水旱其忧不细公卿有可以防其未然救其已然者不各以诚对毋有所讳
　　议罢郡国庙诏【愚曰易之萃卦曰王假有庙夫宗庙者萃人心之地古者天子七庙虽各有一室而未尝不萃为一所汉家宗庙之制不依周礼毎帝即位輙立一庙相去异处不叙昭穆文帝立庙曰顾成武曰龙渊昭曰徘徊宣曰乐防元曰长夀成曰阳池旣不萃于一所则昭穆迭毁之议不复可寻观成传祖宗庙在郡国并陵旁百七十六烦渎之甚亦何以萃人心邪今因贡禹之言尽罢郡国庙是矣而后因寝疾以为祖宗谴怒虽不复郡国庙而后复寝庙呜呼祖宗之怒特以用宦竪而亡国尔岂为寝庙哉】
　　汉元帝【汉书元帝时贡禹奏言古者天子七庙今孝惠孝景庙皆亲尽冝毁及郡国庙不应古礼冝正定天子是其议未及施行永光四年乃下诏先罢郡国庙】
　　盖闻明王之御世也遭时为法因事制宜徃者天下初定逺方未賔因尝所亲以立宗庙盖建威销萌一民之至权也今頼天地之灵宗庙之福四方同轨蛮貊贡职乆遵而不定今疏逺卑贱共承尊祀殆非皇天祖宗之意朕甚惧焉传不云乎吾不与祭如不祭其与将军列侯中二千石诸大夫博士议郎议【成等七十人皆曰宗庙在郡国者宜无修奏可】
　　议庙礼诏
　　汉元帝【汉书罢郡国庙后月余复下诏曰盖闻明王制礼立亲庙四祖宗之庙万世不毁所以明尊祖敬宗着亲亲也朕获承祖宗之重惟大礼未备战栗恐惧不敢自専其与将军列侯中二千石二千石诸大夫博士议成等四十四人奏议以为髙帝冝为帝者太祖之庙世世不毁太上皇孝恵孝文孝景庙皆亲尽冝毁许嘉等二十九人以为孝文皇帝冝为帝者太宗之庙廷尉以为孝武皇帝冝为世宗之庙谏大夫尹更始等以为皇考庙上序于昭穆非正礼宜毁于是上重其事依违者一年乃下诏云云】
　　盖闻王者祖有功而宗有德尊尊之大义也存亲庙四亲亲之至恩也髙皇帝为天下诛暴除乱受命而帝功莫大焉孝文皇帝国为代王诸吕作乱海内摇动然羣臣黎庶靡不壹意北靣归心犹谦辞固让而后即位削乱秦之迹兴三代之风是以百姓晏然咸获嘉福德莫盛焉髙皇帝为汉太祖孝文皇帝为太宗世世承祀传之无穷朕甚乐之孝宣皇帝为孝昭皇帝后于义壹体孝景皇帝庙及皇考庙皆亲尽其正礼仪【成等奏太上孝惠庙皆亲尽冝毁奏可】
　　赦天下诏
　　汉元帝【二年二月】
　　盖闻唐虞象刑而民不犯殷周法行而奸宄服今朕获承髙祖之洪业托位公侯之上夙夜战栗永惟百姓之急未尝有忘焉然而隂阳未调三光晻昧元元大困流散道路盗贼并兴有司又长残贼失牧民之术是皆朕之不明政有所亏咎至于此朕甚自耻为民父母若是之薄谓百姓何其大赦天下赐民爵一级女子百戸牛酒鳏寡孤独髙年三老孝弟力田帛
　　日食举茂材贤良诏
　　汉元帝【二月】
　　朕战战栗栗夙夜思过失不敢荒寜惟隂阳不调未烛其咎屡敕公卿日望有效至今有司执政未得其中施与禁切未合民心暴猛之俗弥长和睦之道日衰百姓愁苦靡所错躬是以氛邪嵗増侵犯太阳正气湛掩日乆夺光廼壬戌日有食之天见大异以戒朕躬朕甚悼焉其令内郡国举茂材异等贤良直言之士各一人
　　日食求直言诏
　　汉元帝【六月】
　　盖闻明王在上忠贤布职则羣生和乐方外防泽今朕晻【暗】于大道夙夜忧劳不通其理靡瞻不靡听不惑是以政令多还民心未得邪説空进事无成功此天下所着闻也公卿大夫好恶不同或縁奸作邪侵削细民元元安所归命哉廼六月晦日有食之诗不云乎今此下民亦孔之哀自今以来公卿大夫其勉思天戒慎身修永以辅朕之不逮直言尽意无有所讳【还反也反汗之义】
　　初陵勿置县邑诏
　　汉元帝【十月】
　　安土重迁黎民之性骨肉相附人情所愿也顷者有司縁臣子之义奏徙郡国民以奉园陵令百姓逺弃先祖坟墓破业失产亲戚别离人怀思慕之心家有不自安之意是以东垂被虚耗之害关中有无聊之民非乆长之防也诗不云乎民亦劳止迄可小康惠此中国以绥四方今所为初陵者勿置县邑使天下咸安土乐业亡有动摇之心布告天下令明知之
　　议封甘延夀等诏【荀悦曰诚其功义足以封追録前事可也春秋之义毁泉台则恶之舍中军则善之各由其冝也夫矫制之事先王之所慎也不得已行之若矫大而有功小者罪之可也矫小而功大者赏之可也功过相敌如斯而可也权其轻重而为之制宜也○致堂胡氏曰廿延寿陈汤冯奉世矫制以成功一也萧望之匡衡以为不可封者春秋讥遂事之法也刘向以为可封未免以功利言耳如荀悦之论功则有小大矣矫有大小乎哉如甘陈之材气别加任使而厚报之未晚也】
　　汉元帝【建昭四年春】
　　匈奴郅支单于背畔礼义留杀汉使者吏士甚逆道理朕岂忘之哉所以优游而不征者重勤师众劳将率故隠忍而未有云也今延寿汤睹便宜乗时利结城郭诸国擅兴师矫诏制而征之頼天地宗庙之灵诛讨郅支单于斩获其首及阏氏贵人名王以下千数虽逾义干法内不烦一夫之役不开府库之藏因敌之粮以赡军用立功万里之外威震百蛮名显四海为国除残兵革之原息邉竟得以安然犹不免死亡之患罪当在于奉宪朕甚闵之其赦延寿汤罪勿治诏公卿议封焉报匡衡诏【愚曰国可以负臣臣不可以负国孟子曰君视臣如手足则臣视君如腹心君视臣如犬马则臣视君如宼雠呜呼君臣果相报如此施之敌已以下犹不可而况君臣乎天下无不是之君父君于臣未尽则臣于君不可不尽也若张禹匡衡成帝待之若此而反謟防阿附防亡汉室成帝不负衡禹衡禹其负成帝哉】
　　汉成帝【建始初】
　　君以道德修明位在三公先帝委政遂及朕躬君遵修法度勤劳公家朕嘉与君同心合意庻防有成今司校尉尊妄诋欺加非于君朕甚闵焉方下有司问状君何疑而上书归侯乞骸骨是章朕之未烛也传不云乎礼义不愆何恤人之言君其察焉专精神近医药彊食自爱【时司校尉王尊劾奏衡】
　　减死刑诏【愚曰刑所以戢人之奸也但论其当否不必泥其简详成帝减刑之诏但议従减而不知从冝噫轻刑盛德事也吾独未敢以取文帝者取成帝也】
　　汉成帝【河平中】
　　甫刑云五刑之属三千大辟之罚其属二百今大辟之刑千有余条律令烦多百余万言竒请他比日以益滋自明习者不知所由欲以晓谕众庶不亦难乎于以罗元元之民夭絶亡辜岂不哀哉其令中二千石二千石博士及明习律令议减死刑及可蠲除约省者令较然易知条奏书不云乎惟刑之恤哉其审核之务凖古法朕将尽心览焉
　　罢昌陵诏【愚曰成帝天资本善如勇于去恭显罢诸祠轻租皆可语治甚至昌陵一莭虽曰因刘向之言而勇于改过亦世所难及惜乎溺意女色委政外家以贻国家之祸呜呼小节虽善而大体未出于善君子少之】
　　汉成帝【永始元年七月】
　　朕执德不固谋不尽下过听将作大匠万年言昌陵三年可成作治五年中陵司马殿门内尚未加功天下虚耗百姓罢【读作疲】劳客土疏恶终不可成朕惟其难怛然伤心夫过而不改是谓过矣其罢昌陵及故陵勿徙吏民令天下毋有动摇之心
　　立太子诏
　　汉成帝【绥和元年二月孝哀帝纪帝元帝庶孙定陶恭王子嗣立为王成帝贤之徴立为皇太子】
　　朕承太祖鸿业奉宗庙二十五年德不能绥理宇内百姓怨恨者众不防天祐至今未有继嗣天下无所系心观于徃古近事之戒祸乱之萌皆由斯焉定陶王欣于朕为子慈仁孝顺可以承天序继祭祀其立欣为皇太子封中山王舅谏大夫冯参为冝乡侯益中山国三万户以慰其意赐诸侯王列侯金天下当为父后者爵三老孝弟力田帛各有差
　　封卓茂诏【范晔曰建武之初雄豪方扰虓呼者连响婴城相望斯固倥偬不暇给之日卓茂断断小宰无他庸能时已七十余矣而首加聘命优辞重礼其与周燕之君表闾立馆何异哉○西山真氏曰西都之亡以士节不厉故尔光武此举所以洗二百年靡敝之俗与礼严光周党之意同或者乃谓其襃表循吏夫茂于出处去就之节然光明如此岂徒一循吏而已是不惟不知帝亦不知茂矣○愚曰髙帝以匹夫争天下多略常制以用人光武以帝胄复天下多按常制以用人故西汉之兴其间用人与东汉不同夫略常制以用人若樊郦辈止出于贩缯屠狗之徒按常制以用人若卓茂辈直足为国家根本之益则光武似过髙帝矣】汉光武【本传卓为宻令教化大行道不拾遗平帝时天下蝗河南二十余县皆被其灾独不入宻县界迁京都丞宻人老少皆泣涕莽居摄以病免归更始立以茂为侍中祭酒従至长安知更始政乱以年老乞骸骨归】
　　前宻令卓茂束身自修执节淳固诚能为人所不能为夫名冠天下当受天下重赏故武王诛纣封比干之墓表商容之闾今以茂为太傅封襃徳侯
　　议省刑法诏【愚曰人主之取天下莫大于收人心而收人心之要莫重于省刑罚秦法之暴而髙祖约三章莽刑之虐而光武减刑法此两汉所以能收人心也不特此也拜卓茂而收吏心礼严光而收士心待窦融而收降附心行营里而收盗贼心光武之善收人心如此而岂但省刑罚一事】
　　汉光武【建武三年三月】
　　顷狱多寃人用刑深刻朕甚愍之孔子云刑罚不中则民无所措手足其与中二千石二千石诸大夫博士议郎议省刑法
　　令中都官等出系囚诏
　　汉光武【五年五月】
　　乆旱伤麦秋种未下朕甚忧之将残吏未胜狱多寃结元元愁恨感动天气乎其令中都官三辅郡国出系囚罪非犯殊死一切勿案见徒免为庶人务进柔良退贪酷各正厥事焉
　　省减吏员诏【愚曰吏员不可冗亦不可畧故唐虞百周三百六十其时也时非唐虞而欲以此数人理之吾未见其能给者若光武之减吏乗王莽之后州县之分析不常而职员之猥杂无用葢所谓当减而减之者岂徒减之哉】
　　汉光武【六年六月】
　　夫张官置吏所以为人也今百姓遭难戸口耗少而县官吏职所置尚繁其令司州牧各实所部省减吏员县或不足置长吏可并合者上大司徒大司空二府【于是条奏并省四百余县吏职减损十置其一】
　　日食诏【愚曰日食有徴必有应光武在位三十三年日食凡十一观续汉志二年日食在危八度说者以危齐地张歩据齐五年乃破三年日食在桞十四度説者以桞河南也樊崇作乱七月伏诛然则日食亦应在人不在我六年日食则凡三矣帝下诏曰徳薄不明寇贼为害呜呼帝不归人而归之已也朱浮以守令数易言之何耶】
　　汉光武【六年十月】
　　吾徳薄不明寇贼为害彊弱相陵元元失所诗云日月告凶不用其行永念厥咎内疚于心其勑公卿举贤良方正各一人百僚并上封事无有隐讳有司修职务遵法度
　　三十税一诏
　　汉光武【六年十二月】
　　顷者师旅未解用度不足故行什一之税今军士屯田粮储差积其令郡国收见田租三十税一如旧制【章怀曰景帝二年令民田租三十而税一今依景帝故曰旧制】
　　戒厚葬诏【愚曰厚葬之説作俑于谁乎传曰葬者藏也死欲速朽而已何以厚为哉三代不厚葬而可保秦皇厚葬而不可保观刘向一防晓如也成帝罢于前光武力行于后可谓超今古防死生防乎流俗者】
　　汉光武【七年】
</div>
    <div class="pagination">
<a href="文选补遗_page2.html">上一页</a><a href="文选补遗.html">1</a><a href="文选补遗_page2.html">2</a><span class="current-page">3</span><a href="文选补遗_page4.html">4</a><a href="文选补遗_page5.html">5</a><a href="文选补遗_page6.html">6</a><a href="文选补遗_page7.html">7</a><a href="文选补遗_page8.html">8</a><span>...</span><a href="文选补遗_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
