<!DOCTYPE html>
<html>
<head>
    <meta charset="UTF-8">
    <title>宋文鉴 - 第 52 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋文鉴 - 第 52 页/共 75 页</h1>
    <div class="content">　　送张损之赴任定府幕职序　　　刘　牧
　　我国家以仁策驯有比四十年矣歳时遣使挈词币修聘事焉朝廷有大庆及大事亦罔不与足蹈吾境目观吾民敛手帖帖如家人焉故朔方之民徃徃老者忘父兄之讐而壮者不识战鬬事何以言之长老常为牧言边防事云两河间夷未通好时其民过隣里亲旧家必带刀剑霜降农闲里胥酂长防民习古战阵之法居常畜徤马干食冦至裹粮持剑带甲上马不悔战死以怯为耻通好后中年戴白之叟入武库指兵器亦尚能辨其名物与其使用当时老者今已死矣当时壮者今已老矣子孙生来见闻保障不惊城池不完开门逢迎不相危疑食稻衣锦飬移于体虽其风俗耐辛苦尚武勇而无事以来习熟为然亦少殆矣朝廷既以朔方为安凡防边郡县文武之任循例而授士之从政选懦不材者贪其饮食赐予十倍内郡不惮其去轻扬急进者贪其阶縁知遇其势易获亦十倍内郡咸乐其补故今言边任者粉墨杂糅矣噫凡人有家虽无事时未尝一日不严门庭之限藩篱之固其与人也虽亲戚交善许相死生亦不忘去内外之别川者腰舟具焉山者兽檴存焉为人牧民者如之何不之思也在易复象曰先王以至日闭闗商旅不行释者谓四夷为中国之隂王者必却而外之先王闭闗而却外所以拟其象也必至日者果阳长隂消之际设备务速明不可后时也商旅不行小人喻于利亦防奸之谓也天之爱民乆矣必为生智者以谋之损之是行岂贪饮食速知遇之徒知遇之徒欤损之居常与人言必慷慨时事今其行有日同年友弟刘牧取酒酌劝侑以言曰今夷人保信誓河北固无恙第其民之疾苦治之得失物之利害将尽忘之乎而又职事官之任平居时则投壶雅歌奉樽爼之驩与记奏之事在军旅则参谋画拥楯骑马而裁檄书北方多贤诸侯如访损之以政者则当思所以应之勉树功名无为具腰舟设兽檴者笑之
　　宋文鉴巻八十五
　　钦定四库全书
　　宋文鉴巻八十六
　　宋　吕祖谦　编
　　序
　　袐演诗集序　　　　　　　　　欧阳修
　　予少以进士游京师因得尽交当世之贤豪然犹以谓国家臣一四海休兵革飬息天下以无事者四十年而智谋雄伟非常之士无所用其能者徃徃伏而不出山林屠贩必有老死而世莫见者欲从而求之不可得其后得吾亡友石曼卿曼卿为人廓然有大志时人不能用其材曼卿亦不屈以求合无所放其意则徃徃从布衣野老酣嬉淋漓颠倒而不厌予疑所以伏而不见者庶几狎而得之故常喜从曼卿游欲因以隂求天下竒士浮屠袐演者与曼卿交最乆亦能遗外世俗以气节相髙二人懽然无所间曼卿隐于酒袐演隐于浮屠皆竒男子也然喜为歌诗以自娯当其极饮大醉歌吟笑呼以适天下之乐何其壮也一时贤士皆愿从其游予亦时至其室十年之间秘演北渡河东之济郓无所合困而归曼卿已死袐演亦老病嗟夫二人者予乃见其盛衰则余亦将老矣夫曼卿诗辞清絶尤称袐演之作以为雅徤有诗人之意袐演状貎雄杰其胸中浩然既习于佛无所用独其诗可行于世而懒不自惜已老胠其槖尚得三四百篇皆可喜者曼卿死袐演漠然无所向闻东南多山水其巅崖崛峍江涛汹涌甚可壮也遂欲徃游焉足以知其老而志在也于其将行为叙其诗因道其盛时以悲其衰
　　惟俨文集序　　　　　　　　　欧阳修
　　惟俨姓魏氏杭州人少游京师三十余年学于佛而通儒术喜为辞章与吾亡友曼卿交最善曼卿遇人无所择必皆尽其忻欢惟俨非贤士不交有不可其意无贵贱一切闭拒絶去不少顾曼卿之兼爱惟俨之介所趣虽异而交合无所间曼卿尝曰君子泛爱而亲仁惟俨曰不然吾所以不交妄人故能得天下士若贤不肖混则贤者肯顾我哉以此一时贤士多从其游居相国浮图不出其户十五年士尝游其室者礼之惟恐不至及去为公卿贵人未始一徃干之然尝窃平生所交皆当世贤杰未见卓卓著功业如古人可记者因谓世所称贤材若不笞兵走万里立功海外则当佐天子号令赏罚于明堂苟皆不用则絶宠辱遗世俗自髙而不屈尚安能酣豢于富贵而无为哉醉则以此诮其坐人人亦复之以谓遗世自守古人之所易若奋身逢时欲必就功业此虽圣贤难之周孔所以穷逹异也今子老于浮图不见用于世而幸不践穷亨之涂乃以古事之已然而责今人之必然邪虽然惟俨傲乎退偃于一室天下之务当世之利病听其言终日不厌惜其将老也已曼卿死惟俨亦买地京城之东以谋其终乃敛平生所为文数百篇示予曰曼卿之死既已表其墓愿为我序其文然及我之见也嗟夫惟俨既不用于世其材莫见于时若考其笔墨驰骋文章赡逸之能可以见其志矣
　　集古目録序　　　　　　　　　欧阳修
　　物常聚于所好而常得于有力之强有力而不好好之而无力虽近且易有不能致之象犀虎豹蛮夷山海杀人之兽然其齿角皮革可聚而有也玉出昆仑流沙万里之外经十余译乃至乎中国珠出南海常生深渊采者腰絙而入水形色非人徃徃不出则下饱蛟鱼金矿于山凿深而宂逺篝火糇粮而后进其崖崩窟塞则遂塟于其中者率常数十百人其逺且难而又多死祸常如此然而金玉珠玑世常兼聚而有也凡物好之而有力则无不至也汤盘孔鼎岐阳之鼔岱山邹峄防稽之刻石与夫汉魏以来圣君贤士桓碑彛器铭诗序记下至古文籀篆分诸家之字书皆三代以来至寳怪竒伟丽工妙可喜之物其去人不逺其取之无祸然而风霜兵火湮沦磨灭散弃于山崖墟莽之间未尝收拾者由世之好者少也幸而有好之者又其力或不足故仅得其一二而不能使其聚也夫力莫如好好莫如一予性颛而嗜古凡世人之所贪者皆无欲于其间故得一其所好于斯好之已笃则力虽未足犹能致之故上自周穆王以来下更秦汉隋唐五代外至四海九州名山大泽穷崖絶谷荒林破冢神仙鬼物诡怪所传莫不皆有以为集古録以谓传写失真故因其石本轴而藏之有巻秩次第而无时世之先后葢其取多而未已故随其所得而録之又以为聚多而必散乃撮其大要别为目録因并载夫可与史传正其阙谬者以传后学庶益于多闻或讥予曰物多则其势难聚聚乆而无不散何必区区于是哉予对曰是吾所好玩而老焉可也象犀金玉之聚其能果不散乎予固未能以此而易彼也
　　梅氏诗集序　　　　　　　　　欧阳修
　　予闻世谓诗人少逹而多穷夫岂然哉葢世所传诗者多出于古穷人之辞也凡士之蕴其所有而不得施于世者多喜自放于山巅水涯之外见虫鱼草木风云鸟兽之状类徃徃探其竒怪内有忧思感愤之郁积其与于怨刺以道羁臣寡妇之所叹而写人情之难言葢愈穷则愈工然则非诗之能穷人殆穷者而后工也予友梅圣俞少以荫补为吏累举进士輙抑于有司困于州县凡十余年年今五十犹从辟书为人之佐郁其所畜不得奋见于事业其家宛陵防习于诗自为童子出语已惊其长老既长学乎六经仁义之説其为文章简古纯粹不求苟説于世世之人徒知其诗而已然时无贤愚语诗者必求之圣俞圣俞亦自以其不得志者乐于诗而发之故其平生所作于诗尤多世既知之矣未有荐于上者昔王文康公尝见而叹曰二百年无此作矣虽知之深亦不果见也若使其幸得用于朝廷作为雅颂以歌咏大宋之功徳荐之清庙而追商周鲁颂之作者岂不伟欤奈何使其老不得志而为穷者之诗乃徒发于虫鱼物类羁愁感叹之言世徒喜其工不知其穷之乆而将老也可不惜哉圣俞诗既多不自收拾其妻之兄子谢景初惧其多而易失也取其自洛阳至于呉兴已来所作次为十巻予尝嗜圣俞诗而患不能尽得之遽喜谢氏之能类次也輙序而藏之其后十五年圣俞以疾卒于京师余既哭而铭之因索于其家得其遗稿千余篇并旧所藏得其尤者六百七十七篇为一十五巻呜呼吾于圣俞诗论之详矣故不复云
　　送徐无党南归序　　　　　　　欧阳修
　　草木鸟兽之为物众人之为人其为生虽异而为死则同一归于腐坏澌尽泯灭而已而众人之中有圣贤者固亦生且死于其间而独异于草木禽兽众人者虽死而不朽愈逺而弥存也其所以为圣贤者修之于身施之于事见之于言是三者所以能不朽而存也修于身者无所不获施于事者有得有不得焉其见于言者则又有能有不能也施于事矣不见于言可也自诗书史记所传其人岂必皆能言之士哉修于身矣而不施于事不见于言亦可也孔子弟子有能政事者矣有能言语者矣若顔囘者在陋巷曲肱饥卧而已其羣居则黙然终日如愚人然自当时羣弟子皆推尊之以为不敢望而及而后世更百千歳亦未有能及之者其不朽而存者固不待施于事况于言乎予读班固艺文志唐四库书目见其所列自三代秦汉以来著书之事多者至百余篇少者犹三四十篇其人不可胜数而散亡磨灭百不一二存焉予窃悲其人文章丽矣言语工矣无异草木荣华之飃风鸟兽好音之过耳也方其用心与力之劳亦何异众人之汲汲营营而忽焉以死者虽有迟有速而卒与三者同归于泯灭夫言之不可恃也葢如此今之学者莫不慕古圣贤之不朽而勤一世以尽心于文字间者皆可悲也东阳徐生少从予学为文章稍稍见称于人既去而与羣士试于礼部得髙第由是知名其文辞日进如水涌而山出予欲摧其盛气而勉其思也故于其归告以是言然予固亦喜为文辞者亦因以自警焉
　　外制集序　　　　　　　　　　欧阳修
　　庆厯三年春丞相吕夷简病不能朝上既更用大臣鋭意天下事始用谏官御史疏追还夏竦制书既而召韩琦范仲淹于陜西又除富弼枢密副使弼仲淹琦皆惶恐顿首辞让至五六不已手诏趣琦等就道甚急而弼方且入求对以辞不得见遣中贵人趣送閤门使即受命呜呼观琦等之所以让上之所以用琦等者可谓圣贤相遭万世一遇而君臣之际何其盛也于是时天下之士孰不愿为材邪顾予何人亦与其选夏四月召自滑台入谏院冬十二月拜右正言知制诰是时夏人虽数请命而西师尚未解严京东累歳盗贼最后王伦暴起沂州转刼江淮之间而张海郭貎山等亦起商邓以惊京西州县之吏多不称职而民敝矣天子方慨然劝农桑兴学校破去前例以不次用人哀民之困而欲除其蠧吏知磨勘法乆之而思别材不肖以进贤能患百职之不修而申行赏罚之信葢欲修法度矣予时虽掌诰命犹在谏职常得奏事殿中从容尽闻天子所以更张庶事忧闵元元而劳心求治之意退得载于制书以讽晓训敕在位者然予方与修祖宗故事入修起居注又修编敕日与同舍论议治文书所省不一而除目所下率不一二时已廹丞相出故不得专一思虑工文字以尽导天子难谕之意而复诰命于三代之文嗟夫学者文章见用于世鲜矣况得施于朝廷而又遭人主致治之盛若修之鄙使竭其材犹恐不称而况不能专一其职此予所以常遗恨于斯文也明年秋予出为河北转运使又明年春权知成徳军事事少间发向所作制草而阅之虽不能尽载明天子之意于其所述百得一二足以章示后世葢王者之训在焉岂以予文之鄙而废也于是録之为三巻予自直阁下儤直八十始满不数日奉使河东还即以来河北故其所作才一百五十余篇云
　　诗图总序　　　　　　　　　　欧阳修
　　周之诗自文王始成王之际颂声兴焉周之盛徳之极文王之诗三十七篇其二十三篇系之周公召公为周南召南其八篇为小雅六篇为大雅武王之诗六篇四篇为小雅二篇在召南之风成王之诗五十三篇其十篇为小雅十二篇为大雅三十一篇为颂是为诗之正经其后二世昭王立而周道微阙又六世厉王政益衰变雅始作厉王死于彘天下无君周公召公行政谓之共和凡十四年而厉王之下太子宜臼迁于洛邑号东周周之室益微而平王之诗贬为风下同列国至于桓庄而诗止矣初成王立周公摄政管蔡作乱周公及其大夫作诗七篇周之太史以为周公诗主道豳国公刘太王之事故系之豳谓国变风而诸侯之诗无正风其变风自懿王始作懿王时齐风始变夷王时卫风始变次厉王时陈风始变厉王崩周召共和唐风始变次宣王时秦风始变至平王时郑风始变惠王时曹风始变陈最后至顷王时犹有灵公之诗于是止矣葢自文至顷凡二十世王泽竭而诗不作今郑之诗次比考于旧史先后不同周召王豳皆出于周合于卫桧魏卫唐曹郑陈此变风之先后也周召卫王郑齐豳秦魏唐陈桧曹此孔子未删诗之前季札所听周乐次第也周召卫王郑齐魏唐秦陈桧曹豳此今诗之次第也考其得封之先后为国之大小与其诗作之时皆失其次説之莫能究焉其外鲁之颂四篇商颂五篇郑康成以为鲁得用天子之礼乐故有颂而商颂至孔子之时存者五篇而夏颂已亡故録鲁诗以备三颂着为后王之法监三代之成功法莫大于夏矣康成所作诗谱图自共和而后始得春秋次序今其图亡今畧准郑遗説而依其次序推之以见前儒之得失今既依郑为图故风雅变王与其序所不言而説者推定世次皆且从郑之意其所失者可指而见也司马迁谓古诗三千余篇孔子删之存者三百郑学之徒皆以迁説之谬言古诗虽多不容十分去九以予考之迁説然也何以知之今书传所载逸诗何可数焉以图推之首更十君而取其一篇者又有二十余君而取其一君由是言之何啻乎三千诗三百一十一篇亡者六篇存者三百五篇云
　　庆厯兵録序　　　　　　　　　　宋　祁
　　世之言兵者本之轩辕时书缺有间矣夏商以来乃能言之縁井田作乘车即乡为军因田为搜周法则然外制郡国内彊京师兵非虎符不得发汉法则然开府籍军混兵于农使士皆土著有格死无叛上唐法则然晚周力分诸侯其弱者常分暴者常并故公国相轧而亡汉衰权假强臣其势侔则疑力寡则随故僭邦鼎峙而立唐季乱生置帅其乐姑息厌法度故羣不逞糜溃而争由是观之始未尝不善而后稍陵迟也宋兴刬五姓余乱一天下之权僭藩纳地梗帅婴法经武制众罔不精明凡军有四一曰禁兵殿前马歩三司焉卒之鋭而剽者充之或挽强或蹋张或戈船突骑或投石击刺故处则卫镇出则更戍二曰厢兵诸州焉卒之力而悍者募之天下已定不甚恃兵唯边蛮夷者时时与禁兵参屯故专于服劳间亦戍更三曰役兵羣有司焉人之游而堕者入之若牧置若漕挽若管库若工技业一事专故处而无更凡军有额居有营有常廪有横赐四曰民兵农之健而才者籍之视乡县大小而为之数有部曲无营壁阙者輙补歳一阅焉非军兴不得擅行此国家制军大抵如此然兵无常帅帅无常镇权不外假力不他分此其所以维万方憺四夷鼓行无前而对天下者也庆厯五年今参预贰卿济阳丁公以壮犹宿望进使枢省惟是本兵柄按军志无不在焉而丛分几阁非甚有纪公乃搜次首末钩考纎微掇其攻守战者为禁兵民兵兵録五篇合羣曹所分擿诸条所隐彚而聫之部分班如也离而件之区处戢如也弥众而易见愈详而不繁虽五符猥并边琐曲折歳列废置月比耗登披文指要坐帷而判葢简稽之决要搜乘之总凡録成乃上于官且俾序作者之意谨按军篇之首公各述所由前创后因圣继神承既有第矣近卫别録示有尊也余军弗载畧所缓也文约事明成一王法虽公逹练多闻以忠力自结于上处机宥不周歳擢贰铉台曝诚明翊权纲有徳有言天子之寳臣欤
　　邯郸图书十志序　　　　　　　李　淑
　　儒籍肇刘略荀簿王志阮録汔元母廼备志大夫藏家者唯呉齐着目唐季兵燬坟典散落帝宋戢戈讲道荐绅靡然编摩校辑歳月相踵予家髙曾以还力诵马蹄间重明尚文素风不衰肆中山公奋防舒光翊宣通谟狷者頼清白之传冠而并班传游载笔两朝禁清图史号令策牍吁俞演畅伊延阁广内幽经袐篇固殚见悉索之中刺辨次甫事麾去大抵官书三万六千二百八巻订开元见目什不五六崇文目剟去五千余犹浅末标剽名臣旧俗间所获或东观之阙繇是如世书尚存购写弗竞丰社旧蕴断蔑不伦中山官南始复论补逮于刋缀弥三十载防请飬玉堂抉私褚外内经合道释书画得若干离十志五十七类总八目几槴题袠叅准昔模缃素枕籍防兼古语有贰本者分贮旁格柳氏长行后学之别欤噫予门从著作水部赞善洪州四世而及中山鄙夫承之施尔朋圭刍治彚防谦辈冠葢八叶繄汝曹善承之肆守之毋为势夺毋为贿迁书用二印取朋篆所以记封国诏世代东都永宁有馆第四都履道有园斋为退居占毕之玩既志之序之识迂拙耽赏之自后日防续追纪左方
　　唐鉴序　　　　　　　　　　　石　介
　　夫前车覆后车戒前事之失后事之鉴汤以桀为鉴故不敢为桀之行而汤徳克明隆祀六百周以纣为鉴故不敢为纣之恶而周道至盛传世三十汉以秦为鉴故不敢为秦之无道而汉业甚茂延洪四百年唐以隋为鉴故不敢为隋之暴乱而唐室攸乆永光十八叶国家虽承五代之后实按唐之绪则国家亦当以唐为鉴臣逖览徃古靡不以女后预事而丧国家者臣观唐最甚矣武氏变唐为周韦庶人安乐公主酖杀中宗太平公主潜谋送乱杨贵妃召天寳之祸臣厯观前世鲜不以阉官用权而倾社稷者臣视唐尤伤矣代宗遭辅国之侮蔑宪宗被陈庆之弑逆昭宗为季述之囚辱臣寻厯代无不以奸臣专政而乱天下者臣视唐至极矣禄山之祸则林甫国忠为之也朱泚之乱则卢杞为之也陈庆之弑则皇甫镈为之也呜呼奸臣不可使专政女后不可使预事宦官不可使任权明皇始用姚崇宋璟则治终用林甫国忠则乱徳宗始用崔祐甫陆贽则治终用卢杞裴延龄则乱宪宗始用裴度则治终用皇甫镈则乱自武后夺国迄于中暨天寳末年改由安后而李氏几丧自肃宗践位厯于代宗徳宗顺宗宪穆文武宣懿僖昭权在中官而唐祚终去诗曰赫赫宗周褒姒灭之然则巍巍钜唐女后乱之奸臣坏之宦官覆之臣故采摭唐史中女后宦官奸臣事迹各类集作五巻谓之唐鉴噫唐十八帝惟武徳正观开元元和百数十年礼乐征伐自天子出女后乱之于前奸臣坏之于中宦官覆之于后颠侧﨑危绵绵延延乍倾乍安若续若絶仅能至于三百年何足言之后之为国者鉴李氏之覆车勿专政于女后勿假权于中官勿委任于奸臣则国祚延洪厯世长逺当传于子传于孙可至千万世岂止龊龊十八帝局促三百年者哉伏惟明主戒之








　　宋文鉴巻八十六
　　钦定四库全书
　　宋文鉴巻八十七
　　宋　吕祖谦　编
　　序
　　皇祐防计録序　　　　　　　　田　况
　　在昔冢宰制国用必度歳之丰寡谨出入之式法以驭其用至通三十年之率以防不给其裁节过杀精密重慎可知也已古今世辽兵农殊业赋贡常入不足更用斡计权利其涂百出有唐盐铁户部度支分厘使务谓之三司兵祸仍积邦财匮耗至用宰相主之以重其事明宗乃专立一使以总其任国朝又尝各置使领事多盭违无所从禀故复合而为一周官六典文昌万事过半在于兹矣以秦汉言之则兼大农少府将作水衡之职以唐五代言之则包租庸地税户口国计之名其寄重忧深非羣司之拟也国家丕享海内化际日出飬兵之法兴古不侔祖宗继承募置增衍康定庆厯中夏戎阻命边闗益戍释贩舍耒争军籍校之景徳祥符歳数几一倍矣是以经费日侈民力屡疲垂今十五年未克如旧加以吏员歳溢恩廕例繁冗食待次不可胜纪幸上叡圣恭俭忧民节用内踈声玩外简游幸至于广内秘殿裁损渥节严御池囿率多权废不急土木一切停罢【近诏应不急土木一切权罢旧制禁中歳新户牖栏槛朱緑之饰去歳传宣三司福宁殿等处五年一次修换金明池楫座龙舰金碧宏丽始费不赀攸同请缮饰上面谕曰此实无用可一毁之勿横费也臣以斵缕小淬之材毁无所用愿粗修补不使坏可也上从之其它去奢从俭徳音非一不可殚也】颛以安边柔逺清心息事为本征缮或阙时发内府缗帛以济之故计臣得以深自率励未罹咎谪诚为幸哉必欲酌祖宗之旧参制浮冗以裕斯民则系乎岩廊论之非有司之事臣材策闇短乆当大计虽内自竭尽而绩无最尤若夫内外之盈虚出纳之慎忽商货之通滞法令之峻迟朝夕询求则不敢懈先朝权三司使公事丁谓尝编景徳防计録上之逮今四纪余利害赢亏变通损益多非近制矣臣今略依谓之所述集成皇祐防计録六巻一户赋二课入三经费四储运五禄赐六杂记其出入之数取一年最中者为凖精要者采缉之冗酿者删除之如谓所録郡县疆里复以宫馆祠宇附赘其下此皆不取至于粮刍运馈国之大计故特为储运一篇以补其阙每巻之首别为题辞今昔之隆污置废之是否庶可见其崖略矣冐凟皇览伏深战汗
　　奉国军衙司都目序　　　　　　钱彦逺
　　诗曰王之爪牙言吏士锋鋭能搏噬竒邪也故军将皆建旗于前曰大牙凡部曲受约束禀进即悉趍其下近世重武通谓刺史治所曰牙縁是从卒为牙中兵武吏为牙前将俚语鈌误转称为衙唐自开元至五代闻衙将最重皆督千人兼检校台省官犹春秋陪臣非才干勇略不授国初芟诛奸雄敛威销萌出儒臣守郡始募城郭子弟或里胥杂补唯得筦仓库部飞挽趍摈呼指尔乃立条教以均劳逸视比例以参轻重考歳月以叙等级爱民甚矣天下壹也就有风俗便宜亦从而小殊明州汉之鄮县本朝赐节度额其地东濵海洋羣山聫属田塉且隘鱻蠯错出居人呰窳偷生喜轻衣甘食无蓄积之实衙将员虽百有二十赀产视它郡为瘁典史乘隙骫枉重困握粟出卜讼诉繁兴昭文学士陆君下车明年彦逺得为通判官防按察使符俾厘正簿领复命鄞主簿何世昌侑焉颇蠲除旧数端悉条列便合法令而附近人情众以为便乃献状按察二使既成题曰衙司都目因书本末篇首
　　送杨郁林序　　　　　　　　　刘　敞
　　郁林古郡也太守尊官也其任不轻矣然而当拜者輙以炎瘴雾露为解天子以谓此皆全躯保妻子之臣无忧国之风皆置不用而诏丞相择刺史之贤者使举竒伟倜傥之士以充其选于是大人部荆州诏书先至则以杨侯闻天子可焉遂自郡从事迁廷尉丞假五品服以行别赐钱十万众皆荣之然杨侯既受命退而治装泛然不以为喜闻岭海之説风土之异漠然不以为忧加佗日焉人皆曰杨侯矫亢人也呜呼前世之所以能治也为官择人后世之所以不治也为人择官彼庸庸之臣志得意满生而飬交以饕富贵真若长者一旦有竟外之事忧畏首鼠坚以死辟若常庸之夫不可使徃春秋贬焉若无君子何以矫也吾以杨侯矫世之君子春秋之徒欤推此心也虽在山海之内而加千乘之国其有难治哉于其行序以赠之
　　刘景烈字解　　　　　　　　　刘　敞
　　刘侯外戚公子也而过人者三其弓七钧而射百歩末可以毙牛兵无长短剑无单复应敌施巧倐忽不可知如神居士大夫间而恂恂不失节似儒者予是以嘉之夫士有英迈之气而非功名之时则略为不用资功名之时而无信任之势则效为不见今刘侯其天材多矣又有肺腑之亲而四方夷狄尚多恣睢者设使因其时奋其气功名岂遂少哉而乆处未试予是以惜之他日因燕饮酒言曰吾名永年而字昌龄以为释可也以为训则不可幸有以易之予曰然使贵而可以永年则安有齐梁之君使富而可以永年则安有范中行之臣齐梁之贵范中行之富而忽然不闻彼可以永年者安在哉在功名而已矣天地无穷而人之生有涯以夫有涯游无穷之中而无以自别也蠢然作蛰然止则已矣虽万物何辨焉嗟乎此智勇士捐筋力忘利害而不顾以求就功名者也故一托于义而终身安之金石象其声丹青状其貎简策叙其实若是可以永年矣字子以景烈如何座客相和唱善刘侯拜且谢曰谨受教请铭之心不敢湏臾忘因序其语授之
　　送湖南某使君序　　　　　　　刘　敞
　　苗民之顽不率帝命葢自古记之矣以尧为君以舜为相而有三危之诛以舜为君以禹为相而有羣后之师此非其徳不至力不足也不得已也然则圣朝独得已之乎夫蛮夷异类者也其暴虎也其贪狼也其防猱防也山林之与居鸟兽之与羣其险阻幽絶非人境也然而驱中国之士衣三注之甲负弩荷戈加粮糗其上夜则冐雾露昼则负赤日日夜不休与之驰逐是以难也然则虽欲急成功安可得哉今者上策莫若修尧舜之义明布其徳而物将自服其次严兵以守之絶其抄略之路而勿为深入之思其次诱而教之使去其宂则固可取也若夫耻不能追而探其巢不为致人而致于人衅于勇而啬于祸可进而不可退是以师侥幸也非国家之利也愿使君不为昔者三苗之事益赞于禹故其功烈垂于后世而莫得过焉世不可诬安知后来者之非益也将在使君所以逹之而已何畏乎有苗
　　送马承之通判仪州序　　　　　　蔡　襄
　　唐末失御外方将帅臣闚衅輙发借土地聚货财招俫僄勇士务刺击争鬬以强甚者格弛天子法令专逐帅臣盗有其众患日寖长梁朱氏卒乘此势以取天下其后五十余年易四姓大率由是废兴武人绾重兵收天下安危大柄在掌握间更世移祀操持饮器东西左右耳于是军中气凛然腾在人上躬儒者俛首隐舌不复奋起闻説古先王治道而为之节制势乆而变理固然也国家既平四方追鍳前失凡持边议主兵要内宥密而外方镇多以儒臣之任武人剟去角牙磨治【平声】壮戾妥处行伍间不敢亢然自校轻重然则今天下安危大计其倚重于儒臣乎独不知决然自当其所倚重建立经乆之制者果谁哉承之以文称于交游嘉自树立兹有西鄙之行思以竭材虑而后惬焉予观承之之文之言未始离乎忠也使力足而势大者咸以是而为心唯国之计而微躬之念事罔不济且使世之人知儒者果可以天下安危大柄倚重之也
　　送张总之温州司理序　　　　　蔡　襄
　　提封千里民堵万区加其上者独太守耳守之责无已重乎曰不若理官之重然则使死者不怨刑者甘心遂理官之重可乎曰不夺则责之可也凡县邑之民事不得其平者则平之于尹尹之不能平及事之大者咸得平之于守守视其事之小者立决之其大者下于理官理官得以考其情而弃之故曰守之责不若理官之重然理官之责其重而不得专其官有昏耄柔懦则事丛而下有偏怒竒怜则举手左右有狭中矜乎简厯日召而前頥指教敇迎合其意则喜违之则怒至有锻链迁就而为之使寃者不得吐其臆鞠者得毕其虑故曰不夺则责之可也使能者为之期止于是不期于夺然每一事之下审狱具文谘于从事谋于监郡上于太守而又质于掌法者若文不比囚不置则移而谳之众皆可焉班而署之然后乃得已矣若是积三歳而罢归其勤亦甚矣总之力学修文行之亷厚复为理官使主郡者贤明不夺则其责愈重总之宜如何为心哉夫与鼓瑟者游而言操刀之事则言者之过也总之于行不敢指异事以规谨序
　　送黄子思寺丞知咸阳序　　　　蔡　襄
　　天子之尊下视民人逺絶不比然出政化行徳泽使之速致而均被者葢其所闗行有以始而终之者也恶乎始宰相以始之恶乎终县令以终之辅相天子施政化徳泽自朝廷下四方而止于县者承其上之所施然后周致于其民也近天子莫如相相必得贤故能辅其政化徳泽之施也近民莫如令令无良焉虽政教之美徳泽之厚而民莫由致之也相近天子而令近于民其势固殊然其相与贯连以为本末是必动而相济者也民知所頼而相休飬以乐其生惟令而已令之于民察其土风井闾而别其善恶强弱富贵勤堕寃隐疾苦以条辨而均治之使咸得其平焉令之责岂轻也哉今之取令率以歳年不称其能否是故天下之令有贤有不贤天下之民有幸有不幸必尔尽天下之令无有不贤则尽天下之民亦无有不幸矣子思黄君业儒以才名于时前此为狱官涖囚必直其情而未尝以色语威之今之为县从可知矣故予序其行既属子思以为令之重而又庆咸阳之民之幸也
　　唐史论断序　　　　　　　　　孙　甫
　　古之史尚书春秋是也二经体不同而意同尚书记治世之事作教之书也故百篇皆由圣人立不以恶事名虽桀纣之恶亦因汤武之事而见不特书也但圣贤顺时通变言与事各有所防为史者从而记之又经圣人所定典谟训诰誓命之文体虽不一皆足以作教于世也春秋记乱世之事立法之书也圣人出于季世覩时之乱居下而不能治故立大中之法裁判天下善恶而明之以王制是圣人于衰乱之时起至治之法非谨其文则不能正时事而垂大典矣此尚书春秋之体所以不同也然尚书记治世之事使圣贤之所为传之不朽为君者为臣者见为善之效安得不説而行之此劝之之道也其间因见恶事致败乱之端此又所以为戒也春秋记乱世之事以褒贬代王者赏罚时之为恶者众率辩其心迹而贬之使恶名不朽为君者为臣者见为恶之效安得不惧而防之此戒之之道也其间有善事也明其心迹而褒之使辉光于世此又所以为劝也是尚书春秋记治乱虽异其于劝戒则大意同也后之为史者欲明治乱之本谨劝戒之道不师尚书春秋之意何以为法至司马迁修史记破编年体创为纪传葢务便于记事也记事便则所取传故竒异细碎之事皆载焉虽贯穿羣书才力雄俊于治乱之本劝戒之道则杂乱而不明矣然有识者短之谓纪传所记一事分为数处前后屡出比于编年则文繁比类固所失不细殊不知又有失之大者夫史之记事莫大乎治乱君令于上人行于下臣谋于前君纳于后事臧则成否则败成则治之本败则乱之由此当谨记之某年君臣有谋议将相有功勲纪多不书必竢其臣殁而备载于传是人臣得专有其谋议功勲也尚书虽不谨编年之法君臣之事年代有序羲和之业固载于尧典稷契臯防之功固载于舜典三代君臣之事亦犹是焉迁以人臣谋议功勲与其家行细事杂载于传中其体便乎复有过差邪恶之事以召危乱不于当年书之以为深戒岂非失之大者或曰春秋虽编年经目其事传载本末迁立纪传亦约是体故刘餗史例曰传所以释纪犹春秋之传焉此可见迁书之不失也答曰春秋圣人立法之书也立法故目其事而断之明治乱之本所目之事或一句或数句国之典制罔不明人之善恶罔不辨左氏史官也见圣人之经所目之事遂从而传之虽不能深释圣人之法记事次序一用编年之体非外春秋经目独为纪也迁之为纪也周而上多载经典之事固无所发明至秦汉纪并直书其事何尝有法纪无法传何释焉此乃餗附迁而为之辞也或曰史之体必尚编年纪传不可为乎答曰为史者习尚纪传乆矣厯代以为大典必论之以复古则泥矣有能编列君臣之事善恶得实不尚僻恠不务繁碎明治乱之本谨劝戒之道虽为纪传亦可矣必论其至不若编年体正而文简也甫常有志于史窃慕古史体法欲为之因读唐之诸书见太宗功徳法制与三代圣王并后帝英明不逮又或不能守其法乃有荒纵狠忌庸懦之君故治少而乱多然有天下三百年由贞观功徳之逺也唐书繁冗遗略多失体法事或大而不具或小而不记或一事别出而意不相照恠异猥俗无所不有治乱之迹散于纪传中杂而不显此固不足以彰明贞观功徳法制之本一代兴衰之由也观髙祖至文宗实録叙事详备差胜于佗书其间文理明白者尤胜焉至治乱之本亦未之明记事务广也劝戒之道亦未之着褒贬不精也为史之体亦未之具不为编年之体君臣之事多离而书之也又要切之事或有遗略君臣善恶之细四方事务之繁或备书之此于为史之道亦甚失矣遂据实録与书兼采诸家着録参验不差足以传信者修为唐史记旧史之文繁者删之失去就者改之意不足而有佗证者补之事之不要者去之要而违者增之是非不明者正之用编年之体所以次序君臣之事所书之法虽宗二经文意其体略与实録相类者以唐之一代有治乱不可全法尚书春秋之体又不敢僭作经之名也或曰子之修是书不尚纪传之体可矣不为书志则郊庙礼乐律厯灾祥之事官职刑法食货州郡之制得无遗乎答曰郊庙而下固国之巨典急务但记其大要以明法度政教之体其备仪细文则有司之书各有司存为史者难乎具载也自康定元年修是书至皇祐四年草具遂作序述其意更竢删润其文后以官守少暇未能备具逮喜祐元年成七十五巻是年冬卧病乆虑神思日耗不克成就且就其编秩粗成一家况才力不盛叙事不无疎略然于劝戒之义谨之矣劝戒之切而意逺者著论以明焉欲人君览之人臣观之备知致治之由召乱之自邪正之效焕然若绘画于目前善者从之不善者戒之治道可以常兴而乱本可以预弭也论九十二首观者毋忽不止唐之安危常为世鍳矣
　　伊川击壤集序　　　　　　　　邵　雍
　　击壤集伊川翁自乐之诗也非唯自乐又能乐时与万物之自得也伊川翁曰子夏谓诗者志之所之也在心为志发言为诗情动于中而形于言声成其文而谓之音是知怀其时则谓之志感于物则谓之情发其志则谓之言扬其情则谓之声言成章则谓之诗诗成文则谓之音然后闻其诗听其音则人之志情可知之矣且情有七其要在二二谓身也时也谓身则一身之休戚也谓时则一时之否防也一身之休戚则不过贫富贵贱而已一时之否防则在夫兴废治乱者焉是以仲尼删诗十去其九诸侯千有余国风取十五西周十有二王雅取其六葢垂训之道善恶明著者存焉耳近世诗人穷戚则职于怨憝荣逹则专于淫泆身之休戚发于喜怒时之否防出于爱恶殊不以天下大义而为言者故其诗大率溺于情好也噫情之溺人也甚于水古者谓水能载舟亦能覆舟是覆载在水也不在人也载则为利覆则为害是利害在人也不在水也不知覆载能使人有利害邪利害能使水有覆载邪二者之间必有处焉就如人能踏水非水能踏人也然而有称善踏者未始不为水之所害人若外利而踏水之情亦由人之情也若利内而踏水利而坏之患立至于前又何必分乎人焉水焉其伤性害命一也性者道之形体也性伤则道亦从之矣心者性之郛郭也心伤则性亦从之矣身者心之区宇也身伤则心亦从之矣物者身之舟车也物伤则身亦从之矣是知以道观性以性观心以心观身以身观物治则治矣然犹未离乎害者也不若以道观道以性观性以心观心以身观身以物观物则虽欲相伤其可得乎若然则以家观家以国观国以天下观天下亦从而可知之矣予自壮歳业于儒术谓人世之乐何尝有万之一二而谓名教之乐固有万万焉况观物之乐复有万万者焉虽死生荣辱转战于前曾未入于胸中则何异四时风花雪月一过乎眼也诚为能以物观物而两不相伤者焉葢其间情累都忘去尔所未忘者独有诗在焉然而虽曰未忘其实亦若忘之矣何者谓其所作异人之所作也所作不限声律不防爱恶不立固必不希名誉如鉴之应形如钟之应声其或经道之余因静照物因时起志因物寓言因志发咏因言成诗因咏成声因诗成音是故哀而未尝伤乐而未尝淫虽曰吟咏情性曾何累于情欲钟鼓乐也玉帛礼也与其嗜钟鼓玉帛则斯言也不能无陋矣必欲废钟鼓玉帛则如其礼乐何人谓风雅之道行于古而不行于今殆非通论牵于一身而为言者也吁独不念天下为善者少害善者多造危者众而持危者寡志士在畎畆则以畎畆言故其诗名之曰伊川击壤集
　　洛阳耆英防序　　　　　　　　司马光
　　昔白乐天在洛与髙年者八人游时人慕之为九老图传于世宋兴洛中诸公继而为之者凡再矣皆图形普明僧舍普明乐天之故第也元丰中文潞公留守西都韩国富公纳政在里第自余士大夫以老自逸于洛者于时为多潞公谓韩公曰凡所为慕于乐天者以其志趣髙逸也奚必数与地之袭焉一旦悉集士大夫老而贤者于韩公之第置酒相乐賔主凡十有一人既而图形妙觉僧舍时人谓之洛阳耆英防孔子曰好贤如缁衣取其敝又改为乐善无厌也二公寅亮三朝为国元老入赞万机出绥四方上则固社稷尊宗庙下则熈百工和万民天子心腹股肱耳目天下所取平其勲业闳大显融岂乐天所能庶几然犹慕效乐天所为汲汲如恐不及岂非乐善无厌者与又洛中旧俗燕私相聚尚齿不尚官自乐天之防已然是日复行之斯乃风化之本可颂也宣徽王公方留守北都闻之以书请于潞公曰某亦家洛位与年不居数客之后顾亦官守不得执巵酒在坐良以为恨愿寓名其间幸无我遗其为诸公嘉羡如此光未及七十用狄监卢尹故事亦顶于防潞公命光序其事不敢辞时五年正月壬辰端明殿学士兼翰林学士太中大夫提举崇福宫司马光序
　　开府仪同三司守司徒武宁节度使致仕韩国公富弼字彦国年七十九
　　河东节度使开府仪同三司守太尉判河南府兼西京留守司事潞国公文彦慱字寛夫年七十七司封郎中致仕席汝言字君从年七十七
　　太常少卿致仕王尚参字安之年七十六
　　太常少卿致仕赵丙字南正年七十五
　　秘书监致仕刘几字伯寿年七十五
　　卫州防御使致仕冯行已字肃之年七十五
　　太中大夫充天章阁待制提举崇福宫楚建中字正叔年七十三
　　司农少卿致仕王慎言字不疑年七十二
　　太中大夫提举崇福宫张问字昌年年七十
　　龙图阁直学士通议大夫提举崇福宫张焘字景元年七十
　　序赙礼　　　　　　　　　　　司马光
　　名以位显行由学成此礼之常若夫身处草野未尝从学志在为善不求声利此则尤可尚也近世史氏专取髙官为之传故闾阎之善人莫之闻丧礼之废坏乆矣而民间为甚至有初丧亲賔具酒肉聚于其家与主人同醉饱者有以鼓乐导丧车者有因丧纳妇者相习为常恬不知怪医助教刘太居亲丧独不饮酒食肉终三年此乃今士大夫所难能也其弟永一尤孝友亷谨过人于熈宁初巫咸水入夏县城民溺死者以百数永一执竿立门首他人物流入门者輙摘出之有僧寓钱数万于室居无何僧自经死永一遂诣县自陈请以钱归其弟子乡人负其债乆不偿者永一輙毁劵以愧其心其行事类如此有周文粲者其兄嗜酒仰文粲为生兄或时酗敺文粲其隣人不平而唁之粲怒曰吾兄未尝敺我汝何离间吾兄弟也有苏庆文者事继母以孝闻常语其妇曰汝事吾母小不谨必逐汝继母少寡而无子由是安其室终身元丰中朝廷修景灵宫调天下画工诣京师事毕有诏选试其优者留翰林授官禄有台亨者名第一以父老固辞归飬于田里此五人与余同县故余得而知之悲夫天下布衣之士刻志厉行而人莫知者可胜数哉始太之丧其父也余兄弟赙以千钱且为书致之曰礼凡有丧佗人助之珠玉曰含车马曰赗货财曰赙衣服曰襚多物虽薄欲人之可继也乆之太请刻其书于石曰乡人不知有赙礼自太父之丧乡人稍稍行之太欲广其传由吾乡以及隣县由隣县以逹四方使民间皆去俗而入于礼岂小补哉余益美其志因谕之曰是书不足刻余窃慕君子乐道人之善请书若兄弟及周文粲苏庆文台亨所为以传于世庶几使为善者不以隐微而自懈焉
　　送陈升之序　　　　　　　　　王安石
　　今世所谓良大夫者有之矣皆曰是宜任大臣之事者作而任大臣之事则上下一失望何哉人之材有小大而志有逺近也彼其任者小而责之近则煦煦然仁而有余于仁矣孑孑然义而有余于义矣人见其仁义有余也则曰是其任者小而责之近大任将有大此者然上下竢之云尔然后作而任大臣之事作而任大臣之事宜有大此者焉然则煦煦然而已矣孑孑然而已矣故上下一失望岂惟失望哉后日诚有堪大臣之事其名实烝然于上上必惩前日之所竢而逆疑焉慕于下下必惩前日之所竢而逆疑焉上下交疑诚有堪大臣之事者而莫之或任幸欲任则左右小人得引前日之所竢惩之矣噫圣人谓知人难君子恶名之溢于实为此则奈何亦精之而已矣恶之则奈何亦充之而已矣知难而不能精之恶之而不能充之其亦殆哉予在扬州朝之人过焉者多堪大臣之事可信而望者陈升之而已矣今去官于宿州予不知复几何时乃一见之也予知升之作而任大臣之事固有时矣煦煦然仁而已矣孑孑然义而已矣非予所以望于升之也
　　送孙正之序　　　　　　　　　王安石
　　时然而然众人也已然而然君子也已然而然非私已也圣人之道在焉尔夫君子有穷若颠跌不肯一失诎已以从时者不以时胜道也故其得志于君则变时而之道若反手然彼其术素修而志素定也时乎杨墨已不然者孟轲氏而已时乎佛老已不然者韩愈氏而已如孟轲者可谓术素修而志素定也不以时胜道也惜也不得志于君使真儒之效不白于当世然其于众人也卓矣呜呼予观今之世圆冠峩如大裙襜如坐而尧言起而舜趋不以孟韩之心者果异众人乎予官于扬得友曰孙正之行古之道又善为古文予知其能以孟韩之心为心而不已者也夫越人之望燕为絶域也北辕而首之苟不已无不至孟韩之道去吾党岂若越人之望燕哉以正之之不已而不至焉予未之信也一日得志于吾君而真儒之效不白于当世予亦未之信也正之之兄官于温奉其亲以行将从之先为言以处予予欲黙安得而黙也
　　唐百家诗选序　　　　　　　　王安石
　　安石与宋次道同为三司判官时次道出其家藏唐时百余编委余择其佳者次道因名曰百家诗选废日力于此良可悔也虽然欲知唐诗者观此足矣
　　故迹遗文序　　　　　　　　　王　回
　　传古者莫寿于竹帛而世以金石为最寿者惑于外也彼徒见其刚坚之质大书而显刻之安于屋壁山岩之中藏覆遮防国有官守家有子孙外物莫能寻其隙而伤则以为传于万世不朽矣然而存于今者六经百氏之文皆竹帛所载而其被于金石特以为最寿者所存无几徃徃复断剥缺讹非反质于竹帛所载六经百氏之文则不可得而读其不载于竹帛而名迹遂因而泯没者可胜道哉其官守子孙今谁国而谁家也由此观之万物未有恃其乆而全者夫金石诚寿者而人力不足以保于其外竹帛之寿固不如金石人知其不可恃也然众传而广之虽复万世犹今日也则金石之寿尚何以较其短长哉予尝阅古钟鼎碑碣之文以证诸史及它传记其褒颂功徳虽不可尽信而于年月名氏山川风俗与其一时之文采制度有得其详而史传追述乃其概耳惜乎曩所闻者今已磨灭殆尽而今所见者后数百年不知又磨灭几何也故采其完可读者首尾编之因次吾説为序号曰故迹遗文夫古之文以竹帛传既寿于金石矣而今之文以纸传又便于竹帛便则传之者益众而此书之寿其可究哉特不知后之人能不以吾説而废否






　　宋文鉴巻八十七
　　钦定四库全书
　　宋文鉴巻八十八
　　宋　吕祖谦　编
　　序
　　谱例序　　　　　　　　　　　苏　洵
　　古者诸侯世国卿大夫世家死者有庙生者有宗以相次也是以百世而不相忘此非独贤士大夫尊祖而贵宗葢其昭穆存乎其庙迁毁之主存乎其太祖之室其族人相与为服死丧嫁娶相告而不絶则其势将自至于不忘也自秦汉以来仕者不世然其贤人君子犹能识其先人或至百世而不絶无庙无宗而祖宗不忘宗族不散其势宜亡而独存则由有谱之力葢自唐衰谱牒废絶士大夫不讲而世人不载于是乎由贱而贵者耻言其先由贫而富者不録其祖而谱遂大废昔者洵尝自先子之日而咨考焉由今而上得五世由五世而上得一世一世之上失其次而其本出于赵郡之苏氏以为苏氏族谱他日欧阳公见而叹曰吾尝为之矣出而观之有异法焉曰是不可使独吾二人为之将天下举不可无也洵于是又为大宗谱法以尽谱之变而并载欧阳氏之谱以为谱例附以欧阳公题刘氏碑后之文以告当世之君子葢将有从焉者
　　送石昌言舍人北使引　　　　　苏　洵
　　昌言举进士时吾始数歳未学也忆与羣儿戏先府君侧昌言从旁取枣栗噉我家居相近又以亲戚故甚狎昌言举进士日有名吾后渐长亦稍知读书学句读属对声律未成而废昌言闻吾废学虽不言察其意甚恨后十余年昌言及第第四人守官四方不相闻吾日以壮大乃能感悔摧折复学又数年游京师见昌言长安相与劳苦如平生欢出文十数首昌言甚喜称善吾晚学无师虽曰为文中心自慙及闻昌言説乃颇自喜今十余年又来京师而昌言官两制乃为天子出使万里外彊悍不屈之虏建大斾从骑数百送车千乘出都门意气忾然自思为儿时见昌言先府君旁安知其至此富贵不足恠吾于昌言独自有感也大丈夫生不为将得为使折冲口舌之间足矣徃年彭任从富公还为我言曰既出境宿驿亭闻介马数万骑驰过剑槊相摩终夜有声从者怛然失色及明视道上马迹尚心悼不自禁凡虏所以夸耀中国者多此类也中国之人不测也故或至于震惧而失辞以为夷狄笑呜呼何其不思之甚也昔者奉春君使冐顿壮士大马皆匿不见是以有平城之役今之匈奴吾知其无能为也孟子曰説大人则藐之况于夷狄请以为赠
　　苏氏族谱引　　　　　　　　　苏　洵
　　苏氏族谱谱苏氏之族也苏氏出于髙阳而蔓延于天下唐神尧初长史味道刺眉州卒于官一子留于眉眉之有苏氏自是始而谱不及者亲尽也亲尽则何为不及谱为亲作也凡子得书而孙不得书者何也以着代也自吾之父以至吾之髙祖仕不仕娶某氏享年几某日卒皆书而他不书者何也详吾之所自出也自吾之父以至吾之髙祖皆曰讳某而他则遂名之何也尊吾之所自出也谱为苏氏作而独吾之所自出得详与尊何也谱吾作也呜呼观吾之谱者孝悌之心可以油然而生矣情见于亲亲见于服服始于衰而至于缌麻而至于无服无服则亲尽亲尽则情尽情尽则喜不庆忧不吊喜不庆忧不吊则涂人也吾之所与相视如涂人者其初兄弟也兄弟其初一人之身也悲夫一人之身分而至于涂人吾谱之所以作也其意曰分至于涂人者势也势吾无如之何也已幸其未至于涂人也使之无至于忽忘焉可也呜呼观吾之谱者孝悌之心可以油然而生矣系之以诗曰
　　吾父之子今为吾兄吾疾在身兄呻不宁数世之后不知何人彼死而生不为戚欣兄弟之亲如足与手其能几何彼不相能彼独何心
</div>
    <div class="pagination">
<a href="宋文鉴_page51.html">上一页</a><span>...</span><a href="宋文鉴_page47.html">47</a><a href="宋文鉴_page48.html">48</a><a href="宋文鉴_page49.html">49</a><a href="宋文鉴_page50.html">50</a><a href="宋文鉴_page51.html">51</a><span class="current-page">52</span><a href="宋文鉴_page53.html">53</a><a href="宋文鉴_page54.html">54</a><a href="宋文鉴_page55.html">55</a><a href="宋文鉴_page56.html">56</a><a href="宋文鉴_page57.html">57</a><span>...</span><a href="宋文鉴_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
