<!DOCTYPE html>
<html>
 <head>
  <meta charset="utf-8"/>
  <title>
   明文衡 - 第 44 页/共 53 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文衡 - 第 44 页/共 53 页
  </h1>
  <div class="content">
   兵部尚书赠荣禄大夫少保兼尚书邝公神道碑　　王直

　　兵部尚书邝公既卒之明年皇帝悼念不已诏特赠少保兼兵部尚书进阶荣禄大夫而官其子仪为主事仪奉公衣冠以归将以某年某月某日葬于某里之原而述公之行请文以刻诸墓道呜呼公故人也其可辞公讳埜字孟质别号朴斋郴之宜章人曽祖某祖某皆有学行而不仕父子辅为学官县令名重当时及公贵祖父皆赠兵部左侍郎妣李氏王氏皆赠淑人公早丧母祖母李抚育之见其不凡最钟爱曰是子能大吾门公孝友勤俭出于天性而抚弟妹尤笃其于学问不待程劝选为邑庠生而泰和王敬先为训导循循善教公亦勉勉善学学成取进士遂入都察院理刑狱以廉平得名永乐癸巳拜监察御史时车驾在北京有言南京钞法阻滞命公徃察之众谓将起大狱公徃擒市豪一二以归奏曰市人闻令皆震惧今钞法已通矣上颔之而罢倭冦犯辽东公徃按问戍守之失律者凡百余人皆应死公为开陈其可矜状甚明上然而宥之山海闗吏卒邀阻行人以取财亡逃之人则受赇纵之去弊积滋甚公廉得之归至闗悉擒治抵罪弊为之省丙申北京营造执役之人累巨万上念有病者命医与善药又虑其奉行不谨命公察视之公躬履其地令洁其秽污而时其药食由是病者多不死戊戌石州人有诣阙告变者曰州民与陜人羣聚千余谋不轨上擢公为陜西按察副使徃理其事果实即以官军剿戮毋贻民患赐之楮币给驿而遣之公至察其诬乃反狱亡命妄言冀脱死即具以闻上命止弗问而诛其造诬者宣徳已酉陜右饥华亭宜川尤甚公私廪皆竭公廵歴其地忧之乃移旁县粟赈焉羸病不能兴者命官府煑粥食之民以全活庚戌至纳淠忧归道闻父丧哀愈甚每号痛辄欲絶其治丧一用古礼其祭亦如之服除拜应天尹辇毂之下赋急役繁公一以养民为务事无大小茍可以兴利去害无不用其心至于市征田税皆酌其平豪猾不得为轻重宾兴之岁公设科取士厚其礼而峻其防得人为多且撙节其费以待会试故事集而民不扰视异时盖省十三四岁大熟麦有两岐者民归徳于公公拒弗受正统改元进拜兵部左侍郎时西鄙有警尚书王公徃视师公独任其事上嘉其才荆湘民多隶戎伍公家亦与焉至是特除其籍以示宠己未京师淫雨壊官民庐舍公奏曰此阴气为沴兵阴也皆臣等不职所致乞罢归田里上慰勉之师征麓川公举蒋贵可任卒有功众人以为知人天下军卫总小旗当代者于例必就试京师有道逺无资不能来者终身不得代公请各于都司试之人以为便时有言欲变易军伍使南北之人各适其土性下羣议众依违其间公曰此旧制不可紊稍有变易将不胜其弊咎将谁归卒不动尝自念曰治军吾职也当为国家惜其力养其鋭气以备不虞故凡军家利病有当兴革者必为上言之多见信从己巳边报敌入侵上命治军旅而权奸独主亲征不与外廷议及诏下大臣皆以为不可即上章请留不听公从行出闗屡奏言此边事不宜屈至尊惟指麾诸将足以成功不听权奸恶其数言事欲疎之勑公与户部尚书王佐随老营至懐安坠马几殆从者请少留懐安就医药公曰天子在前吾为大臣岂可托疾求自便力疾而徃至云中车驾回銮然行止疾徐惟权奸所命至宣府北兵踵至公深以为忧再上章请疾驱入闗而严兵为殿皆不报最后公诣行殿申前请权奸怒曰汝腐儒安知兵事再妄言必死公抗言曰我为社稷生灵而言何得以死惧我权奸愈怒叱左右扶出公与王公相对泣帐中明日次土木营中无水士马皆饥渴敌四面集矢下如雨众奋欲战又为权奸所沮须臾师覆公遇害盖八月十五日也生于洪武乙丑某月某日年六十五娶吴氏有贤行子男一即仪女一嫁同里士人欧阳瑄孙男三琦琳珍公学博行荘仕宦四十年风裁凛然见重于士大夫威行惠施近悦逺懐服仁蹈义至老不衰此其生平大节也权奸误国而卒陷焉岂独公之不幸哉呜呼铭曰
　　允毅邝公逄时之隆学古入官荐跻显庸执法在朝为名御史再升外台其行愈伟京尹堂堂百郡所瞻惟少司马戎律有严遂陟夏卿君子所重噫其逝矣云谁不恸人道之大曰义与仁仁义不违何愧于天刻文墓碑负以龟趾永永不亡庶其在此

　　礼部右侍郎谥文肃钱公神道碑

　　公讳干字习礼吴越武肃王镠之后初吴越归宋子孙皆显仕其为吉州防御使曰惟济子昕遂家庐陵三传至贵和徙吉水诸源为望族曽祖以吉祖立志父好徳母赤岸陈氏皆以徳义重乡里公生而喜学父母兄弟皆钟爱凡所师友者见其文敏而思深且多出腹藁莫不竒其才从学南昌训导颜子明而卒业于翰林修撰张伯颍永乐六年江西乡试第一明年会试中第十时车驾幸北京廷试不果由是从容京师间纵观圣朝政化之美声明文物之盛四方万国讴歌朝觐之会同而才益进九年廷试取进士入翰林为庶吉士寻升检讨叅史职甲辰会试命公为同考八月仁宗皇帝即位一新庶政升翰林侍读与知制诰洪熈元年赐勑褒赠父母及封其妻勑同修太宗皇帝实録仁宗皇帝升遐宣宗皇帝正大位勑修仁宗实録公亦与焉时有诏许焚黄公承命以徃丙午促召还京偕太子少保金幼孜等入见命完修实録三年春闱则命公为同考官三年戊申元夕赐文武近臣观灯万岁山赐宴公及文臣赋诗以进赐之钞四年八月应天府乡试奏请考官命公为之十二月朔是日霜寒甚上命光禄赐在廷文武羊酒以御寒曰皇祖考在位每旦常有赐今朕多事忘之汝勿忘五年两朝实録成赐金织袭衣银币考礼部会试升翰林侍读学士蒙给诰命赠父以已官母与妻皆赠宜人痛宠命之不生及也哭之过哀七年驾过史馆有作并赋招隠之歌以示近臣盖是时天气清明圣心悦豫懐贤覧古悠然天趣之髙发见于吟咏于此盖可见也八月考北京乡试十年乙卯春宣宗皇帝晏驾今皇帝即位二月上宣宗尊号赐白金秋九月诏修宣宗实録十二月赐文绮丙辰正月改元正统大臣建议开经筵诏可其奏公与为讲官三月上临轩策士公读巻劳以羊酒赐宴于礼部戊午四月进宣宗实録上御奉天门慰劳甚至赐白金文绮织金衣袭升翰林学士赐宴于礼部八月应天府乡试命公为考试官四年充廷试读巻官六年考北京乡试七年壬戌为行婚礼赐纱衣纱帽金相香带等物九年甲子三月大新国学成上祗谒先圣躬行释奠礼幸彛伦堂命祭酒司业以书易进讲从臣坐听公与其列七月公上章乞致仕弗允且降勑谕天下宪臣及县令有难其任察举以闻公举所知而人以为当十年乙丑礼部春试上复命为考官三月进五伦书蒙赏赉冬十月钦升礼部右侍郎公以老病恳辞弗获谕使就职朝廷稽古右文事多由礼部公夙夜祗栗惟恐有弗称上又命兼署吏部公益谨畏不自宁求去益切诏许之公乡大夫饯送出都门皆有诗公独取归去来辞长歌以自快人莫不以为荣而喜圣徳之厚也公孝友忠信笃于伦谊厚生送死君子称之至姻戚故旧亦无悖于理者在位三十余年以文章议论为士类所敬乐于教人学者亦乐从之游典文衡者八读巻者二佳时暇日择胜徃游长篇短章发于歌咏以扬太平之盛美及老而归頥老之堂子孙侍教者十五年凡所著述论思聨为大巻有应制集词垣藁词垣续藁归田藁藏于家后世传焉天顺四年九月婴疾五年四月益甚五月二十二日终于正寝春秋八十有九讣闻上为之嗟悼命礼部赐祭工部为治祠坟谥曰文肃配王氏继娶曽氏皆有贤行子二长鸾停先卒次鳯跃习举子业女一人孙男某曽孙男某初公之归即欲为安乐窝得地于其里洲背山而营焉至是鳯跃以其亲戚髙佥宪所述行状请于予曰先考文行公知之且交最乆神道之碑非公孰宜为予老且病不得辞乃勉副其意诗曰
　　洲背之山有崔者坟是谁所营武肃令孙惟此令孙克勤帝载由唐而兴日广且大归于有宋以徳以仁衣冠相传有土有民天祚忠孝贤者相继维时能来繄公是视公之游此旌斾于于山灵来瞻风巻云舒植木有本矖水有源公之本源人其式旃公每来归子孙翼翼诵诗读书有永无斁惟公世家海内所闻政事文章亦焕其羣我与为友式笃于义九十而终尚利后嗣公官三品神道有碑我作铭诗百世之诒

　　奉天靖难推诚宣力武臣特进荣禄大夫柱国太保宁阳侯追封浚国公谥武靖陈公神道碑铭　　李贤

　　永乐初靖难功臣不下数十人然克享禄位于悠乆者鲜矣惟太保宁阳侯陈公厯事五朝出藩入卫凡六十余年而以令终呜呼盛哉公讳■〈樊，心代大〉字舜卿鳯阳寿州人髙祖万曽祖福三祖（阙）俱追封泾国公妣皆泾国夫人父亨从太祖髙皇帝定天下以功升都指挥使洪武三十二年从太宗文皇帝靖内难复以功进都督同知卒赠奉天靖难推诚宣力武臣特进荣禄大夫柱国追封泾国公谥襄敏母韩氏泾国夫人襄敏公三子长恭嗣为都督同知次忠府军前卫指挥使季即公也器宇宏逺识见超卓尤负胆气工骑射年弱冠即从父领兵为前行凡坝上广昌蔚州大同白沟济南之战与父同功又御敌于单桥藁城西寨东平固镇小河战尤力累升右都督永乐初论功行赏进封奉天翊卫宣力武臣特进荣禄大夫柱国宁阳伯食禄一千石子孙世袭赐诰劵赉予甚厚六年受诏佩征西将军印总兵镇守宁夏赐寳镪白粲牛羊以为戒严之费公至镇号令一新凡边人降附者亲抚绥之务得其欢心乃已七年选精兵自将大败敌于境外由是残兵逺遁边尘为之一清捷闻加封奉天靖难推诚宣力武臣特进荣禄大夫柱国宁阳侯食禄一千三百石子孙世袭复赐诰劵及貂蝉冠服锦绮寳镪八年春上亲征北庭公将左掖兵十一年冬还镇十二年春上复亲征公仍将左军俘馘甚众明年还镇十四年夏有报敌人玛哈穆特死者公未之信曰是欲懈我边备也即申饬诸将固守已而敌众果来见有备而退二十年春上复北征公率所部兵以从还京赐玉带金绮龙衣且闻公有女贤淑礼聘入宫册封丽妃寻命归寜父母赉予骈蕃当世无与为比二十一年诏公统陜西宁夏甘肃三镇兵出剿叛逆公率众直抵贺兰山捣其要害尽收其君长额森托噶部落及其牛马驼羊数万凯还上大悦宠赉有加二十二年复随上北征师还以公为殿至京遂领前军都督府事仁宗皇帝登极以公勲戚有劳加太保复官其长子昭为勲卫宣宗皇帝临御待公尤厚乐安州之平公领京营兵卫上有功还有金帛人口之赐二年复镇宁夏三年春奏徙灵州城以便防守四年春得玄白二兎以进上赐玺书奨谕兼有玉带龙衣马图之赉六年还京十年命佩平羗将军印移镇甘肃正统改元今上皇帝嗣位念公勲戚之旧召还奉朝请十三年冬福建民邓茂七作乱伪称闽王势甚猖獗上曰此贼非老将不能平特命公率师徃讨之至浙江有欲分兵先守海口者公曰如此是絶其生路则为死冦矣不从明年春师次建宁有欲屠沙尤二县者公曰如此则益坚贼心矣乃下令谕之俾各复业能斩贼首者官赏与王师同于是降者日众公曰贼势已孤无能为也乃五路进兵一鼓而收之凯还赏劳加等命领中军都督府事寻兼领宗人府事景泰中加太子太师天顺改元皇帝复位恩遇益隆固辞宫师许之六年春忽得疾踰秋不能起上言臣老死不足憾惟陛下以生民为念任贤用能以图太平之治则国家幸甚上览之恻然曰看卿所奏足见忠诚宜尚加调治以副朕懐乆之医药弗効遂薨时天顺癸未七月十六日也距生洪武己未二月九日享年八十有五讣闻上震悼辍视朝一日追封浚国公谥曰武靖遣官谕祭加赙及营葬事东宫及诸王亦各致祭公伟观修髯语音洪亮胷懐磊落敬礼文士虽位极人臣未尝妄自尊大而南征北伐口不言功当为中兴名将称首配严氏封宁阳侯夫人早卒子男六人长即昭次曰福宁俱早卒次曰晟为勲卫次曰润次曰瑛次曰昻女五人长适应城伯孙杰次即恭顺荣穆丽妃次适东胜右卫指挥使张昭次适府军左卫指挥使张轮次适都督同知马良润等卜以是岁某月某日与严夫人合葬于都城西香山之原铭曰
　　寿有陈宗父子杰特泾公浚公后先开国文皇靖难孰多勲劳泾公辅之首秉节旄奋武桓桓所向披靡大事垂成星殒于垒浚公承之以笃世忠鼓勇前驰泾公是同跃马挥戈到处蹀血乃伯乃侯成此茂烈金符虎节屡镇边陲于征于狩无逺不随闽冦劻勷东南恐震浚公征之遂辑其众巍巍勲戚历事五朝龙衣玉带惟帝之褒寿嘏既纯允显六纪容与承平宿将无几煌煌愍册贲此令终生死哀荣孰如浚公西山嵯峨佳城在侧史臣勒铭千载辉赫

　　恭顺侯追封凉国公谥忠壮吴公神道碑铭

　　天顺辛巳逆贼曹钦谋为不轨潜俟七月二日早朝入内为乱恭顺侯吴公先于是夜一鼓闻之即与其弟广义伯琮约总兵懐宁伯孙镗走诣长安门告变于是禁门不启贼计遂穷举火烧禁门公等率兵剿杀奋不顾身贼虽诛灭公已捐躯矣呜呼先机告变公之忠也杀贼丧元公之勇也然则逆贼之败岂非公之功乎皇上闻公之殁哀悼殊深辍视朝一日追封凉国公谥忠壮凡秘器谕祭赙仪之类悉从厚典复命有司为营冢圹以安葬之盖痛念勲戚之臣为社稷而死故报功之典倍蓰寻常也既而琮诣予泣且告曰先兄不幸殁于锋镝兹欲立石墓前以白于世非先生之文不可辞弗获按通政司参议赵君昻之状公讳瑾字廷璋其先西凉人祖讳允诚永乐中累以战功封恭顺伯父讳克忠嗣伯爵洪熈初以戚里恩进封恭顺侯正统甲子以征讨功加太子太保己巳秋御敌北边力战而死追封邠国公谥壮勇母杨氏封邠国夫人叔父克勤官至左军都督府左都督亦同兄殁于阵追封遵化伯谥僖敏公生而英鋭襟度爽闿亲贤好善未尝以门第骄人以故搢绅士大夫乐与之游相与议论古今讲说道义而公颇能识其旨趣尤闲武艺精骑射方其父叔御敌之际公亦在阵中发矢射敌洎父叔矢尽而亡公始就执其酋长念公忠义之后释之乃还京遂嗣父爵天顺改元皇上复位公以勲戚随侍应对称旨自是日备顾问赉予甚厚寻命理左军都督府事公益感激夙夜效勤一旦遭变委身则其允蹈忠义视乃父乃叔为无愧矣公生于永乐癸巳十二月一日享年四十有九配李氏故会宁伯之女有淑行封侯夫人生子男二长曰鉴次曰镛次曰锡女一适指挥使刘玉琮嗣广义伯遵化公之子卜以是年八月某日葬公于顺天府房山县之新荘从先兆也铭曰
　　世禄之家忠义无几有若吴门展也无比彼美忠壮虎视耽耽遵化之侄邠公之男忠以捐躯壮以御侮相继如归光照中土饰终追荣惟帝之恩匪帝之私惟以报勲閴矣泉宫西山之麓秘器旅陈穹碑载陆仁者有后公则成仁铭以贞之何千万春

　　礼部尚书致仕赠太保谥忠安胡公神道碑铭

　　我朝名公巨卿聪明特逹者多矣若器识宏逺福寿隆长惟武进胡公一人呜呼休哉公讳濙字源洁别号洁庵其先淮安宿迁人有讳藩者仕刘宋为太子左卫将军迁豫章数传至讳咸者仕唐为侍御史子常州刺史琼生持因家于常遂为武进人持四世孙曰宿仕宋为枢密副使宿十一世孙曰中立为常州制置中立生昭公之髙祖也曽祖庸仕元为江浙儒学提举祖祯为常州路医学録考宗仁隠居不仕皆以公贵赠光禄大夫少傅兼太子太师礼部尚书曽祖妣章氏祖妣徐氏妣李氏皆赠一品夫人公生而髪白弥月方黒母梦一僧持花以遗之觉而生公居数日有僧至家索观公见僧即笑僧曰此吾师天池髙僧后身也命我求见以笑为志果然闻者咸惊异之公自幼端重不好嬉戏弱冠入邑庠洪武中领乡荐登庚辰进士第授兵科给事中寻迁右给事中公勤识大体士林誉之太宗文皇帝入正大统公供职如旧永乐改元秋以奏对称旨升户科都给事中丁亥上察近侍中惟公忠实可托遂命公廵游天下以访异人为名实察人心向背时御制性理大全为善阴隲孝顺事实书成俾公以此劝励天下以故虽穷乡下邑轨迹无不到在湖广间最乆丙申秋还朝丁内艰乞终制不允寻进礼部左侍郎明年徃廵江浙诸州授嘉议大夫癸卯复自均襄还朝时车驾亲征北方驻跸宣府公驰谒行在所上卧不出闻公至喜而起且慰劳之曰卿驱驰良苦赐坐与语凡所厯山川道里郡邑丰啬民情休戚以至所闻所见保国安民之事悉为陈说上欣然纳之向所疑虑者至是皆释比退漏下四鼓先是仁宗皇帝为太子监国时有飞语上闻文庙属公徃察之公至以所见七事皆诚敬孝谨密疏以闻上览之大悦自是不复疑仁宗嗣位特赐诰命授正议大夫资治尹已而闻公曽有密疏疑之乃转太子宾客兼国子祭酒之官南京未几阅章奏见公所上密疏深嘉其忠方议重用之而龙驭上宾矣宣宗皇帝即位复礼部左侍郎兼职如故洪熈乙巳冬公自南京来朝上素重公及入见顾问良乆即留任行在礼部事宣徳改元春进尚书是岁秋汉王谋叛事觉公赞上亲征事平公受赏赉甚厚复给叛者家属四人丁未赐诰命授资善大夫复赐近第一区于长安右门外给阍者二人戊申上嘉公忠勤特赐银章四其二曰文恭世家曰清和恭静盖嘉羡褒美之也寻以公生辰赐宴于其第秋八月公扈从廵边至会州而还己酉命兼詹事府事夏五月复扈从北廵时常民有豪横者既抵于法悉以田宅赐公辛亥命兼行在户部事圣节御制诗一章赐公及蹇忠定杨文贞文敏三公且曰朕茂膺天眷惟尔四人赞翼之功因赐宴尽醉而罢新建礼部成命光禄设宴勲戚公卿皆徃贺公公以为盛事立石厅事之右倚任益隆每燕见上虚心问曰卿有何言得其章奏即施行之时有芝产于公署人以为公和气所召今上皇帝践祚亦惟图任旧人待公尤厚凡军国重务皆与闻加授资徳大夫正治上卿每考绩必有赉予甲子以年至七十上章乞致仕上以公精力未衰慰勉留之己巳上亲征北边命公留守京师秋八月进太子太傅阶荣禄大夫景泰初赐诰命辛未春公因灾异数见乞放免以回天意不许寻进少傅壬申兼太子太师二俸兼支公固辞一俸癸酉复赐诰命进阶光禄大夫自后每岁引年乞归皆不许丙子复因灾变乞赐罢黜亦不许时公年八十二忽疾作艰于歩履明年皇上复位公不自胜扶疾入朝而筋力不可强矣遂乞谢事且辞师傅二职上方重用耆旧悯其老皆从之陛辞赐白金寳镪金织袭衣给驿舟以归复赐玺书有卿宅心允臧处事惟慎虽经变故无改厥常之谕归之日乡人老稚聚观者以亿万计公陈所受赐于堂感激泣下遣冡子长宁诣阙申谢上念公厯事累朝遂官长宁为锦衣卫世袭镇抚俾归终养公之弟克恭克宁克诚时年皆七十余苍颜白髪燕乐于一堂遂扁曰寿恺优游桑梓者七年疾复作召诸子前曰尔辈图报国恩勿坠家声遂瞑目而逝天顺七年八月八日也享年八十有九终之夕常州守卓天锡梦公来辞已而闻终大以为异讣闻上为之震悼赠太保谥忠安遣官谕祭于其家复令有司营葬事恩荣始终世莫与比公为人平易寛和廉静寡欲自奉淡薄起居有常居官敬慎一毫不茍歴事列圣无纎豪过举蔚然为一代名臣立朝几六十年荐拔士类甚多十知春闱贡举天下之士尽出其门平居未尝疾言遽色虽庸夫孺子亦知其为长者暇则手不释巻喜为诗文晚年誉望益尊其酬应愈剧曽不厌倦所著有芝轩集若干巻又尝辑録医药经验者曰卫生易简方经进又有律身规鉴俱行于世公配范氏早卒累赠夫人继张氏累封夫人子男四人长曰谼即长宁居母丧庐墓有司闻于朝旌其门曰孝子次曰■〈谷干〉以武举得官没于王事次曰豅锦衣卫指挥佥事次曰■ 〈谷同〉女三人长赘林玘次适成国公朱仪次适阳武侯薛琮孙男一人曽孙男一人铭曰
　　大明盛时有臣胡公从容其间以笃其忠始为夕郎乃教胄子舆论攸归多士咸喜作宾春宫遂长春官列圣倚之四海乂安国之老成进位师傅温恭维人翊我皇度公在朝廷六十春秋禄位优游莫之匹休公身虽亡中有不死懿行崇功昭彼信史皇恤耆英旷典是承隧道有碑儒臣刻铭

　　吏部尚书致仕赠太保谥文端王公神道碑铭

　　公讳直字行俭别号抑庵系出琅琊晋太傅导之后也导辅东晋遂家金陵后数世有崇文者仕唐为吉州刺史因家吉州又数世孙贽仕宋为户部侍郎徙居泰和代有显人曽祖以道祖子兴隠居不仕父伯贞仕国朝为肇庆知府俱以公贵累赠少傅兼太子太师吏部尚书妣皆赠一品夫人公早丧母而父以事去頼祖母李夫人抚育自幼端重异于常儿家贫力薄刻苦读书永乐改元遂领乡荐明年登进士第时太宗皇帝笃意古学诏选进士曽棨等二十八人为翰林庶吉士俾读中秘书冀成逺大之器公在选中感激奋志不数年文辞追古作者上以公卓越诸士召入内阁凡机宻之政属执笔焉寻授翰林修撰车驾廵幸北京仁宗为皇太子监国留务之重选任尤严时翰林则留黄淮杨士竒与公三人辅导公夙夜勤慎不懈中外咸倚重之及再幸北京公在扈从遂与修太祖实録未成以忧去服阕仍入翰林升侍读仁宗即位进侍读学士宣宗为皇太子慎选宫僚首升公右春坊右庶子仍兼侍读学士凡经筵讲义及文武羣臣诰勑皆以属公又兼记注至于圣政圣训之当书者皆録之以备纂述进阶奉议大夫宣宗即位与修两朝实録成进詹事府少詹事仍兼侍读学士有白金彩币袭衣寳镪之赉进阶中顺大夫今上嗣位诏修先朝实録以公总裁书成进礼部左侍郎仍兼学士赏赉如前乆之以礼部缺人命公出莅部事宗伯胡公大喜阖部之政悉付之公处之裕然若素习者吏部尚书郭琎去位诏以公代之命下士类皆悦进阶资善大夫歴再岁有无頼不得志者以选拨事嫁祸于公给舍御史交章论列乃直公诬加授资徳大夫正治上卿正统己巳秋北边告警车驾欲亲征公独以为不可率廷臣上疏止之不获特命公留守京师加太子太保兼吏部尚书寻进阶荣禄大夫景泰初进少傅壬申兼太子太师进阶光禄大夫公累疏求退不允天顺改元皇上复位图任旧人公艰于歩履不能朝谒恳乞休致并辞师傅二职诏特许之赐以玺书有忠清之操简于朕懐之语复出白金文绮寳镪赐之给驿舟以归公方面修髯器宇宏伟望之若神仙中人天性严重寡言笑居家俨然及至接人和气可掬学富才敏诗文清致四方求者接踵屡典春闱文衡得人最盛在翰林三十余年恭勤不怠如一日与王文安公齐名时称二王又以居第在东称东王先生士类莫不拭目海内想闻其风采及位冡宰益加廉慎时方面官罢廷臣荐举专属吏部公益留意人才委任部属凡御史出廵归者必令报其髙下以备拔用自是四方多号得人奔竞之风为之一息居第隘陋曽不屑意一切世味安于淡薄朝廷重公之徳每优礼之免其朝谒及退休居家杜门不出日课诸孙读书而已所著有抑庵集若干巻行于世天顺六年九月二十三日以疾终于正寝享年八十有四讣闻上为之悼惜特赠太保谥文端遣官谕祭于其家复令有司营葬事公配陈氏累封一品夫人先公二年卒子男四人长曰■〈禾资〉翰林检讨居母忧以卒次曰稹次曰穆次曰秱女三人长适梁相次适萧稹次适袁杰孙男十人曽孙男七人稹等卜以天顺七年正月六日葬于邑之信实乡髙坪之原乃以公所为墓志示贤请铭其神道贤从公游最乆公未尝待以属吏又引之同升平生之知未有过于公者谨次第其事而系之以铭铭曰
　　国之明昌系彼才贤有一挺生繄岂偶然侃侃王公天赋其秀有声烨然大江之右銮坡鳯阁容与翱翔惟学之昌惟誉之芳遂秉钧衡不倚不忒百司庶府位称其徳位称其徳乂我烝民列圣汝嘉保傅师臣公之旋归既禄且寿国藉蓍龟士仰山斗公之云亡轸我圣衷节惠二名锡命三公有美哀荣无然愧怍铭在丰碑元老之墓

　　明文衡巻七十八

　　●钦定四库全书

　　明文衡巻七十九

　　（明）程敏政 编

　　○神道碑

　　荣禄大夫太子太保吏部尚书赠特进光禄大夫太保谥忠肃王公神道碑　　彭时

　　公讳翱字九皋姓王氏其先世家栾州自公之父避元季兵乱徙居沧州之盐山故今为盐山人公生有异征气清质秀甫十岁能读书父即勉以仕进克自勤励学遂有成永乐乙未登陈循榜进士第二甲第一名改庶吉士甲辰授大理寺左持正因诖误左迁行人宣徳丙午用庐陵杨文贞荐升行在山东道监察御史当是时任风纪者多事矫激惟公谨重逹大体上下贤之乙邜升都察院右佥都御史正统丙辰奉勑镇守江西政不苛刻吏民畏爱未几徃浙江除土豪理盐法能声大着己未四川松潘畨贼为患命将徃征以公叅赞军务公欲懐以恩信有来降者即以所赐白金寳楮易牛酒犒之畨酋商巴感悦率生畨来归受约束者一十八寨边境以宁辛酉出镇陜西饬兵备壬戌徃辽东提督军务时辽东守将屡失机朝廷以为特简任公且授以便宜之权公至守将以下庭参公诘责玩冦失机故将斩之得其再三哀请乃已于是官军咸股栗莫敢不用命逾月躬出巡边治障塞严斥候仍简阅戍卒更老弱赈贫穷配鳏寡俾成室家人人感激其治诉讼专行赎罪法虽人命亦然曰偿命无益死者之家而财或足以济其用故行之不疑有指挥孙璟者因漏闗鞭戍卒至死其妻女哭之相继死他卒被鞭者诉璟杀一家三人公判曰甲死以罪妻女死于夫非杀也其令璟偿葬埋费璟后为将有名非公优容不及此癸亥升左副都御史丁夘率师出境破敌有功升右都御史己巳升左都御史是年秋敌长额森分众侵广宁公下令坚壁清野以困之彼乃遁去公在辽东十数年勤训练广储蓄食足兵强为诸边最其拔用将校如施聚焦礼辈皆以勇畧知名亦非他边所有也绥懐东方诸国恩威两尽徃来朝贡者无不惕威而感徳景泰壬申召理都察院事寻加太子太保会广东西贼冦扰攘两镇将官互相观望不即捕朝廷命公总督两广军务公至推诚抚谕蛮夷向化者多思恩知府岑瑛土官也屡有劳效或疑其反侧公令瑛领兵屯桂林听调人言乃息其它土官有争职者公度势量情予夺得宜人心帖服癸酉少傅王文端公以清徳雅望居吏部年且老矣朝廷思得刚明果断者以济之乃召公还命以太子太保兼吏部尚书士夫以得人相庆乙亥公年踰七十乞致仕不允已而乞归展省又不允命有司为公起第于县郭西盖以慰安其心也公掌铨衡孑孑持公道进退人才必察其实而于抑侥幸杜请托尤严选法为之一清天顺丁丑英宗复位罢旧宫僚公上疏乞致仕南阳李文逹公言于上曰王翱廉谨老成吏部非此人不可乃不听其去任用益笃已而文逹被谗黜公力言其淳实可用以故文逹复被宠任焉当是时上眷遇公加隆特官其子国子生竚为锦衣卫副千户而赏赉以金玉束带锦绣衣服银币玩器等物岁无虚月屡召与近臣同逰西苑南城及扈从猎近郊燕赐优渥一时擢用廷臣惟公言听有出他人荐者亦必待公而后决也每召见便殿访问从容呼以老王而不名其见敬礼如此辛巳秋加太子少保甲申今上嗣位赐银五十两钞五千缗是冬命遇雨雪免朝叅乙酉春复加太子太保公年虽髙精力如少壮人然无岁不引年致仕皆蒙优词褒答勉留不果行丁亥公有疾上命中贵挟御医徃视并致白粲上尊之赐七月疾益笃其请益恳切上不得已允之居数日遣中贵赍赐勑谕并金织衣一袭银三十两钞三千缗时已不能就道至十一月六日卒于京邸距其生洪武甲子二月十二日享年八十有四上闻讣嗟悼赠特进光禄大夫太保谥忠肃遣官谕祭营坟给驿送还其乡以卒之明年五月初二日葬于帽架圈之原曽祖进昌祖大老父得林俱赠荣禄大夫太子太保吏部尚书曽祖妣徐祖妣刘妣张俱夫人配宋氏先公二十三年卒累赠夫人次张氏亦先卒子男一即竚也女一适河南参政贾杰孙男二长田次疄国子生女二曽孙男女二公天资仁厚操履端方居官莅政谨绳墨蹈规矩一毫不茍且其待人外若毅而中实寛和好恶所加善者悦而恶者不怨论事语简而质是是非非确乎其不可易持已亷洁无私而自奉甚俭薄自初仕勤劳于外与晚处庙堂皆然未尝以壮年异其心盖年愈髙而志愈勤守愈约忠君爱国之诚愈笃而不懈真厚徳君子也迹其所以享盛福荣名无愧于古之大臣者其在此欤大宗伯姚公状公行详且实矣公子竚欲刻石置于神道请予文之予素敬重公茍可以焯徳信后义奚容辞惜乎文不足以既其实也铭曰
　　有美王氏世居于滦积善秉义隠处是安避兵盐山遂定厥家再传而顕揭徳振华其振伊何自公特起降诞之详虹光兆异乃励儒业乃第科名洊歴显位骏望铿鍧公出四方宪度清肃弊革利兴兵民攸服其在中朝恪秉铨衡贤才彚进治道乃成公何能然惟徳之进惟公惟亷惟勤惟慎公以接物绳直准平廉以律己玉洁氷清勤以莅事夜寐夙兴慎以存心晨惕夕兢祗事五朝始终若一为国元老为士矜式官跻一品寿踰八旬推今较古如公几人公今徃矣畴不嗟悼匪私于公惟徳是好渤海故郡髙坟峩峩于乎忠肃千载不磨

　　姚文敏公神道碑

　　惟姚氏系出有虞其先家汴梁宋南渡徙居桐庐世传诗礼多知名士而未甚贵显贵显自公始公讳夔字大章损庵其别号也生一岁而孤性资颕异克志于学十三游邑庠博通经史为文雄徤有竒气正统戊午以春秋举浙江乡试第一会试辞乙榜入太学祭酒李公时勉司业赵公婉一见器重之少保杨公溥闻名且遣子壻从学而公不自满复游刘忠愍公之门请益士大夫莫不髙其志壬戌会试中第一与从弟龙俱登进士人荣耀焉癸亥擢吏科给事中首以修徳举贤选风宪立谥法等八事为言多见采纳甲子夏旱奉命祀北镇雨应期至丙寅持节册封晋府徐沟等王未还而母夫人卒公以不及奉汤药为恨号恸几絶葬祭一以礼己巳服阕复旧任是秋英庙北狩国势危疑大臣劝进郕王议未决询诸六科公曰社稷大计为大臣者当任之而询诸小官何邪事乃定十月敌骑攻京城禁兵出战未大捷公请遣勑召边将杨洪等领劲骑入援敌闻一夕遁去景泰庚午廷臣荐公才堪大任升南京刑部右侍郎振举废坠刑狱以清壬申改南京礼部奉使云南考察官吏癸酉还朝留任礼部丁丑正月景泰不豫尚书胡公濙在告公强之出率文武羣臣问安且请复立皇太子正位东宫疏成未上而英庙已从石亨等请出复位矣亨因挟私弄权轩轾大臣而进退之调公南京刑部已而有言公才者英庙悟驿召至京转礼部左侍郎赐二品服戊寅调吏部时王公翱为冡宰选用人才资公为多癸未迁礼部尚书先是典礼者未惬人望公任之奏对从容仪度闲雅英庙喜曰礼官真得人矣甲申今上嗣位公赞襄太礼中节合宜首开经筵命公侍列有白金文绮寳楮之赐乙酉成化纪元上畊籍田幸大学悉从公请而行礼成宴赐有加公尝云辅政当谨诸始丙戌秋率羣臣上封事有思艰难崇节俭谨名爵戒逸欲之言上欣然嘉纳勉谕甚至丁亥正月赐金织麒麟文绮戊子复率羣臣上疏言皇上春秋鼎盛而震位尚虚宜均爱六宫以繁子嗣服食言动宜悉遵祖宗旧制言激切有感动意是秋慈懿皇太后崩卜异葬内阁执不可公率羣臣覆奏词严而义正于是合葬祔庙之礼以成公在礼部所知贡举侥幸止恩凡遇灾异必引咎辞职疏上辄蒙慰留复乃乞祭先茔上曰卿老成当朝夕辅朕未可言私于是众知朝廷倚重公者至矣寻转吏部尚书实己丑六月也公厘正铨法务惬舆论品藻人物必得其情至于方面转迁亦必以序有欲挠之者卒不变辛夘秋通前秩满九载加太子少保遣中官赐羊酒寳楮以示奨劳是冬彗出轩辕公上疏反复讽諌冀有感悟壬辰南方大风雨水溢公疏言自前岁彗星示变以来四方渐觉多故自古祸乱常起于灾伤饥馑之余毋谓天道姑息有象无应只图因循便安于目前也因再上疏乞归田不允忧形于色疾遂作上命太医朝夕轸视仍遣中官赐羊酒米蔬临问比卒上震悼赐赙钞万缗遣礼部尚书邹干谕祭赠荣禄大夫少保谥文敏命工部造坟兵部具舟归其丧所以贲终之典厚矣公丰神秀朗气度宏伟言论侃侃逹大体居官莅政精敏踰人抜擢人才无间新故有以嫌疑腾谤者公不与辩亦不为之变节隠然如泰山乔岳不可动揺立朝三十余年忧国悯民恒存念虑事有可为必勇为之惟恐已后人先每廷议大政大事正色昌言人皆悦服一时大臣词气慷慨才识髙迈未有出公右者识者谓公可属大事如周勃善应变成务如姚崇世以为知言公所为文豪宕富赡似其为人所存■ 〈若上〈若若〉下〉矗堆稿一十巻其四书本经义学者式之公生永乐甲午十二月十七日卒成化癸巳二月九日享年六十曾祖鼎祖伯华父惟善有隠徳以公贵始赠父征仕郎吏科给事中后累赠父及祖俱资政大夫礼部尚书祖妣杨妣申屠累赠夫人配王氏内助贤能累封夫人子男三璧甲申进士兵部郎中玺国子生莹女四一适乡贡士吴春先卒一适国子生陆埈余未行其长男女四人俱王出幼者俱侧室金出孙男三敏敬敔女二璧扶柩南还以卒之明年閠六月二十五日葬于邑金牛山之原立石神道来征予文予以疾固辞而请益坚顾予与公同朝乆相知为最深自公之逝予悼惜尤至岂可终无一言以副孝子之心哉乃为采摭志状序次如右系之铭曰
　　山川间气生名贤才髙意广气浩然读书下笔文涌泉科名屡占多士先拜官禁近拱御筵羽仪灿烂孤鳯骞时乎景泰天顺间两京三品看屡迁云龙风虎会当年文昌髙朗凌台躔仰辅天皇司化权四方英俊归陶甄公于是时任调元溜深负重如山渊忠言谠论累百篇致君欲过尧舜前心勤事左思归田终情未遂殊忧煎翻然长徃不少延六十甲子纔周天四海苍生嗟弃捐百身莫赎有泪涟我皇闻讣诚哀怜赠官赐谥恩礼全英灵归葬桐江堧金牛山色开云烟隧碑巍峩泽且坚神龟赑屃螭盘旋焯徳有辞可细镌芳名耿耿百世传

　　侍郎叶文荘公神道碑

　　公讳盛字与中姓叶世为呉郡昆山人五世祖秀实惇重好义元季有暴僧聚徒事焚刼为乡里害秀实即图上其事于官捕斩之时称为叶义士曽祖茂林妣朱氏祖明赠通议大夫吏部右侍郎妣郭氏赠淑人考春封兵科都给事中赠山西右叅政加赠通议大夫吏部右侍郎前母汤母陈俱赠淑人继母沈封太淑人公天资颕异自少博学强记下笔惊人同邑知名士张和见其所业文曰此其志不可量因劝游邑庠遂骎骎有成矣正统十年举进士授兵科给事中毅然以言责自任十四年英宗北狩郕王监国公率同列劾将臣扈从者失律败事请诛夷之以谢天下然后选将练兵以复不共戴天之雠兴师问罪以雪乘舆播越之耻如此则大纲以正大义以明而圣驾之旋轸可期矣闻者壮之九月监国即位颁赏廷臣公以时艰辞不许十月京城戒严公请罢内府军匠悉遣征操及敌骑近城又请令有司熟粮料以给战士遣散卒迎取军器于天津以张外援四三日间凡七八疏悉合机宜敌既退公言赏功罚罪治天下要务今日之赏罚既行他日之劝惩攸系赏罚明信则人人力于事功耻无不雪雠无不复矣今効劳如孙镗死事如谢泽韩青皆当赏以示劝其它守闗不严赴难不力者皆当罚以示惩从之十一月升都给事中时边境未宁大臣有奏留边将守京师者公言今日之事边闗为急徃者独石马营不弃则六师何以陷土木紫荆白羊不破则敌骑何以薄都城即此而观边闗不固则京师虽守不过仅保九门无事而已其如陵寝何其如郊庙坛壝何其如田里之民荼毒何宜急遣固守宣府居庸为便已而河南陈州流民煽动命公徃视公即兼程以进除贪虐赈饥寒威惠并行民用安辑景泰元年春还复上言京城为天下根本而八府旱蝗相仍加以邉疆侵扰民不聊生乞议寛恤俾安生理不然臣不能不为社稷忧也八月北方送驾还京将入闗矣有隠名具帖言迎复事者大臣见之顾忌不敢举公曰此野人无情之言逹于上感动必矣或沮以匿名书公不顾具疏言之有旨令尚书胡濙封进帖虽留中而正论有不冺焉是冬公以四方边塞为患不已上疏请令中外文武要职各陈安边济时之策二年六月天象示异公又条陈弭灾防患十二事以上及闻禁中颇事游畋又请举行祖庙午朝故事公当多事之秋遇事辄形于疏每疏不下百千言而大要则以扶忠直抑奸佞恤生民御外患为主其有禆于时政为多三年迁山西布政司右叅政监督宣府粮饷寻命恊赞独石等处军务先是独石马营八城遇兵失守残毁未复公列其利害可兴革者为八条以进次第罢行之八城既复乃立社学以教子弟置医药以济疾病立义冢以瘗死亡设暖铺以便行旅均蔬圃以给将士制度品式纎悉备具而又请官银五千两买牛千余头摘戍卒不任战者俾事耕稼岁课余粮于官凡军中买马除器劳功恤贫诸费皆于是乎取给自是边人欢洽岁亦屡登有嘉禾同颖之祥七年冬以外艰去八城之人如失父母连章乞留而公固辞不可天顺二年英宗皇帝嘉其能驿召至京面加奨谕寻擢都察院右佥都御史廵抚两广公乞终制不允至广兴利革弊尤尽厥心旧例广冬盐课不出境岁乆盐积商困徃徃赂守闗津者越过广西市利公以为听之则法壊而利归于商禁之则商滞而利归于闗津乃请许盐商计盐多寡入米饷边而后出境于是公私两利焉时广西流贼多入广东为害而两广守将颉颃自异是以讨贼不成功公请革两广正将立总镇于梧州居中调度则贼可平矣众韪其策而不果行公不得已请益兵英宗乃命都督颜彪率兵赴之公与彪恊议破贼砦八百所擒斩数万人而还或又以杀降谤之而不知实积年反复之贼也天顺八年今上嗣位升公左佥都御史巡抚宣府修复官牛官田之法垦田益广积粮益多以其余岁易补战马千八百余匹其屯堡废缺者力修筑之不数月完七百余所兵民始虽怨之既而恃以无恐乃欣戴焉在宣府屡有建白且请行养老之令于边褒恤已徃贤臣为方来劝上嘉纳之成化三年升礼部右侍郎五年改任吏部是冬持节封渖府稷山王六年畿内大饥命公巡视真定保定二府赈恤贫困绥辑流亡既还复命赈济京民之饥者全活甚众八年敌人出没河套为西边患有言増兵守险者有言大举搜套驱出河外沿河筑城堡抵东胜徙民耕守其中者公受命徃议方畧奏言搜河套复东胜此皆事势所难不敢妄议惟増兵守险可为逺图宜令守臣铲削边墙増筑城堡收新军以实边选土兵以助守此不但可责近效而亦足为长便也上是其言九年转左侍郎公自入佐部政每议礼用人从容赞决其间僚长敬信司属悦服焉至若事非部分而闗当时利害系生民休戚者遇诸卿必相辨正因而帮助者不少一日坐后堂署事忽疾作不能言舆归西第而卒实甲午三月八日也享年五十五上闻深悼惜之赐赙钞三千缗谥为文荘遣官谕祭营葬以明年二月十七日葬于邑之积善乡湓渎之原公为人温雅简重崇道谊尚名节言动思跂古人居家惇孝友莅官清慎勤恪设施不茍与僚友论事不激不随而言色自若其取人先行检而后才艺然存心寛厚终不及人之过恶所寓门无杂客公退手不释巻考古辨疑殆忘寝食而于世俗声色财利之好澹然不以经心平生为文师欧阳而功业自期于韩范以范公为乡先正尤景慕焉惜乎大用未究而卒所著诗文奏议总若干巻藏于家公凡再娶先金氏赠淑人继耿氏刑部尚书耿清惠公之女封淑人子男一晨补国子生娶副使张和女女三人一适贡士虞臣一许夏景澄一尚幼公之卒也晨不在侧冡宰尹公旻率僚属经纪其丧事既又状公行畀晨晨奉以征予文且曰先父雅爱先生言幸勿辞而公内弟司业耿君裕又申其意以请因摭状言着其概系之铭曰
　　古称才难今世尚然彼长此短用各一偏优于政矣其文叵传文或工矣政誉弗宣逹观于世百靡一全而公兼之宁不为贤惟公学问有本有原公之操履金石其坚清文逹识自视无前检身约已犹恐或愆敡厯中外逾三十年忠君爱民心实勤拳言惟婉切用适方圆惠浃于民威行于边缅懐乡衮我其随肩谋谟事业期着后先何志之逺而去之遄位不满徳系命于天墓门有碑徳烈是镌于乎文荘百世不谖

　　明文衡巻七十九

　　●钦定四库全书

　　明文衡卷八十

　　（明）程敏政 编

　　○墓碑

　　东丘郡侯花公墓碑　　宋濓

　　皇上渡江之六年庚子夏闰五月癸酉伪汉主陈友谅以舟师入冦围太平行枢宻院判官花公率麾下三千余人结阵迎战三日贼不得入乙亥城中乏食公士马惫城陷贼缚公急公怒奋身大呼缚尽解起夺守者刀杀五六人骂曰虏非吾主敌也曷不趣降贼怒碎公首缚于舟樯众射之公至死骂贼不少变巳而贼犯龙江上命诸将力战贼败去后五年甲辰上即呉王位追封公东丘郡侯又十六年其子佥水军左卫指挥司事炜泣曰先公没今二十年无文铭于神道窃恐忠烈不白于后世敢请惟公勲业始卒宜载国史余尝待罪太史氏不敢以耄辞公讳云姓花氏世为懐逺人自考以上莫知迁徙世次公少孤随母嫁张氏貌伟而黑骁勇絶人侪辈畏服之岁癸巳仗剑谒上于临濠上竒其材力俾将兵略地所至辄克破懐逺城掳其帅以归进攻全椒拔之郡冦据缪家寨公夜袭之冦散走上将取滁州单骑前行遇贼数千人于道拔剑跃马冲其阵而过贼惊曰此黒将军勇甚不可与争锋兵既至遂克滁甲午从上取和州得卒三百以功授管勾明年乙未率所部先渡江上克太平以公忠勇可信任命宿卫左右丙申上破集庆公得兵千人升总管徇镇江丹阳丹徒金坛诸县皆下之过马驮沙剧盗数百遮道索战公且行且鬬三日夜皆擒杀之授前部先锋攻常州拔其城驻守牛唐营夏六月立行枢宻院于太平遂拜公院判阶安远大将军丁酉春正月克常熟州获卒万余命公将之秋七月以兵三千之宁国陷山泽中者八日羣盗蟠结梗道公操矛鼓噪出入营垒间斩首千百计而身不中一矢还命守太平后四年遂遇害时年三十有九夫人郜氏公与伪汉战时一子方三岁夫人以牲酒祭家庙会家人泣曰今城且破吾夫忠义人必以身死之吾夫死吾必不独生然不可使花氏无后婴儿在若等善抚育之闻公就擒夫人赴水死年甫三十有五侍儿孙氏瘗夫人尸遂抱儿以行伪汉军虏之至九江军中恶养小儿孙氏以儿授渔家属之曰此儿良宜善视之是年冬王师伐伪汉汉败孙氏至渔家视儿在瞷渔人出窃负以走夜宿陶穴中天曙脱簪僦舟渡江遇汉溃军夺舟弃江中孙氏抱儿遇断木浮至附之入苇洲采莲实哺儿七日不死夜半闻人语声呼之逢老父号雷老告之故与其偕行明年辛丑二月达上所孙氏泣抱儿拜上上亦泣寘儿于膝曰此将种也赐雷老衣遣之诏复其徭巳而令人追之忽不见儿八岁侍皇太子就学年十三授虎贲右卫副千戸后七年拜今官即炜也炜于洪武丁巳偕孙氏至太平奉夫人骸骨归乃束草像公以二月己未合葬上元县南五十里之水桥呜呼观公之死贼与妻妾之报公可以知公之为人矣天不殄其后岂不宜哉铭曰
　　云雷遘屯宇区分笃生真人镇乾坤骑龙鞭霆下天门前翼后卫滃若云谁其最雄花将军力驱智驾敌万人蹂轹羣盗犹■〈鹿外加内〉麏大刀长戟属櫜鞬左麾右刺流电奔绯衣缁弁貔虎屯驻马饮江江水浑呉越之域杀气昏手挽天河洗妖氛军声隆然若雷震遭者胆落两足蹲元戎开府大江濆腰佩兵符威令尊控制上游为国藩伪汉恃力不圗存建旗扬帆事征鼖艨艟蔽江蹑钩援槌牛享士士气伸驰马督战宁顾身贼焰炽若烈火焚大战三日势愈殷单骑赴之齿啮龈怒发上冲气如烟（叶）汝贼凶顽犬与豚愿醢汝肉一口吞贼惭耳塞不忍闻至死不屈酬国恩飘然乘云叩帝阍请为厉鬼扼贼元贼当殛死洗厥寃天子下诏褒忠勲东丘建侯贲九原孤儿保育宠便蕃不坠宗祀天所敦生为烈士死明神神灵在天光焞焞嗟尔来观万子孙继忠思孝慎勿谖弗信请考太史文

　　故翰林侍讲学士中顺大夫知制诰同修国史危公新墓碑铭

　　呜呼翰林侍讲学士中顺大夫知制诰同修国史危公享年七十以洪武五年春正月二十三日卒于和州含山县之寓舎其年二月十五日权厝于含山某年月日始还葬金溪白马乡髙桥之原其子■ 〈方人〉（于蹇反）深惧公之功行世系不昭白于天下昼夜兢惕自为状二万言来谒新墓之铭濓守官无暇久未克论譔春正月蒙恩致政东归私念公相知特深在前朝时欲引荐入史馆及今待罪禁林实与公为同僚相得甚驩于是评隲羣行而勒文于碑其文曰公讳素字大杰姓危氏危本姬姓周武王庶子某生而手中有文曰■〈了上凵下〉因赐姓危氏封于新其后居光州晋永嘉中建州刺史京迁建昌之南城唐黄巢之乱全讽与其弟仔倡赤手起兵擒巢党栁彦章于象牙潭擢抚州刺史累官金紫光禄大夫检校大傅封南庭郡王南庭之后复迁抚之金溪白马乡谱圗亡竟逸其名南庭十五世孙宋景定某年进士通直郎知临安府仁和县事元累赠中奉大夫江浙等处行中书省参知政事护军追封汝南郡公炎震公之曽大父也累赠资善大夫河南等处行中书省左丞上护军追封临川郡公龙友公之大父也累赠荣禄大夫江西等处行中书省平章政事柱国追封豫国公永吉公之父也曽祖妣王氏彭氏妣刘氏皆封郡夫人郡之名如其夫母刘氏黄氏并封豫国夫人公自至正元年用大臣交荐入经筵为检讨公年巳四十一矣五年改承事郎国子助敎七年除应奉翰林文字同知制诰兼国史院编修官未上转宣文阁授经郎兼经筵译文官阶文林郎明年复入翰林为应奉十一年迁儒林郎太常博士十三年转奉训大夫国子监丞擢兵部员外郎十五年升奉议大夫礼部郎中拜朝散大夫监察御史迁工部侍郎明年转朝请大夫大司农丞又明年升中奉大夫大司农少卿复入礼部为尚书十八年参议中书省事兼经筵官次年进通奉大夫御史台治书侍御史二十年拜通奉大夫中书参知政事同知经筵事提调四方献言详定使司后四年阶升资政大夫俄除翰林学士承旨荣禄大夫知制诰兼修国史博啰特穆尔入相出为岭北等处行中书省左丞明年弃官居房山二十八年闰七月元顺帝北奔淮王特穆尔布哈监国承制复起为翰林学士承旨上章固辞已而元亡迨入国朝召至南京洪武二年授以今官三年兼弘文馆学士俄有诏出居和州阅再岁而卒公生四岁其大父即使公读书大父本黄氏子来继于危知公能亢危氏宗督厉之尤切年十五即通五经大旨据座为人师与同郡葛君将曾君坚黄君冔葛君元哲更相策警穷日夜不休复徒歩临川呉文正公澄清江范文白公椁之门质而正之二公皆折行辈与之为礼呉公至恨相见之晚凡所著书多与公参订之虞文靖公集孙先生辙名徳俱尊其遇之一如呉公由是公之名震动江右间出游金陵或以其文示南台中丞张文穆公起岩张公以状元为显官少所称许独推伏公曰危君为状元庶几相当老夫有媿色矣张公入朝遂挟公俱行达官贵人慕公声华争欲出其门下更相论荐唯恐失之公之检讨经筵也一月进讲者三讲文皆属公手公尝敷绎民惟邦本之言以进典领臣恶其峭直难之公曰经筵之职所以格君心反不以民之疾苦告耶纵加罪罪在操觚者业当之卒以进讲顺帝大悦诏赐经筵官酒公不饮复赐马湩一革囊金织文币人一端皆有副巳而有诏下中书发钱粟千万赈河南永平民万口咸曰活我者经筵官也公复移书执政请修宋辽金三史乘传行宋两都访摭阙遗书成公之力居多顺帝知公学问渊深特命注尔雅较君臣政要公悉心为之不数月而成及进赐金若干公辞曰臣职也何劳而受赐不敢奉诏寻有宫人之赐公复辞曰臣有糟糠之妻在大江之南无所用之亦不受其助敎成均也六馆生择所疑羣揖难公公片言折之悦而去分监上京辍餐钱建监门葺斋舎勒开国以来分敎师之名于石尚书王某致政居蔚州构暖泉书院请额于朝他监官以地无先贤故事不从公听其立师以训士子顺帝以公善笔札诏书释氏书公辞曰臣官胄监以敎化民彝为职外敎之典不宜书无巳迁他官乃可耳遂止其授经宫学也受业生皆贵戚大臣子横肆不率度公创敎条置帐厯日书其勤惰月会而赏罚之皆畏服不敢犯其在太常也请亲祀南郊筑北郊以斥合祭之非谨谥法严祀典以祛谬妄时翰林承旨张公翥为博士礼文有阙者同补正之人称为双璧其为国子监丞也捐束修锓小学书及夏小正经传考于梓以惠学者其居兵部也奉诏垦田于雄霸二州相地授略薙除荆棘辟田几千万亩使民有道民徳之其升礼部也与许文正公衡之孙克学俱赞皇太子受玉册故事皇太子谒庙用牲醴百官以朝服贺于东宫公谓克学曰傥有违礼人惟责吾二人盍正之遂撤牲醴而以便服贺其擢御史也知无不言御史观音保等四人以谏死英宗朝公请录其后官之四川行省平章政事囊嘉特天厯初举兵欲翊戴明宗雅克特穆尔巴延等构杀之公力为雪其寃容城民魏敬益买田千亩后见鬻田者二十家不能自生以田劵还之公请旌其门以敦亷让其在工部也顺帝欲以蒙古书译释氏三藏经下部刋行公以无益谏罢之执政居第与烧饭桥近有司希其意欲凿石易桥公诤止之降香祀岳渎故用金十两为香函吏利金以铜半杂之或造铜函易金公亷其状皆执论诛之淮南兵乱公奉旨亷问其故会维扬京口岁饥民欲相食公便宜谕守臣发楮币数万锭赈之所全活者甚众上淮西宣慰使余阙捍贼功状请升其官秩复请立宋徐节孝书院于淮安其官大司农也分京南保定之境几无旷土时海输不至军国多仰焉新城民田氏听后妻谗杀其子公愤之职既不可治乃为文祭其子民悔媿后妻逃去人揺手相戒不用妇言其长礼部也时乱将亟公忧之每陈得失无隠丞相贺惟一曰君向寡言今又何多也公曰时危恩重情岂能黙黙吾不敢畏丞相但畏后世史官耳其参议中书也论天下事以择将帅举贤才为本请専任甘肃行省平章鼎珠总西方兵勿遣其迎帝师误军事用枢宻副使布延布哈为中书参政经略江南以额森特穆尔黄常为礼部尚书颁厯安南立兵农宣抚使司以安畿内任贤守令以抚流窜之民顺帝欲以公兼兵农宣抚使公以疎远辞且諌曰今日之事宜卧薪甞胆以圗中兴可也公言虽愈加切时不能尽用旧制铨曹有行止科吏主之日具内外官使十名上中书中书藉以迁擢其后吏怠不为意仕者淹滞有待选十余年者公责吏日具五名五日一上中书吏乐易集各思奉职而乆滞者获伸髙原富民刘强通其子妇妇诉官达刑部吏受赇欲缓其狱以俟赦公以事关伦理趣如法论之其转侍御史也乱兵杀易州达噜噶齐公请假守令以制兵之权会中书左丞成遵而下以赃得罪独贺丞相鄂抡平章与公不与皇太子书澄清忠义清白传家八字以褒赐之其参知政事也刑部尚书托里圗兼兴和路编管与守将有隙守将诬其欲擅发官囷粮廷议杖踰百免其官公验无发封状释不问都事倪晦与刘哈喇布哈同官丞相台哈布哈幕府数以公事忿争刘怒欲中晦阴结监察御史刘君楚俾挤之会晦至燕都囊故人所寄买马白金君楚攟其囊得金下晦狱令自伏为赃状上中书公疑亟为白出之马徳守徳州俘所获南军千戸杨甲至都将斩之公召问状乃淮安世袭千戸战败陷济南羣盗中陈柔俾诣徳军馈物德械送之非贼也公白宰相释之杨感泣曰参政生我枯骨中惠大无以报然参政长者为公法释我我不敢私谢期以忠义报可也卒与逆臣博啰特穆尔战死之太医院经厯徐某藏盗赃盗败徐就鞫案巳具要官庇徐属之从末减使三返公竟不许岭北行省参政董复初素有亷名同省臣飞书言其在称海宣慰司时取官中米千石公疑其事遣使核覆之果得其诬博啰特穆尔库库特穆尔俱以平章总兵河南渐生衅端公谓御史大夫布哈曰养虎者欲其不相搏噬则别其牢今欲二人无鬬莫若加其职而分地处之用博啰特穆尔为丞相治四川以库库特穆尔为丞相治河南各责其成功可也大夫曷不为上言之布哈如公言顺帝及皇太子咸以为然会丞相绰巴戬丧妻不出事中寝初江南经略使布延布哈李国凤请封徽国朱文公为齐国以龟山杨公豫章罗公延平李公西山真公九峯蔡公从祀于孔子庙庭公为御史时亦请封谥刘蕡事上中书皆寝不报至是公皆举行复为文以少牢躬祭蕡墓礼部员外郎姜硕使伪汉陈友谅不屈而死公为奏官其子京畿歉国用不足公奉旨以钱币诰勅募民入粟公以义谕民闻者感动荷负来输者填道至有不愿给直者上都宫殿火顺帝勅重建大安睿思二阁公上书諌曰茍以二阁为祖宗所建四海九州岛独非祖宗故物乎会皇太子大臣亦以为言遂罢其役其以左丞居岭北也和宁为太祖肇基之地而无圗志可征公请于朝作和宁志先是夏侯尚玄尝伏阙上疏言郯王某之寃公髙其义补其子宣使时也伊苏岱尔为省平章挟私憾杀右丞达尔玛巴拉公曰是尚可以仕邪不去祸且及即上章辩达尔玛巴拉无罪辞官去居房山卧不起将相重臣皆以书请不听丞相实勒们来问计公曰抚军院悞国至斯不可救矣亟请河南王库库特穆尔总兵以卫畿甸而固守之当时事势巳不可为及再入翰林仅一日而大兵入燕公曰国家遇我至矣国亡吾敢不死趋所居报恩寺俯身入井将就沉溺寺僧大梓与鄱阳徐彦礼力挽起之且谓曰公毋死公不禄食四年矣非居任比且国史非公莫知公死是死国之史也巳而兵入府藏垂及史册公言于镇抚呉勉辇而出之由是累朝实录无遗阙者公之力也其入国朝也皇上尝访以元兴亡之故甚见礼重俾之侍讲禁林宋穆陵颅为嘉木扬喇勒智所发后入宣政院西番僧相传授为祭器公言于上索取瘗之聚寳山时公春秋巳髙雅志亦不复仕矣公厚重深中有容寡言笑闻人诋毁如不知与人交有礼虽贵显恒若贫贱时平生好荐贤先后所引若翰林学士刘君献待制黄君冔等七十余人至通显者甚众累持文衡考试多士人服其公乐善好义若有督之者凡事有关于名敎可以励风俗者必为之乃巳居官清慎节俭遇凶岁辄疏食不御酒仓吏进禄米赢七斗时斗可易白金五两公命归之官奉勅书徽政院使圗们岱尔神道碑其从子以白金五十两为公寿公却之曰国体当尔居中书凡请文来谢者皆不受故人妻子不能衣食者厚赒而生之■〈方人〉尝请仕公曰贤才未进吾敢私尔乎公博学善文辞至正中独以文鸣天下凡朝廷制作皆出自公手四方欲显白先徳者皆造公门尤精于书得片楮只字者寳秘以为荣有文集五十巻奏议二巻宋史稿五十巻元史稿若干巻藏于家公娶舒氏先三十年卒再娶赵氏先十一日卒俱封楚国夫人子男子二人■〈方人〉至正二十年进士第累官承直郎大都路同知蓟州事今为安庆府儒学敎授斿登仕郎大都儒学提举亦前十年卒女六人一适同邑曾侁坚之子也余皆夭孙二人长太平夭次徳童呜呼天之于人不能以俱全也乆矣或授之才而不假以位或畀以位而不畀以时此竒才伟徳之士常困而不施而生民所以鲜蒙其休泽也惟公以渊深之学精纯之文尝都显要之位海内仰之如祥云景星亦可谓有得于天矣而逢时乱亡不获大展以死岂不可哀乎虽然观其所自著者固足以不朽矣铭曰
　　二气孕精至文乃生凝为川岳焕为日星天地之文因象以示象黙无言非人莫着徃古百代作者孔多迄今有闻其能几何元兴朔方气淳而龎骏烈宏谟震荡万邦积盛而彰实在君子维八十年其绩甚伟卓兹危公起大江西奥学醇辞孰能与齐在至正初交荐而升敷绎圣经以牖帝明中原荐饥黎首告病公跽而言民为国命同列畏闻吐舌改容当宁褒嗟曰维汝功徃师成均朦瞽有相化其嚚荒趋厥礼让贝叶之文有诏俾书非职所宜正色控辞或服豸冠或为宗伯或居中台或参庙画孰寃弗雪孰善弗褒孰蠧孰莠弗除弗薅白之擢之予之锡之剔之殛之扶而植之彼何不思多言是訾曰匪其然吾畏后世南风泱泱耆老沦亡屹如丘山以镇四方疆土日蹙孰不震动谓尚有公恃以无恐权奸肆威盗秉国钧畏公有言出为藩臣政乱无章倚势相戮公骇而吁吾何可禄微服宵趋房山是居庶士惶惶如渉失桴天兵北征驱雷走霆有耳莫聆燕社已倾公曰国亡吾曷不死公忍不死以存国史大明方隆多士景从有诏任公侍讲禁中昔岂不仕弗获行道时之可为公则既老维古贤士立徳树勲茍有弗施着之斯文公文之纯太音玄酒道则在兹爵禄何有孰髙为山孰深为渊文之有传终古昭宣

　　元故翰林待制黄殷士墓碑

　　皇帝登大寳之明年即诏执政大臣曰元氏有国一百六十三年虽亳社已屋厯数有归国可灭史不可灭卿选江南知名之士不仕于元者纂修成书而命翰林学士宋濓为之总裁庶几得笔削之公以副朕意中书下其事濓等既奉诏执笔唯谨而于黄公殷士之没寘于忠义传中殷士之髙第弟子邓东复来请曰国史系天下之公法当严墓碑纪一人之私理宜详悬繂有石愿先生为书之按东所造事状殷士讳冔殷士其字也临川金溪化原里人未冠谒呉文正公澄于郡庠公方类解小戴礼殷士撰书上公列诸家笺疏得失若分黑白寻徃学文于虞文靖公集揭文安公傒斯三公皆江右人见殷士无不器重以逺大期之已而闻直清先生祝公蕃倡明象山陆氏之学于鄱阳与同舎生王企不远数百里徃候焉一见之顷欣然有契于眉睫之间归而喜曰冔岂昧其本心者哉自是一动静一云为惟心是监凛然若上帝之临久之东游呉会以发越精神还遯羽阳山中既而叹曰学者将用世耳奈何自秘耶乃走燕都受知中书参知政事多尔济巴勒公及丞相贺公惟一贺公当国授淮南等处行中书省照磨迁国子助敎升博士特除翰林待制兼国史院编修官阶奉训大夫时权臣秉政天下大势巳去殷士忧国爱君昼夜不遑宁屡上疏陈大计竟不报殷士方弹指长叹同列以从宜适变之机为问殷士曰此言何以至于我哉今日辟朝空宫以淹国恤吾之不能为公存犹公之不能为我亡也盍亦各谂所安乎洪武元年八月庚午都城陷大明兵入城殷士谓其从人张午曰吾为士子义不可辱国汝幸收吾骨南还即解衣投居贤坊井中午仓皇大恸拾级下救之见殷士浮沉水间气犹未絶遽负之以升歔欷言曰今南兵不杀在儒臣尤所宾礼他日幸致富贵君何为自苦如是耶纵曰为国尽忠未闻小臣而死社稷也殷士曰齐大史兄弟皆死小官彼何人哉午终不解还舎治酒殽使家人歌舞为驩环守至日昃会大将军徐公达下令凡胜国之臣俱输告身于官朝暮一见各署名于册违则罚殷士闻之给午曰吾今知汝意矣汝言良是也可取吾告身来第吾惭见同朝人必乘醉可往耳何所可致醇酎乎午大喜持钱出沽阛阓中及还求之弗得亟往视井傍冠裳带舄列寘不紊殷士死已乆矣其寿六十一云午买棺以敛同知漷州事陈介北山僧梓共营葬事以某月某日瘗于西山且刻石记之曾祖某祖某父某皆力本尚农享上寿以终娶里中桂氏隠士兢之女兄也有逺识劝夫游学毋以家事自累无子而先没殷士既贵显或劝求昏甲族以媒荣进殷士曰邶之共姜宋之伯姬区区一妇人尚以节义自守况男子者乎吾弟幸生男即吾为有后矣性嗜古文而尤长于诗补作古乐府诸题音度和雅无愧于古四方士大夫多购求藏弆为荣金华黄文献公溍于人慎许可独推奬之不置且与之通谱系云呜呼天地之间有正气焉日月以之而光昭海岳以之而流峙在人则为忠为义其人虽没其气则千载如生诚古今之常经国家之大防也有如殷士当元运将终誓与国俱亡从容就死而无悔比一时慷慨而杀身者则有间矣非其不昧本心之学能致是乎自古有天下者未尝不以褒崇忠义为先务皇上即位之初蔽自渊衷即勅有司建元忠臣行台大夫福寿余忠宣公阙二庙以春秋奉祠事所以风厉于万方者圣谟至深远矣州郡或以殷士之事上闻旌宠之典其有不降下者乎铭而列之非为殷士也灵承上意以劝世之为人臣者铭曰
　　烈烈黄公元之小臣乃能为国杀身成仁人所大欲寿为最贵孰能舎之自絶于世寿固可欲义不可亏毫发有愧虽生曷为吾死死义直气贯天中不死者何千万年小夫茍全一愧一死不知百龄其死凡几有冽者泉其深无底奋身一跃眼不见水精魄入地肯随物融化为白龙上朝帝宫尔死得死百世宜祀盭绶金章谁非臣子

　　明文衡巻八十

　　●钦定四库全书

　　明文衡巻八十一

　　（明）程敏政 编

　　○碑

　　浡泥国恭顺王墓碑　　胡广

　　永乐六年秋八月乙未浡泥国王麻那惹加那乃来朝率其妻子弟妹亲戚陪臣凡百五十余人至阙下上表贡方物上御奉天殿受其献退即奉天门召与语象通其言曰僻壤臣妾诞被圣化思覩清光靡知忌畏辄敢尘渎又曰天以覆我地以载我天子以乂寜我我长我幼处有安居食有和味衣有宜服利用备器以资其生强不敢陵弱众不敢欺寡非天子孰使之然也天子功徳暨于我者同乎天地然天地仰而见局而履惟天子邈而难见是故诚有所不通僻陋臣妾不惮险远浮诣阙下以达其诚上曰嘻惟天惟皇考付予以天下子养民天与皇考视民同仁予其承天与皇考付畀之重惟恐弗堪弗若汝言则又顿首曰自天子改元之初载臣国屡丰和山川之藴珍寳者霅然而呈草木之不华者藿然而实异禽跄鸣而走兽率舞也臣国之老曰中国圣人徳教流溢于兹臣土虽远京师然为天子氓故矜奋而来觐上嘉其诚优待礼隆锡予甚厚初赐宴于华葢殿既连宴于奉天门毎宴则命公夫人宴其妻于内馆罢宴勅大官厚具献食日命大臣一人待于所舎中贵人専接伴盛其班张丰其廪饩入朝班次上公宠渥至矣踰月王忽感疾上命医赐善药调治遣中贵人劳问旦暮相继日命大臣视王疾差剧闻小瘳喜见颜色王疾笃语其妻以下曰我疾贻天子忧念脱有大故命也我僻处荒徼幸入朝覩天子声光即死无憾死又体魄托葬中华固当恋此所憾者受天子深恩生不能报死诚有负指其子曰我即不起其以儿入拜谢天子誓世世毋忘天子恩若等克如我志瞑目无憾矣十月乙亥朔王卒得年二十有八上甚悼之辍正朝三日勅有司治丧具厚恤典赐谥曰恭顺遣使谕祭又遣使抚慰其妻子王之妻拜使者曰乃下臣祚薄弗克负荷天子深恩不能终事且没有遗命以世世毋忘天子恩克守其言则死犹不死矣王之妻之言亦可谓贤也已是月庚寅以礼葬王于安徳门外之石子冈勅为文志其圹王父曰麻那惹沙那旺沙母曰剌失八的妻曰他系邪子一人曰遐旺甫四岁女二人以遐旺袭王爵赐以冠服玉带仪仗鞍马服物器皿及金银锦绮钱币甚厚赐王妻以命服珠冠白金锦绮钱币诸物其余赐各有差官王之弟施里难那那惹施里微喏那沙那那万喏邪三人俾辅遐旺诏有司立祠于王墓寘守坟者三户勅建碑祠下命臣广制刻文臣广仰惟皇上绥寜宇内茂扬天徳溥博周徧凡日月照临之地皆心恱诚归惟恐或后奉琛秉贽之国缀集于庭岁以万数浡泥王去中国累数万里一旦举妻孥弟妹亲戚陪臣浮巨海来朝不以为难叩陛陈辞忠诚溢发其心坚确有如金石至其临终之言尤惓惓属其下以不忘天子恩圣徳渐渍感动于人心其深如此于乎盛哉惟王贤达聪明忠顺之节始终一致宜其身被宠荣泽延后嗣用纪其实声为铭诗昭示无极以彰王之所以受恩深厚者由其诚也铭曰
　　大明御天臣妾万方孰不来享孰不来王猗欤浡泥邈处炎徼感化来归风腾云趭曰妇曰子弟妹陪臣秩秩稽颡趋抃甡甡跽曰天子作我父母我生我乐天子之祜戴天履地畴此幪帡翘首大明遹来献诚天子曰吁予统宇内绥尔于寜惟徳罔逮王拜稽首万岁欢呼服徳懐仁春育海濡国有山川匿其寳物灵发其藏不爱而出荏苒草木惟叶蓁蓁煌煌者华有实其蕡异禽和音鸣拂其羽走兽麌麌亦跄以舞国黄耉曰圣化所渐臣国虽逷臣心仰瞻天子嘉悦待以异礼宴劳锡赉有厚而旨云胡期月疾忽及之奄然而丧复悼而悲临终之言谓其遘痻死有弗忘天子深恩于乎贤王卓特超逸西南诸蕃靡堪王匹生者诚欵没有谥铭爵于王嗣世世其承有坟如堂有祠翼翼以妥王灵其永无斁王虽不归王闻孔彰天子恩隆万世有光

　　故亚中大夫寜国府知府陈公之碑　　杨士竒

　　公讳灌字同故庐陵城北吟溪里儒家祖以章父天经皆以学行重乡里公生数岁而孤事母孝时巳卓卓有巨人志读书一目数行而颖悟絶人族长老器之为延师敎之师不能应所求往往引去然益自砥砺向进既冠睹元纲日壊私忧世且乱去习兵法环所居皆良田筑为场圃而树木焉人初莫测其意数年木郁然行列而四方冦盗蜂起遂募义勇以保障一乡日屯聚士马而号令指麾于其间隠然一良将其敎练有方抚绥有道人人为用时江西诸郡多陷于冦环其乡数十里独頼以安者七年然志在保境而非有所图利也陈友谅既据江西其将熊天瑞者强礼致公与俱至九江公睹陈氏不足有为也去之甲辰春太祖髙皇帝克武昌公因弘文馆学士罗复仁诣军门上谒髙皇帝与语竒之留帐下数日公力陈救乱安民之说悉见听纳遂擢湖广行中书省左右司员外郎是冬入朝改中书省左司都事遂升郎中明年升大都督府经厯大将军徐达北征以公赞军事既克泰州留公督筑城之役不旬日竣事朝廷遣使劳之命总制真州军事丙午春除寜国府知府阶亚中大夫下车首询民隠为兴利除害増修先圣庙建学礼致师儒以敎俊秀士习一新建祀典祠坛及驿馆百废皆举为条格革兼并之俗核欺隠之籍朝廷取其戸帖一事行之天下宣城民田濒江化城等十六圩故堤峻薄遇冲决则水伤禾稼壊道路岁以为患公亲为规画筑堤广厚加旧数倍又伐巨石作水门以时蓄泄民至于今赖之宣歙二水暴溢平地猝数丈民危惧计无出走致巫觋祷神水势益甚公曰巫觋焉知事神躬祷于敬亭山神水患遂息所辖宣城诸邑踵元季之弊岁民租无入官廪率书虚籍公至有发其事者于是典司者皆忷忷惧得罪公私念此特循故弊弗革耳非始造奸也扬言于众曰吾以某月某日行视邑廪葢俾得为计及期邑廪皆实而弊亦革有强盗四十八人以刼舟麦当死狱巳具公听其辞曰此愚民因舟漂抵岸而挻引取之非素有合谋安得四十八人悉同法府佐幕初皆难之后卒如公议坐先取者一人余从减论公风采凝峻讼者至庭词组之下情伪莫遁故人咸畏服而其为治务寛厚崇礼敎鲜失所之民三年政化行焉既得代当去百姓耆老壮少皆有恋恋不忍之意代者山东鞠腾霄素负才不让观公所设施叹曰吾徒当守而勿失也是年夏奉命督军饷诣北平民胥悦趋事又明年还京师省台达官相知者争欲荐于朝公皆力辞遂谒告归省先墓割田三顷建祠堂作义塾以训宗戚子弟居无何被召至京师未命卒于旅次洪武四年某月日也享年四十有七秉清介之行重义轻利族姻乡■〈尚阝〉匮乏有急并赴济助间遇朋旧忧患狼狈倒囊周之虽屡不厌非才行兼有者欤子男三廓卓坦孙男三诚谨谦皆称公之后坦尤忠信务义公没将六十年坦介越府长史周君忱求书公平生于石余于公同郡知慕公乆遂考长史所为公传及以闻诸乡之君子者叙次之而系以铭曰
　　猗嗟陈侯瑰玮踔絶才迈羣伦识亦闳达越在童冠巨志嶷嶷有书有劔万众奚敌罹时孔棘众懐兢兢奋庇其乡屹如坚城孱弱盗名掉臂去之天之所兴稽颡来归军门之言敷臣之忠惟圣聪明日照海容简其才猷以赞政府匪直裨文亦既辅武宣城名邦实帝之畿嘉其恺悌以寄■〈惸，女代忄〉嫠植之黍稷薅其稂莠民曰陈侯汝予父母仁以为育义以为敎民曰陈侯汝时杜召遗惠在民永思无斁遗泽在嗣世率于徳猗嗟陈侯惟吉之英吉世有人视此刻铭
  </div>
  <div class="pagination">
   <a href="明文衡_page43.html">
    上一页
   </a>
   <span>
    ...
   </span>
   <a href="明文衡_page39.html">
    39
   </a>
   <a href="明文衡_page40.html">
    40
   </a>
   <a href="明文衡_page41.html">
    41
   </a>
   <a href="明文衡_page42.html">
    42
   </a>
   <a href="明文衡_page43.html">
    43
   </a>
   <span class="current-page">
    44
   </span>
   <a href="明文衡_page45.html">
    45
   </a>
   <a href="明文衡_page46.html">
    46
   </a>
   <a href="明文衡_page47.html">
    47
   </a>
   <a href="明文衡_page48.html">
    48
   </a>
   <a href="明文衡_page49.html">
    49
   </a>
   <span>
    ...
   </span>
   <a href="明文衡_page45.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
