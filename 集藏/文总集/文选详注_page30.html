<!DOCTYPE html>
<html>
<head>
    <meta charset="UTF-8">
    <title>文选详注 - 第 30 页/共 153 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选详注 - 第 30 页/共 153 页</h1>
    <div class="content">　　宋玉史记曰：楚有宋玉、景差之徒，皆好辞而以赋见称。王逸楚辞序曰：宋玉，屈原弟子。
　　楚襄王游于兰台之宫，史记曰：楚怀王薨，太子横立为顷襄王。又曰：楚有谓顷襄王曰：王綪缴兰台。徐广曰：綪，萦也，七见切。宋玉景差侍。有风飒然而至，景差，亦楚大夫。说文曰：飒，风声。楚辞曰：风飒飒兮木萧萧。王乃披襟而当之曰：「快哉此风！寡人所与庶人共者邪？」宋玉对曰：「此独大王之风耳，庶人安得而共之？」王曰：「夫风者，天地之气，溥畅而至，不择贵贱高下而加焉，河图帝通纪曰：风者，天地之使也。五经通义曰：阴阳散为风，风气无根也。管子曰：风，漂物者也，风之所漂，不避贵贱美恶。今子独以为寡人之风，岂有说乎？」宋玉对曰：「臣闻于师，枳句来巢，空穴来风。枳，木名也。枳句，言枳树多句也。说文曰：句，曲也，古侯切，似橘屈曲也。考工记曰：橘踰淮为枳。庄子曰：腾猿得枳棘枳句之间，振动悼栗。又曰：空阅来风，桐乳致巢，此以其能苦其性者。司马彪曰：门户孔空，风善从之。桐子似乳，着其叶而生，其叶似箕，鸟喜巢其中也。其所托者然，则风气殊焉。」者下或有因字，非也。
　　王曰：「夫风始安生哉？」宋玉对曰：「夫风生于地，起于青苹之末。庄子曰：大块噫气，其名为风。尔雅曰：萍，其大者曰苹。郭璞曰：水萍也。侵淫溪谷，盛怒于土囊之口。春秋元命包曰：阴阳怒而为风。侵淫，渐进也。土囊，大穴也。盛弘之荆州记曰：宜都佷山县有山，山有穴，口大数尺，为风井。土囊，当此之类也。缘泰山之阿，舞于松柏之下。阿，曲也。飘忽淜滂，激扬熛怒。淜滂，风搫物声。淜，疋冰切。熛怒，如漂之声。说文曰：熛，火飞也。俾尧切。滂，普郎切。耾耾雷声，回穴错迕。耾，侯萌切。埤苍曰：耾耾，风声。广雅曰：耾，声也。十洲记曰：玄洲在北海上，有风声，响如雷，上对天之西北门也。凡事不能定者回穴，此即风不定貌。错迕，杂错交迕也。蹶石伐木，梢杀林莽。蹶，动也。伐，击也。汉书音义，应劭曰：蹶，顿也。韦昭曰：梢，击也。至其将衰也，被丽披离，冲孔动楗，被丽披离，四散之貌也。字林曰：楗，拒门也。眴焕粲烂，离散转移。眴，呼县切。眴焕粲烂，鲜明貌。故其清凉雄风，则飘举升降。乘凌高城，入于深宫。邸华叶而振气，说文曰：邸，触也。邸与抵古字通。徘徊于桂椒之间，翱翔于激水之上，将击芙蓉之精。广雅曰：菁，华也。精与菁古字通。猎蕙草，离秦衡。猎，历也。秦，香草也。衡，杜衡也。又云：秦，木名也。范子计然曰：秦衡出于陇西天水，芳香也。概新夷，被荑杨。楚词曰：露甲新夷飞林薄。颜师古曰：新夷，一名留夷。即上林赋杂以留夷也。易曰：枯杨生稊。王弼曰：稊者，杨之秀也。稊与荑同。徒奚切。回穴冲陵，萧条众芳。然后倘常佯羊中庭，北上玉堂。倘佯，犹徘徊也。跻于罗帷，经于洞房。乃得为大王之风也。说苑，雍门周说孟尝君曰：下罗帷，来清风。楚辞曰：姱容修态亘洞房。故其风中人状，直憯凄惏栗，清凉增欷。素问曰：若汗出逢虚，风其中人也。楚词曰：憯凄增欷。郑玄曰：憯，忧也。说文曰：憯，痛也，错感切。惏，寒貌。毛苌诗传曰：栗洌，寒气也。栗，理吉切。欷，欣既切。清清泠泠，愈病析酲。清清泠泠，清凉之貌也。愈，犹差也。汉书曰：泰尊柘浆析朝酲。应劭曰：酲，酒病。析，解也。发明耳目，宁体便人。此所谓大王之雄风也。」
　　王曰：「善哉论事！夫庶人之风，岂可闻乎？」宋玉对曰：「夫庶人之风，塕然起于穷巷之间，堀窟堁课扬尘。塕然，风起之貌也，一孔切。堀堁，风动尘也。广雅曰：堀，突也。淮南子曰：扬堁而弭尘。许慎曰：堁，尘塺也。塺，莫回切。勃郁烦冤，冲孔袭门。勃郁烦冤，风回旋之貌。司马彪庄子注曰：袭，入也。动沙堁，吹死灰。堁或为塸，非也。骇溷浊，扬腐余。广雅曰：骇，起也。言风之来，既起溷浊之处，又举扬腐臭之余。家语，孔子曰：惜其腐余，而务施仁人之偶也。溷，胡困切。腐，扶甫切。邪薄入瓮牖，至于室庐。礼记，孔子曰：儒有蓬户瓮牖。故其风中人状，直憞溷郁邑，殴温致湿。憞，徒对切。孔安国尚书传曰：憞，恶也。言此风入于人身体令恶也。憞溷，烦浊之貌。字林曰：溷，乱也。王逸楚词注曰：郁邑而忧也。殴，古驱字。素问曰：冬伤于寒，春必病温。又曰：中央生湿，湿生土也。言此风殴温湿气来，令致湿病也。中心惨怛，生病造热。惨怛，忧劳也。惨，错感切。方言曰：怛，痛也。素问，黄帝问歧伯曰：人伤于寒，而转为热，何也？曰：夫寒盛则生于热也。中唇为胗轸，得目为蔑。说文曰：胗，唇疡也。吕氏春秋曰：气郁处目则为蔑为盲。高诱曰：蔑，眵也。蔑与?古字通，亡结切。眵，充支切。啖齰嗽获，死生不卒。啖齰嗽获，中风人口动之貌。风疾既甚，言死而未即死，言生而又有疾也。故云不卒。说文曰：啖，食也。齰，啮也，士白切。嗽，吮也，山角切。声类曰：嚄，大唤也，宏麦切。获与嚄古字通。卒，七忽切。此所谓庶人之雌风也。」
文选考异
至其将衰也：袁本、茶陵本校语云善无此五字。案：尤本初无，是也；后修改增多，非也。陈云别本无，今未见。
注「露甲新夷飞林薄」：案：「甲」当作「申」，「飞」当作「死」。各本皆误。所引涉江文也。
注「堁或为塸非也」：袁本、茶陵本「堁」下有「乌卧切」三字。案：有者最是。又袁本脱「或为塸非也」五字。
得目为蔑：袁本、茶陵本「蔑」作「?」。案：此所见不同，二本非而尤是也。注引吕氏春秋者尽数篇文，彼作「?」，今本不误。善云「蔑与?古字通」者，谓玉赋「蔑」与彼「?」通也。盖五臣因此改赋为「?」，后以之乱善，又改注中字以就之，所当订正。
注「则为蔑」：案：「蔑」当作「?」，下「蔑眵也」同。各本皆误。说见上。
注「中风人口动之貌」：袁本、茶陵本无「人」字。案：此误取五臣济注中字增多，非也。

秋兴赋

并序
秋兴赋
　　潘安仁刘熙释名曰：秋，就也。言万物就成也。兴者，感秋而兴此赋。故因名之。
　　晋十有四年，余春秋三十有二，始见二毛。十四年，晋武帝太始十四年也。左氏传，宋襄公曰：不禽二毛。杜预曰：二毛，头白有二色也。以太尉掾兼虎贲中郎将，寓直于散骑之省。臧荣绪晋书云：贾充为太尉。又曰：岳为贾充掾。汉书曰：期门仆射，秩比千石，平帝更名虎贲郎，置中郎将。寓，寄也。世说曰：桓玄既篡，将改置直馆，问左右：虎贲中郎将省合在何处？有人答云：无省。当时殊迕旨。问：何以知无？答曰：潘岳秋兴赋叙云：兼虎贲中郎将，寓直于散骑之省。玄咨嗟称善。刘谦之晋纪云：玄欲复虎贲中郎将，疑，访之僚属，咸莫能定，参军刘荀之对，昔潘岳秋兴赋叙云：兼虎贲中郎将，寓直于散骑之省，以言之，是也。玄从之。高阁连云，阳景罕曜，言阁之高而且深，故曰罕曜其中。珥蝉冕而袭纨绮之士，此焉游处。珥，犹插也。蔡邕独断曰：侍中、中常侍加貂附蝉。郑玄礼记注曰：袭，重衣也。汉书曰：班伯与王、许子弟为群，在于绮襦纨葱之间。鹦鹉赋曰：感平生之游处。仆野人也，偃息不过茅屋茂林之下，礼记曰：唯飨野人皆酒。吕氏春秋，田替曰：若夫偃息之义，则未闻也。范晔后汉书曰：王霸隐居，止茅屋蓬户。论衡曰：山种枣栗，名曰茂林。谈话不过农夫田父之客，说文曰：话，会合善言也，胡快切。毛诗曰：帅时农夫，播厥百谷。礼记曰：上农夫食九人。尹文子曰：魏田父有耕于野者。摄官承乏，猥厕朝列，左氏传，韩厥谓齐侯曰：敢告不敏，摄官承乏。苍颉篇曰：厕，次也，杂也。礼记曰：爵禄有列于朝。夙兴晏寝，匪遑底宁。毛诗曰：夙兴夜寐。又曰：不遑宁处。譬犹池鱼笼鸟，有江湖山薮之思，于是染翰操纸，慨然而赋。翰，笔毫也。说文曰：慨，太息也。字林曰：慨，壮士不得志也，许既切。于时秋也，故以秋兴命篇。郑玄周礼注曰：兴者，记事于物。其辞曰：
　　四时忽其代序兮，万物纷以回薄。庄子，黄帝曰：阴阳四时，运行各得其序。楚辞曰：日月忽其不淹兮，春与秋兮代序。鵩鸟赋曰：万物回薄。览花莳之时育兮，察盛衰之所托。字林曰：莳，更别种，上吏切。周易曰：时育万物。感冬索而春敷兮，嗟夏茂而秋落。孔安国尚书传曰：索，尽也。又曰：敷，布也。又曰：已布而生也。吕氏春秋曰：春气至则草木产，秋气至则草木落。虽末士之荣悴兮，伊人情之美恶。舞赋曰：慢末士之骫曲。文子曰：有荣悴者必末愁悴。善乎宋玉之言曰：「悲哉秋之为气也！王逸注曰：寒气聊戾，岁将暮也。??瑟兮阴气促急，风暴疾也。草木摇落花叶陨落，肥润去也。而变衰。形体易色，枝枯槁也。憀了栗兮息念卷戾心自伤。若在远行，远出之他方。登山临水升高远望，视江河也。送将归。」族亲别，还故乡，已上宋玉九辩之文。夫送归怀慕徒之恋兮，言怀思慕恋。徒，侣也。远行有羇旅之愤。左氏传，陈敬仲曰：羇旅之臣。杜预曰：羇，寄旅客。临川感流以叹逝兮，登山怀远而悼近。论语曰：子在川上曰：逝者如斯夫，不舍昼夜。包曰：逝，往也。言凡往者如川之流也。晏子春秋曰：景公游于牛山，临齐国，乃流涕而叹曰：奈何去此堂堂之国而死乎，使古而无死，不亦乐乎？左右皆泣，晏子独笑曰：夫盛之有衰，生之有死，天之数也。物有必至，事有当然，曷有悲老而哀死，古无死古之乐也，君何有焉。怀远悼近，齐景之谓也。彼四戚之疚心兮，遭一涂而难忍。毛诗曰：既来既往，使我心疚。郑玄曰：疚，病也。嗟秋日之可哀兮，谅无愁而不尽。野有归燕，隰有翔隼。楚辞曰：燕翩翩其辞归。鸷击之鸟，通呼曰隼，一曰鹞，春化为布谷。文子曰：鹰隼未击，罗网不得张。游氛朝兴，槁叶夕殒。杜预左氏传注曰：氛，气也。郑玄毛诗笺曰：木叶槁，得风乃落。
　　于是乃屏轻箑所甲，释纤絺。吕氏春秋曰：冬不用箑，非爱箑也，清有余也。高诱曰：箑，扇也。孔安国尚书传曰：纤，细也。絺，细葛也。藉莞蒻若，御袷衣。郑玄毛诗笺曰：莞，小蒲席也，胡官切。说文曰：蒻，蒲子以为华席也。又曰：袷，衣无絮也，古洽切。庭树槭以洒落兮，劲风戾而吹帷。槭，枝空之貌，所隔切。戾，劲疾之貌。蝉嘒嘒而寒吟兮，鴈飘飘而南飞。毛诗曰：菀彼柳斯，鸣蜩嘒嘒。毛苌诗曰：嘒嘒，小声也。飘飘，飞貌。楚辞曰：鴈雝雝而南游。天晃朗以弥高兮，日悠阳而浸微。言秋日天气高朗。晃朗，明貌。悠阳，日入貌。杜笃吊王子比干曰：霞霏尾而四除，言晃朗而高明。楚辞曰：天高而气清。礼记曰：仲秋杀气浸盛，阳气曰衰。何微阳之短晷，觉凉夜之方永。尚书曰：日短星昴，以正仲冬。毛诗曰：夏之日，冬之夜。毛苌曰：言长也。月朣胧以含光兮，露凄清以凝冷。埤苍曰：朣胧，欲明也。朣，徒东切。胧，力东切。熠耀粲于阶闼兮，蟋蟀鸣乎轩屏。毛诗曰：熠耀宵行。毛苌曰：熠耀，?也。?，萤火也。毛诗曰：蟋蟀在堂。毛苌曰：蟋蟀，蛬也。崔豹古今注曰：熠耀，?也。一曰耀夜，腐草为之，食蚊蚋。又曰：蟋蟀名蛬，初秋生，得寒则鸣噪，济南谓之懒妇也。听离鸿之晨吟兮，望流火之余景。毛诗曰：七月流火。毛苌曰：大火也。流，下也。宵耿介而不寐兮，独展转于华省。王逸楚辞注曰：耿介，执节守度。毛诗曰：耿耿不寐，如有隐忧。又曰：悠哉悠哉，展转反侧。悟时岁之遒尽兮，慨俛首而自省。楚辞曰：岁忽忽而遒尽。毛苌诗传曰：遒，终也。广雅曰：遒，急也。列子曰：师旷俛首而听之。曾子曰：君子旦就业，夕而自省也。斑鬓髟以承弁兮，素发飒以垂领。服虔通俗文曰：发垂而髟，方料切。说文曰：白黑发杂而髟。字林亦同。周礼曰：士弁服。白虎通曰：皮弁，冠名。仰群儁之逸轨兮，攀云汉以游骋。登春台之熙熙兮，珥金貂之炯炯。高阁连云，升之以攀云汉也。言群儁自致高远。老子曰：众人熙熙，如享太牢，如登春台。汉书，谷永对诏曰：戴金貂之饰，执常伯之职也。董巴舆服志曰：侍中冠金珰，附蝉为文，貂尾为饰。广雅曰：炯炯，光也。苟趣舍之殊涂兮，庸讵识其躁静。六韬，太公曰：夫人皆有性，趣舍不同。司马迁书曰：趣舍异路。庄子，王倪曰：吾庸讵知吾所谓知非不知邪？司马彪曰：庸，犹何用也。老子曰：重为轻根，静为躁君。闻至人之休风兮，齐天地于一指。庄子曰：不离于真，谓之至人。又曰：以指喻指之非指，不若以非指喻指之非指也。以马喻马之非马，不若以非马喻马之非马也。天地一指也。万物一马也。郭象曰：夫自是而非彼，我之常情也。故以我指喻彼指，则彼指于我指独为非指矣。此以喻指之非指也。若覆以彼指还喻我指，则我指于彼指复为非指矣。此以非指喻指之非指也。将明无是无非，莫若反复相喻；反复相喻，则彼之与我既同于自是，又均于相非；均于相非，则天下无是；同于自是，则天下无非。何以明其然邪？是若果是，则天下不得复有非之者也。非若果非，亦不得复有是之者也。今是非无主，纷然殽乱，明此区区，各信其偏见，而同于一致耳。仰观俯察，莫不皆然。是以至人知天地一指也，万物一马也，故浩然大宁，而天下万物各当其分，同于自得而无是无非也。彼知安而忘危兮，故出生而入死。周易曰：安不忘危，存不忘亡。老子曰：出生入死。韩子曰：人始于生而卒于死，始之谓出，卒之谓入，故曰出生入死也。行投趾于容迹兮，殆不践而获底。阙侧足以及泉兮，虽猴猿而不履。言人之行，投趾在乎容迹之地，近不践而获安，若以足外为无用，欲阙之及泉，虽则捷若猴猿，亦不能履也。庄子，惠子谓庄子曰：子言无用。庄子曰：知无用而可与言用矣。夫地非不广且大也，人之所用容足耳。然则侧足而垫之致黄泉，人尚有用乎？惠子曰：无用。庄子曰：然则无用之为用也亦明矣。郭璞尔雅注曰：底，止也。龟祀骨于宗祧兮，思反身于绿水。庄子曰：庄子钓于濮水，楚王使二大夫往聘庄子，曰：愿以境内累子。庄子持竿不顾，曰：吾闻楚有神龟，死已三千岁矣。王巾笥而藏之庙堂之上，此龟者宁其死为留骨而贵乎？宁其生而曳尾涂中乎？二大夫曰：宁生而曳尾涂中。庄子曰：往矣，吾将曳尾于涂中矣。
　　且敛衽以归来兮，忽投绂以高厉。衽，襟也。字林曰：绂，绶也。楚辞曰：飒弭节而高厉。耕东皋之沃壤兮，输黍稷之余税。水田曰皋，东者取其春意。汉书，郑明曰：将归延陵之皋，修农圃之畴。张晏曰：隐耕皋泽之中。阮籍奏记曰：将耕东皋之阳，输黍稷之税。说文曰：税，租也。泉涌湍于石间兮，菊扬芳于崖澨。礼记曰：仲秋菊有黄华。澡秋水之涓涓兮，玩游鯈之潎潎。庄子曰：秋水时至，百川灌河。金人铭曰：涓涓不壅，将成江河。庄子曰：庄子与惠子游于濠梁上，庄子曰：鯈鱼出游从容，是鱼乐也。惠子曰：子非鱼，安知鱼乐？庄子曰：子非我，安知我不知鱼之乐也？潎潎，游貌也，匹曳切。逍遥乎山川之阿，放旷乎人间之世。庄子有逍遥游篇。司马彪曰：言逍遥无为者，能游大道也。又有人间世篇。司马彪曰：言处人间之宜，居乱世之理，与人群者，不得离人，然人间之事故，世世异宜，唯无心而不自用者，为能唯变所适而何足累。优哉游哉，聊以卒岁。家语，孔子歌曰：优哉游哉，聊以卒岁。王肃曰：言优游以终岁也。
文选考异
注「兴者记事于物」：茶陵本「记」作「托」，是也。袁本亦误记。
四时忽其代序兮：袁本、茶陵本「时」作「运」。案：不着校语，无以考也。
注「有荣悴者」：案：「悴」当作「华」。各本皆伪。
??瑟兮：袁本、茶陵本「??」作「萧」。案：楚辞作「萧」，似二本是也。
注「风暴疾也」：案：「暴疾」当作「疾暴」。各本皆倒，后三十三卷可证。又下「息念卷戾」当作「思念暴戾」。「远出」当作「远客出去」。「族亲别」下当有「逝」字，仿此。又楚辞亦可证也。
注「了」：袁本、茶陵本作「憀音了」，在注末，是也。
注「事有当然」：袁本、茶陵本「当」作「常」，是也。
注「既来既往」：茶陵本「来往」二字互易，是也。袁本亦误。
注「以为华席也」：案：「华」当作「苹」。各本皆误。今说文作「平」。「苹」、「平」同字。
蝉嘒嘒而寒吟兮：袁本、茶陵本「而」作「以」。案：此亦两通，无以考也。
注「杜笃」：下至「言晃朗而高明」：袁本、茶陵本无此二十字。
注「如登春台」：袁本「登春」作「春登」，是也。茶陵本亦误倒。
注「此以喻指之非指也」：何校「以」下添「指」字，是也。各本皆脱。陈云别本有，今未见。
注「汉书郑明曰」：陈云「明」当作「朋」，是也。各本皆伪。所引萧望之传文。
菊扬芳于崖澨：袁本、茶陵本「于」作「乎」。案：此亦两通，无以考也。

雪赋

说文曰：雪，凝雨也。释名曰：雪，娞也。水下遇寒而凝，娞娞然下也。曾子曰：阴气凝而为雪。五经通训曰：春泄气为雨，寒凝为雪。
雪赋
　　谢惠连沈约宋书曰：谢惠连，陈郡阳夏人也。幼而聪敏，年十岁能属文，族兄灵运，深加知赏，本州岛辟主簿，不就，后为司徒彭城王法曹。为雪赋，以高丽见奇，年二十七卒。
　　岁将暮，时既昏。毛诗曰：岁亦暮止。刘向七言曰：时将昏暮白日午。昏，冥也。寒风积，愁云繁。庄子曰：风积不厚，则其负大翼也无力。傅玄诗曰：浮云含愁色，悲风坐自叹。班婕妤捣素赋曰：伫风轩而结睇，对愁云之浮沈。然疑此赋非婕妤之文，行来已久，故兼引之。梁王不悦，游于兔园。此假主客以为辞也。汉书曰：梁孝王，文帝子也。西京杂记曰：梁孝王好宫室苑囿之乐，筑兔园也。乃置旨酒，命宾友。召邹生，延枚叟。汉书，梁孝王待士，邹阳从孝王游。又曰：枚乘为弘农都尉，去官游梁。相如末至，居客之右。汉书曰：相如客游梁。又曰：田叔等十人，汉廷臣无能出其右者。俄而微霰零，密雪下。庄子曰：俄而死。王肃家语注曰：俄，有顷也。王乃歌北风于卫诗，咏南山于周雅。毛诗卫风曰：北风其凉，雨雪其滂。又小雅信南山曰：上天同云，雨雪雰雰。授简于司马大夫，言大夫，尊之也。国语，越王勾践曰：苟闻子大夫之言。尔雅曰：简谓之毕也。郭璞曰：今简札也。曰：「抽子秘思，骋子妍辞，侔色揣称，为寡人赋之。」郑玄周礼注曰：侔，等也，莫侯切。说文曰：揣，量也，初委切。尔雅曰：称，好也。老子曰：王公自谓孤寡不谷。
　　相如于是避席而起，逡巡而揖。孝经曰：曾子避席。公羊曰：逡巡，北面再拜也。广雅曰：逡巡，却退也。曰：臣闻雪宫建于东国，雪山峙于西域。孟子曰：齐宣王见孟子于雪宫。刘熙曰：雪宫，离宫之名也。汉书西域传曰：天山冬夏有雪。岐昌发咏于来思，姬满申歌于黄竹。岐，周所居；昌，文王名也。毛诗曰：昔我往矣，杨柳依依，今我来思，雨雪霏霏。姬，周姓也。满，穆王名，昭王子也。孔安国尚书传曰：申，重也。穆天子传曰：天子游黄台之丘，大寒，北风雨雪。天子作诗三章，以哀人夫：我徂黄竹员閟寒。乃宿于黄竹。曹风以麻衣比色，楚谣以幽兰俪曲。　毛诗曹风曰：蜉蝣掘阅，麻衣如雪。宋玉讽赋曰：臣尝行至，主人独有一女，置臣兰房之中，臣授琴而鼓之，为幽兰、白雪之曲。贾逵曰：俪，偶也。盈尺则呈瑞于丰年，袤丈则表沴于阴德。左氏传曰：凡平地尺为大雪。毛苌诗传曰：丰年之冬，必有积雪。金匮曰：武王伐纣，都洛邑未成，雨雪十余日，深丈余。汉书曰：气相伤谓之沴。沴，临莅不和意也。春秋潜潭巴曰：大雪甚厚，后必有女主，天雪连月阴作威。宋均曰：雪为阴，臣道也。雪之时义远矣哉！请言其始。
　　若乃玄律穷，严气升。礼记曰：季冬之月，日穷于次，月穷于纪。又曰：孟冬之月，天地始肃。郑玄曰：肃，严急之气也。孟冬之月，天气上腾。夏侯孝若寒雪赋曰：严气枯杀，玄泽闭凝。焦溪涸护，汤谷凝。郦元水经注曰：焦泉发于天门之左，南流成溪，谓之焦泉。盛弘之荆州记曰：南阳郡城北有紫山，东有一水，冬夏常温，因名汤谷也。火井灭，温泉冰。博物志曰：临邛火井，诸葛亮往视，后火转盛，以盆贮水煮之，得盐。后人以火投井，火即灭，至今不燃。又曰：西河郡鸿门县亦有火井祠，火从地出。张衡温泉赋曰：遂适骊山观温泉。沸潭无涌，炎风不兴。郦元水经注曰：以生物投之，须臾即熟。又曰：曲阿季子庙前，井及潭常沸，故名井曰沸井，潭曰沸潭。炎风在南海外，常有火风。夏日则蒸杀其过鸟也。吕氏春秋曰：何谓八风，东北曰炎风。高诱曰：一曰融风。北户墐扉，裸胡卦壤垂缯。毛诗曰：穹窒熏鼠，塞向墐户。毛苌曰：向，北出牖也。墐，涂也。东夷传曰：倭国东四千余里，裸人国也。字林曰：缯，帛摠名也。于是河海生云，朔漠飞沙。淮南子曰：四海之云凑。又曰：八泽之云，以雨九州岛。公羊传曰：河海润千里。何休曰：河海兴云，雨及千里。说文曰：北方流沙。汉书，李陵歌曰：径万里兮度沙漠。范晔后汉书，袁安议曰：今朔漠既定。杨泉物理论曰：风怒则飞沙扬砾。连氛累?，揜日韬霞。文字集略曰：霭，云状。又曰：?，亦霭也。一大切。毛苌诗传曰：揜，覆也。于俨切。杜预左氏传曰：韬，藏也，吐刀切。霰淅沥而先集，雪粉糅女又而遂多。韩诗曰：先集惟霰。薛君曰：霰，霙也，音英。夏侯孝若寒雪赋曰：集洪霰之淅沥，焕摧磊以？索。楚辞曰：雪纷糅其增加。郑玄礼记注曰：糅，杂也。
　　其为状也，散漫交错，氛氲萧索。王逸楚辞注曰：氛氲，盛貌。蔼蔼浮浮，瀌瀌弈弈。毛诗曰：雨雪浮浮。又曰：雨雪瀌瀌。方遥切。广雅曰：蔼蔼弈弈，盛貌。联翩飞洒，徘徊委积。始缘甍而冒栋，终开帘而入隙。杜预曰：甍，屋栋也。毛诗曰：下土是冒。传曰：冒，覆也。字林云：隙，壁际孔，从阜傍，二小夹日也。初便娟于墀庑，末萦盈于帷席。便娟、萦盈，雪回委之貌。楚辞曰：?娟修竹。王逸曰：?娟，好貌。说文曰：庑，堂下周屋也。释名曰：大屋曰庑。既因方而为珪，亦遇圆而成璧。眄隰则万顷同缟，瞻山则千岩俱白。于是台如重璧，逵似连璐。广雅曰：缟，练也。穆天子传曰：为盛姬筑台，是曰重璧之台。刘公干清庐赋曰：蹈琳莅之涂。然即逵也。许慎淮南子注曰：璐，美玉也，音路。庭列瑶阶，林挺琼树。瑶阶，玉阶也，已见西京赋。说文曰：挺，拔也，达鼎切。庄子曰：南方积石千里，树名琼枝。皓鹤夺鲜，白鹇失素。相鹤经云：鹤千六百年，形定而色白。复二千年，大毛落，茸毛生，色雪白。白鹇，鸟名也。西都赋曰：招白鹇。纨袖惭冶，玉颜掩姱。说文曰：纨，素也。冶，妖也。范子，纨素出齐。古诗曰：燕、赵多佳人，美者颜如玉。楚辞曰：美人皓齿。嫮与姱同，好貌。
　　若乃积素未亏，白日朝鲜，烂兮若烛龙，衔耀照昆山。山海经曰：赤水之北，有章尾山，有神，人面蛇身，其瞑乃晦，其视乃明，是烛九阴，是谓烛龙。楚辞曰：日安不飞，烛龙何照。王逸曰：言天西北有幽冥无日之国，有龙衔烛而照之。山海经曰：钟山之神，名曰烛阴。郭璞曰：即烛龙也。诗含神务曰：天不足西北，无有阴阳，故有龙衔火精以照天门中也。昆山，已见上文。尔其流滴垂冰，缘溜承隅。王逸楚辞注曰：溜，屋宇也。粲兮若冯夷，剖蚌列明珠。庄子曰：夫道，冯夷得之以游大川。抱朴子释鬼篇曰：冯夷，华阴人，以八月上庚日度河溺死，天帝署为河伯。说文曰：蚌，蜃也。司马彪以为明月珠蚌蛤也。蜀志：秦宓奏记曰：剖蚌求珠。至夫缤纷繁骛之貌，皓??曒絜之仪。回散萦积之势，飞聚凝曜之奇。固展转而无穷，嗟难得而备知。
　　若乃申娱翫之无已，夜幽静而多怀。风触楹而转响，月承幌而通晖。包氏论语注曰：梲者，梁上楹也。说文曰：楹，柱也。承，上也。文字集略曰：幌，以帛明牕也。酌湘吴之醇酎，御狐貉之兼衣。吴录曰：湘川酃陵县水，以作酒，有名。吴兴乌程县若下酒有名。醇酎，已见魏都赋。论语曰：狐貉之厚以居。晏子春秋曰：景公时，雨雪三日，公被狐白之裘，晏子入，公曰：怪哉！雨雪三日不寒。晏子曰：古之贤者，饱而知饥，温而知寒。公曰：善。出裘发粟以与饥人。夏侯孝若寒雪赋曰：既增覆而累镇，又加裘而兼衣。对庭鹍之双舞，瞻云鴈之孤飞。西京杂记曰：公孙乘月赋曰：鹍鸡舞于兰渚，蟋蟀鸣于西堂。践霜雪之交积，怜枝叶之相违。驰遥思于千里，愿接手而同归。杜笃众瑞颂曰：千里遥思，展转反侧。毛诗曰：携手同归。邹阳闻之，懑然心服。庄子曰：子贡懑然惭。又曰：使人以心服而不敢忤。说文曰：懑，烦也。苍颉曰：闷也。莫本切。有怀妍唱，敬接末曲。于是乃作而赋积雪之歌。
　　歌曰：携佳人兮披重幄，援绮衾兮坐芳缛。燎熏炉兮炳明烛，酌桂酒兮扬清曲。汉武帝秋风辞曰：携佳人兮不能忘。刘向有熏炉铭。楚辞曰：奠桂酒兮椒浆。熏，火烟上出也，字从黑。又续而为白雪之歌。歌曰：曲既扬兮酒既陈，朱颜??兮思自亲。楚辞曰：美人既醉朱颜??。王逸曰：??，着也，面着赤色也，徒何切。愿低帷以昵枕，念解佩而褫绅。昵，近也。褫，夺衣也。孔安国论语注曰：绅，大带也。怨年岁之易暮，伤后会之无因。君宁见阶上之白雪，岂鲜耀于阳春。楚辞曰：无衣裘以御冬，恐死不得见乎阳春。歌卒。王乃寻绎吟翫，抚览扼腕。毛苌诗传曰：绎，悦也。方言曰：绎，理也。说文曰：扼，把也。郑玄曰：腕，掌后节也。史记曰：天下之士，莫不扼腕以言。顾谓枚叔，起而为乱。乱者，理也。总理一赋之终也。
　　乱曰：白羽虽白，质以轻兮。白玉虽白，空守贞兮。孟子曰：白羽之白也，犹白雪之白也欤？白雪之白也，犹白玉之白也欤？刘熙曰：孟子以为白羽之白性轻，白雪之性消，白玉之性坚，虽俱白，其性不同。问告子，告子以为三白之性同。未若兹雪，因时兴灭。言随时行藏也。玄阴凝不昧其洁，太阳曜不固其节。蔡雍述行赋曰：玄灵黤以凝结，零雨集之溱溱。正历曰：日，太阳也。节岂我名，洁岂我贞。凭云升降，从风飘零。值物赋象，任地班形。任，犹因也。素因遇立，污随染成。污，犹相染污也。纵心皓然，何虑何营？归田赋曰：苟纵心于城外。孟子曰：我善养吾浩然之气。敢问何谓浩然之气？曰：难言也，其为气也，至大至刚，以直养而无害，则塞于天地之间。鸿安丘严平颂曰：无营无欲，澹尔渊清。

文选考异
注「臣授琴而鼓之」：案：「授」当作「援」。各本皆伪。
注「谓之焦泉」：案：「泉」当作「溪」。各本皆误。
揜日韬霞：袁本、茶陵本「揜」作「掩」，注同。案：此盖亦尤校改之也。
注「杜预左氏传曰」：陈云传下脱「注」字，是也。各本皆脱。
注「已见西京赋说文曰挺拔也达鼎切」：袁本、茶陵本无此十四字。有「琼亦玉也琼树恐误也」九字。案：「亦」当作「赤」，说文玉部文也。琼赤雪白，故善以正惠连之误。此注疑两有，以九字承「达鼎切」之下。袁、茶陵二本皆脱十四字，尤据别本校补之，但误去九字，大非。
玉颜掩姱：袁本、茶陵本「姱」作「嫮」。案：二本是也。今注有脱误，尤据之改正文，大非。说见下。
注「范子纨素出齐」：袁本、茶陵本无此六字。
注「嫮与姱同好貌」：袁本、茶陵本「好」上有「姱」字。案：各本皆非也。当作「嫭以姱嫮与嫭同嫮姱好貌」十一字。「嫭以姱」连上「美人皓齿」，大招文也。「嫮」与「嫭」同，赋作「嫮」，大招作「嫭」也。「嫮姱好貌」，王逸之注也。传写脱误不可读，尤延之遂误改正文为「姱」字，今特订正之。
注「日安不飞」：茶陵本「飞」作「到」，是也。袁本亦误「飞」。
嗟难得而备知：袁本「嗟」作「羌」，茶陵本亦作「嗟」。案：此必善「羌」、五臣「嗟」，各本失着校语而乱之。
注「我善养吾浩然之气」：案：「浩」当作「皓」，下同。各本皆误。说见后答宾戏下。
注「鸿安丘严平颂曰」：案：「鸿」上当有「梁」字。各本皆脱。补亡诗引有。

月赋

周易曰：坎为月，阴精也。郑玄曰：臣象也。广雅云，夜光谓之月，月御谓之望舒。说文曰：月者，太阴之精。释名曰：月，阙也，言有时盈有时阙也。
月赋
　　谢希逸沈约宋书曰：谢庄，字希逸。陈郡阳夏人也。太常弘微子也。年七岁能属文，仕至光禄大夫。泰初二年卒，时年三十六，谥曰宪子。所著文章四百余首，行于代。
　　陈王初丧应刘，端忧多暇。假设陈王、应、刘，以起赋端也。陈王，曹植也。应、刘，应玚、刘桢也。魏文帝书曰：徐、陈、应、刘，一时俱逝。孙卿子曰：其为人也，多暇日者其出入不远。绿苔生阁，芳尘凝榭。言无复娱游，故绿苔生而芳尘凝也。高诱注淮南子曰：苍苔，水衣。庾阐杨都赋曰：结芳尘于绮疏。郭璞尔雅注曰：榭，台上起屋也。悄焉疚怀，不怡中夜。毛诗曰：忧心悄悄。悄悄，忧貌。七小切。尔雅曰：疚，病也。怡，乐也。家语，孔子云：日出听政，至于中夜。乃清兰路，肃桂苑。兰路，有兰之路。桂苑，有桂之苑。楚辞曰：皋兰被径。王逸曰：径，路也。刘渊林吴都赋注曰：吴有桂林苑。腾吹寒山，弭盖秋阪。王逸楚辞注曰：腾，驰也。礼记曰：季秋入学，习吹。王逸楚辞注曰：弭，按也。临浚壑而怨遥，登崇岫而伤远。于时斜汉左界，北陆南躔。大戴礼曰：七月汉案户。汉，天汉也。案户，直户也。李陵诗曰：天汉东南驰。左传，申丰曰：日在北陆而藏冰。杜预曰：陆，道也。汉书曰：冬则南，夏则北。汉书音义，韦昭曰：躔，处也，亦次也。方言曰：日运为躔。躔，历行也。白露暧空，素月流天。长歌行曰：昭昭素明月，辉光烛我床。沈吟齐章，殷勤陈篇。楚辞曰：意欲兮沈吟。毛诗齐风曰：东方之月兮，彼姝者子，在我闼兮。又陈风曰：月出皦兮，佼人憭兮。抽毫进牍，以命仲宣。此假王仲宣也。毫，笔毫也。文赋曰：或含毫而藐然。说文曰：牍，书版也。
　　仲宣跪而称曰：声类曰：跪，跽也。跪，渠委切。跽，奇几切。臣东鄙幽介，长自丘樊，仲宣，山阳人，故云东鄙。战国策，范雎谓秦王曰：臣东鄙贱人。尔雅曰：樊，藩也。郭璞曰：藩，篱也。昧道懵学，孤奉明恩。说文曰：懵，目不明也。莫赗切。臣闻沈潜既义，高明既经。尚书曰：沈潜刚克，高明柔克。孔安国曰：沈潜谓地，高明谓天。左氏传，子太叔曰：子产云：礼，天之经，地之义。日以阳德，月以阴灵。春秋说题辞曰：阳精为日。易辩终备曰：日之既，阳德消。郑玄曰：日既蚀，明尽也。春秋感精符云：月者阴之精。擅扶光于东沼，嗣若英于西冥。扶光，扶桑之光也。东沼，汤谷也。若英，若木之英也。西冥，昧谷也。月盛于东，故曰擅，始生于西，故曰嗣。山海经曰：汤谷有扶木，九日居下枝，一日居上枝。又曰：灰野之山，有赤树青叶，名曰若木。日之所入处。郭璞曰：扶木，扶桑也。尚书曰：宅西曰昧谷。孔安国曰：昧，冥也。淮南子曰：日出于汤谷，拂于扶桑。又曰：若木末有十日，其华照下地。高诱曰：若木端有十日，状如莲华。引玄兔于帝台，集素娥于后庭。张衡灵宪曰：月者，阴精之宗，积成为兽，象兔形。春秋元命苞曰：月之为言阙也，两说蟾蠩与兔者，阴阳双居，明阳之制阴，阴之倚阳。张泉观象赋曰：渐台可升。自注曰：渐台，天台之名。四星在织女东。淮南子曰：羿请不死之药于西王母，常娥窃而奔月。注曰：常娥，羿妻也。归藏曰：昔常娥以不死之药奔月。论语曰：皇皇后帝。张泉观象赋曰：寥寥帝庭。自注云：帝庭谓太微宫也。春秋元命苞曰：太微为天庭。朒朓警阙，朏魄示冲。说文曰：朒，朔而月见东方，缩朒然。朓，晦而月见西方也。朏，月未成光。魄，月始生魄然也。尚书五行传曰：晦而月见西方谓之朓，朓则王侯奢也。朔而月见东方谓之侧匿，侧匿则王侯肃。郑玄曰：朓，条达行疾貌也。警阙，谓朒朓失度，则警人君有所阙德。示冲，言朏魄得所，则表示人君有谦冲，不自盈大也。礼记注曰：月三日而成魄，是以礼有三让也。朒，女六切。朓，大鸟切。朏，芳尾切。顺辰通烛，从星泽风。辰，十二辰。言月顺之以照天下也。淮南子曰：正月建寅，月从左行十二辰。许慎曰：历十二辰而行。尚书曰：月之从星，则以风以雨。孔安国尚书传曰：月经于箕则多风，离于毕则多雨。然泽则雨也。增华台室，扬采轩宫。台室，三公位。轩宫，轩辕之宫。史记曰：中宫文昌，魁下六星，两两相比，名曰三能。能，古台字也。齐色则君臣和也。淮南子曰：轩辕者，帝妃之舍。高诱曰：轩辕，星名。委照而吴业昌，沦精而汉道融。吴录曰：长沙桓王名策。武烈长子，母吴氏有身，梦月入怀。汉书，元后母李亲梦月入怀而生后，遂为天下母。昌，盛也。融，明也。
　　若夫气霁地表，云敛天末。说文曰：霁，雨止也。西京赋曰：眇天末以远期。霁，才计切。洞庭始波，木叶微脱。楚辞曰：洞庭波兮木叶下。菊散芳于山椒，鴈流哀于江濑。礼记曰：仲秋菊有黄华。王逸楚辞注曰：土高四堕曰椒。汉书，武帝伤李夫人赋曰：释予马于山椒。山椒，山顶也。说文曰：濑，水流沙上也。升清质之悠悠，降澄辉之蔼蔼。楚辞曰：白日出兮悠悠。长门赋曰：望中庭之蔼蔼，若季秋之降霜。列宿掩缛，长河韬映。楚辞曰：若列宿之错置。说文曰：缛，繁采饰也。毛诗曰：倬彼云汉。毛苌曰：云汉，天河也。柔祇雪凝，圆灵水镜。柔祇，地也。圆灵，天也。连观霜缟，周除冰净。观，宫观也。徐干七喻曰：连观飞榭。说文曰：除，殿陛也。君王乃猒晨欢，乐宵宴。收妙舞，弛清县。边让章华台赋曰：妙舞丽于阳阿。长笛赋曰：磬襄弛县。周礼曰：大忧弛县。郑玄曰：弛，释也。字林曰：弛，解也。韦昭曰：弛，废也。去烛房，即月殿。芳酒登，鸣琴荐。
　　若乃凉夜自凄，风篁成韵。篁，竹丛生也。风篁，风吹篁也。亲懿莫从，羇孤递进。亲懿，懿亲也。左氏传，富辰曰：兄弟虽有小忿，不废懿亲。杜预曰：懿，美也。羇孤，羇客孤子也。言亲懿不从游，而羇旅之孤更进也。聆皋禽之夕闻，听朔管之秋引。诗曰：鹤鸣九皋。皋禽，鹤也。抱朴子曰：峻概独立，而皋禽之响振也。朔管，羌笛也。说文曰：管，十二月位在北方，故云朔。秋引，商声也。于是弦桐练响，音容选和。弦桐，琴也。埤苍曰：练，择也。练与拣音义同。桓谭新论曰：神农始削桐为琴，练丝为弦，侯瑛筝赋曰：察其风采，拣其声音。郑玄礼记注曰：选，可选择也。徘徊房露，惆怅阳阿。防露，盖古曲也。文赋曰：寤防露与桑间，又虽悲而不雅。房与防古字通。淮南子曰：夫歌采菱，发阳阿，鄙人听之，不若延露以和也。声林虚籁，沦池灭波。此言风将息也。声林而籁管虚，沦池而大波灭。牵秀相风赋曰：幽林绝响，巨海息波。庄子曰：子綦谓子游曰：夫大块噫气，其名曰风，是以无作，作则万窍怒号，泠风则小和，飘风则大和，厉风济则众窍为虚。子游曰：地籁则众窍是已。郭象曰：烈风作则众窍实，及其止则众窍虚。薛君韩诗章句曰：从流而风曰沦。沦，文貌。说文曰：波，水涌也。情纡轸其何托，愬皓月而长歌。楚辞曰：郁结纡轸兮，离愍而长鞫。王逸曰：纡，曲；轸，痛也。毛诗曰：如彼愬风。毛苌曰：愬，乡之也。
　　歌曰：美人迈兮音尘阙，隔千里兮共明月。楚辞曰：望美人兮未来。陆机思归赋曰：绝音尘于江介，托影响乎洛湄。淮南子曰：道德之论，譬如日月驰骛，千里不能改其处也。临风叹兮将焉歇，川路长兮不可越。楚辞曰：临风怳兮浩歌。歌响未终，余景就毕。满堂变容，回遑如失。说文曰：满堂饮酒。庄子，子贡曰：夫子见之变容失色。范晔后汉书曰：戴良见黄宪反归，罔然若有失也。又称歌曰：月既没兮露欲晞，岁方晏兮无与归。楚辞曰：岁既晏兮孰与归。佳期可以还，微霜沾人衣！楚辞曰：与佳人期兮夕张。又曰：微霜兮夜降。魏文帝善哉行曰：溪谷多悲风，霜露沾人衣。
　　陈王曰：「善。」乃命执事，献寿羞璧。左氏传，原成叔曰：敢私于执事。史记曰：平原君以千金为鲁连寿。韩诗外传曰：楚襄王遣使持白璧百双聘庄子。敬佩玉音，复之无斁。毛诗曰：无金玉尔音。尚书曰：我有周无斁。尔雅曰：斁，猒也。
文选考异
注「时年三十六」：何校「三」改「四」。陈云「三」当作「四」。案：所校是也。本传可证。各本皆误。
注「长歌行曰」：陈云「长」当作「伤」，是也。各本皆误。
注「王逸楚辞注曰土高四堕曰椒」：袁本、茶陵本无此十二字。
注「侯瑛筝赋曰」：案：「瑛」当作「瑾」。各本皆伪。茶陵本「侯」作「吴」，更误。何、陈校据之，非也。说详后陆士衡猛虎行。
注「防露盖古曲也」：茶陵本「防」作「房」，是也。袁本亦误「防」。
注「鄙人听之不若延露以和也」：袁本、茶陵本无此十一字。
临风叹兮将焉歇：茶陵本云五臣作「焉」。袁本云善作「乌」。案：「乌」字传写伪，此尤延之校改正之也。
注「原成叔曰」：案：「原」当作「厚」。各本皆误。此所引襄十四年传文。幽愤诗注作「后」，九锡文注作「厚」，「厚」即「后」也。善引群书，其字或不画一，例如此矣。

鸟兽上

尔雅曰：两足而羽谓之禽，四足而毛谓之兽。禽，即鸟也
鵩鸟赋

并序
鵩鸟赋
　　贾谊汉书曰：贾谊，洛阳人也。年十八，属文称于郡中。河南太守吴公闻其秀才，召置门下，甚幸爱。后文帝召为博士，为绛、灌、冯敬之属害之，于是天子疏之，以为长沙王傅。然贾生英特，弱龄秀发，纵横海之巨鳞，矫冲天之逸翰，而不参谋棘署，赞道槐庭，虚离谤缺，爰傅卑土，发愤嗟命，不亦宜乎？而班固谓之未为不达，斯言过矣！
　　谊为长沙王傅，汉书云：谊为长沙王太傅，三年，鵩入谊舍。又云：后岁余，文帝思谊，征拜为梁王傅，然文帝之世，王长沙者，唯有吴芮之子孙耳。经史不载其谥号，故难得而详也。又，景帝十三王传曰：长沙定王发母唐姬无宠，故王卑湿国。三年，有鵩鸟飞入谊舍，止于坐隅，鵩似鸮，不祥鸟也。晋灼曰：巴蜀异物志曰：有鸟小如鸡，体有文色，上俗因形名之曰鵩。不能远飞，行不出域。鸮，于妖切。谊既以谪居长沙，韦昭曰：谪，谴也。长沙卑湿，谊自伤悼，以为寿不得长，乃为赋以自广。自广，自宽也。其辞曰：
　　单阏之岁兮，四月孟夏。尔雅曰：太岁在卯曰单阏。徐广曰：文帝六年岁在丁卯。庚子日斜兮，鵩集予舍。李奇曰：日西斜时也。止于坐隅兮，貌甚闲暇。闲暇，不惊恐也。异物来萃兮，私怪其故。萃，集也。发书占之兮，谶言其度。说文曰：谶，验也。有征验之书，河、洛所出书曰谶。曰：野鸟入室兮，主人将去。请问于鵩兮，予去何之？善曰：谶于鵩鸟也。吉乎告我，凶言其灾。淹速之度兮，语予其期。淹，迟也。速，疾也。谓死生之迟疾也。鵩乃叹息，举首奋翼，口不能言，请对以臆。请以臆中之事以对也。
　　万物变化兮，固无休息。庄子曰：已化而生，又化而死。鹖冠子曰：固无休息。斡流而迁兮，或推而还。如淳曰：斡，转也。善曰：鹖冠子曰：斡流迁徙，固无休息。形气转续兮，变化而蟺。韦昭曰：而，如也。苏林曰：转续，相传与也。蟺，音蝉，如蜩蝉之蜕化也；或曰：蟺，相连也。沕穆无穷兮，胡可胜言。沕穆，不可分别也。颜师古曰：沕穆，微深也。鹖冠子曰：变化无穷，何可胜言。沕，亡笔切。祸兮福所倚，福兮祸所伏。鹖冠子曰：祸乎福之所倚，福乎祸之所伏。老子注曰：倚，因也。圣人遭祸而能悔过，责己修善则祸去福来也。中人得福而为骄恣，则福去而祸来也。忧喜聚门兮，吉凶同域。鹖冠子曰：忧喜聚门，吉凶同域。或作最，亦聚也。董仲舒云：吊者在门，庆者在庐。今言皆在门者好恶，故言同域也。彼吴强大兮，夫差以败。越栖会稽兮，句践霸世。鹖冠子曰：失反为得，成反为败。吴大兵强，夫差以困；越栖会稽，句践霸世。史记曰：越王句践，其先允常，与吴王阖闾战而相怨伐。允常卒，子句践立，是为越王。阖闾闻允常死，乃兴师伐越。越王句践使士挑战，射伤吴王阖闾，阖闾且死，告其子夫差曰：必无忘越。三年，句践闻吴王夫差日夜勒兵，且以报越，欲先吴未发往伐之，范蠡谏曰：不可。王曰：已决之矣。遂兴师。吴王闻之，悉精兵以伐越，败之夫椒。越王乃以甲兵五千人，栖于会稽。吴师追而围之。越王谓范蠡曰：以不听子，故至于此，为之奈何！蠡对曰：持满者与天，定倾者与人，节事者以地，卑辞厚礼以遗之，不许，而身与之市。句践曰：诺。乃令大夫种行成于吴，膝行顿首曰：君王亡臣句践，使陪臣种敢告下执事，句践请为臣，妻为妾。吴王将许，子胥言于吴王曰：天以越赐吴，勿许也。吴王不听，卒许越平。句践自会稽归，拊循其士民伐吴，大破吴，因留围之三年。越遂栖吴王于姑苏山。吴王谢曰：吾老矣，不能事君王。遂自杀。乃蔽面曰：吾无以见子胥也。高诱淮南子注云：山处曰栖。越灭吴称霸。斯游遂成兮，卒被五刑。应劭曰：李斯西游于秦，身登相位，二世时，为赵高所谗，身被五刑。傅说胥靡兮，乃相武丁。尚书曰：高宗梦得说，使百工营求诸野，得诸傅岩，爰立作相。孔安国曰：傅氏之岩，通道所经，有涧水坏道，使胥靡刑人筑护此道，说贤而隐，代胥靡筑之。庄子曰：夫道，傅说得之以相武丁。夫祸之与福兮，何异纠纆。字林曰：纠，两合绳。纆，三合绳。应劭曰：祸福相与为表里，如纠纆索相附会也。臣瓒曰：纠，绞也。纆，索也。鹖冠子曰：祸与福如纠纆也。命不可说兮，孰知其极。鹖冠子曰：终则有始，孰知其极。老子道德经曰：孰知其极。河上公注曰：祸福更相生死，孰知其穷极时也。颜监曰：极，止也。水激则旱兮，矢激则远。万物回薄兮，振荡相转。言矢飞水流，各有常度，为物所激，或旱或远，斯则万物变化，乌有常则乎？鹖冠子曰：水激则悍，矢激则远，精神回薄，振荡相转。悍与旱同，并户但切。吕氏春秋曰：激矢远，激水旱。云蒸雨降兮，纠错相纷。黄帝素问曰：地气上为云，天气下为雨。韦昭国语注曰：蒸，升也。大钧播物兮，坱圠无垠。如淳曰：陶者作器于钧上，此以造化为大钧。应劭曰：阴阳造化，如钧之造器也，其气坱圠非有限齐也。善曰：坱，乌党切。圠，乌黠切。天不可预虑兮，道不可预谋。鹖冠子曰：天不可预谋，道不可预虑。迟速有命兮，焉识其时。鹖冠子曰：迟速止息，必中参伍。焉识其时，见下文也。
　　且夫天地为炉兮，造化为工。庄子，子黎曰：今一以天地为大炉，以造化为大冶，恶乎往而不可哉？阴阳为炭兮，万物为铜。合散消息兮，安有常则。庄子曰：人之生也，气之聚也，聚为生，散为死。鹖冠子曰：同合消散，孰识其时。千变万化兮，未始有极。列子曰：千变万化，不可穷极。庄子曰：若人之形者，万化而未始有极。司马彪曰：当复化而为无。忽然为人兮，何足控抟。控抟，爱生之意也。孟康曰：控，引也。抟，持也。言人生忽然，何足引持自贵惜也。如淳曰：抟，音团，或作揣。晋灼曰：许慎云：揣，量也。度商曰揣，言何足度量己之年命长短而惜之乎。按史记英布传云果如薛公揣之，陈平云生揣我何念，皆训为量，与晋灼说同，音初毁切，又丁果切。但字者滋也，不可胶柱，在此赋训抟为量，义似未是。至于合韵，全复参差，且史记揣作抟字，如淳、孟康义为是也。善曰：鹖冠子曰：彼时之至，安可复还，安可控抟也。化为异物兮，又何足患。师古曰：患，音还。言人皆死变化，我何足患之。庄子曰：假于异物，托于同体。郭璞曰：假，因也。今死生聚散，变化无方，皆异物也。小智自私兮，贱彼贵我。列子曰：小智自私怨之府。庄子，北海若曰：以道观之，无贵无贱。以物观之，自贵而相贱。鹖冠子曰：小智立趣，好恶自惧。达人大观兮，物无不可。鹖冠子曰：达人大观，乃见其符。庄子曰：物故有所然，物故有所可，无物不然，无物不可。贪夫殉财兮，烈士殉名。列子云：胥士之殉名，贪夫之殉财，天下皆然，不独一人。司马彪曰：殉，营也。瓒曰：以身从物曰殉。夸者死权兮，品庶每生。善曰：鹖冠子曰：夸者死权，自贵矜容殉名。司马彪庄子注曰：夸，虚名也。孟康曰：每，贪也。庄子曰：贪生失理。怵迫之徒兮，或趋东西。孟康曰：怵，为利所诱怵也。迫，迫贫贱也。东西趋利也。趋，音娶。怵，音戍。大人不曲兮，意变齐同。大人者，与天地合其德。愚士系俗兮，窘若囚拘。庄子曰：不肖系俗。窘，囚拘之貌，求殒切。至人遗物兮，独与道俱。庄子曰：不离于真谓之至人。又孔子谓老聃曰：形体若槁木，似遗物而立于独也。鹖冠子曰：圣人捐物。又曰：至人不遗，动与道俱。众人惑惑兮，好恶积亿。李奇曰：惑惑，东西也。所好所恶，积之万亿也。鹖冠子曰：众人惑惑，迫于嗜欲。真人恬漠兮，独与道息。文子曰：得天地之道，故谓之真人也。庄子曰：虚静恬淡、寂漠无为者，道德之至也。释智遗形兮，超然自丧。庄子云：仲尼问于颜回曰：何谓坐忘？回曰：堕支体，黜聪明，离形去智，同于大道，此谓坐忘。司马彪曰：坐而自忘其身。老子曰；燕处超然。庄子曰：南伯子綦曰：嗟乎！我悲人之自丧。寥廓忽荒怳兮，与道翱翔。寥廓忽荒，元气未分之貌。广雅曰：廖，深也。廓，空也。鹖冠子曰：与道翱翔。乘流则逝兮，得坻则止。孟康曰：易，坎为险，遇险难而止也。张晏曰：坻，水中小洲也。坻或为坎。又曰：易明夷则仕，险难则隐。鹖冠子曰：乘流以逝。纵躯委命兮；不私与己。鹖冠子曰：纵躯委命，与时往来。
　　其生兮若浮，其死兮若休。庄子曰：其生若浮，其死若休。澹乎若深泉之静，泛乎若不系之舟。庄子，老聃曰：其居也，渊而静，其唯人心乎。鹖冠子曰：泛泛乎若不系之舟。不以生故自宝兮，养空而浮。邓展曰：自宝，自贵也。郑氏曰：道家养空，虚若浮舟也。庄子曰：泛若不系之舟，虚而遨游。德人无累，知命不忧。庄子，苑风曰：愿闻德人。淳芒曰：德人者，居无思，行无虑也。又曰：圣人循天之理，故无天灾，故无物累。周易曰：乐天知命，故不忧。细故蔕芥，何足以疑。鹖冠子曰：细故袃葪，奚足以疑。袃葪与蔕芥，古字通。张揖子虚赋注曰：蔕芥，刺鲠也。
</div>
    <div class="pagination">
<a href="文选详注_page29.html">上一页</a><span>...</span><a href="文选详注_page25.html">25</a><a href="文选详注_page26.html">26</a><a href="文选详注_page27.html">27</a><a href="文选详注_page28.html">28</a><a href="文选详注_page29.html">29</a><span class="current-page">30</span><a href="文选详注_page31.html">31</a><a href="文选详注_page32.html">32</a><a href="文选详注_page33.html">33</a><a href="文选详注_page34.html">34</a><a href="文选详注_page35.html">35</a><span>...</span><a href="文选详注_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
