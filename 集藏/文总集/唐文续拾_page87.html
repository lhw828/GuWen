<!DOCTYPE html>
<html>
<head>
    <meta charset="UTF-8">
    <title>唐文续拾 - 第 87 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐文续拾 - 第 87 页/共 91 页</h1>
    <div class="content">    大唐会昌五年乙丑岁孟夏之月廿一日，夫人终於家，春秋六十有八。祖讳真，父讳□□，其先庐江人也。夫人幼习女仪，长有令誉，初笄之岁，匹於陆君，肃肃雍雍，如琴和瑟。呜呼！不同偕老，陆君不幸而先逝。夫人所生一子元庆，幼而习礼，颇识义方，承顺慈颜，曾无怠色，水浆不入，杖立营葬，以所卒之年莫秋之月乙巳朔廿六日庚午，迁奉於华亭县西北二十三里陆氏故山（缺五字）夫之兆，以遵生前之命。今虑岁月绵邈，林摧陇隳，刊砖立铭，周表系以铭曰：
    呜呼浮生，如露如电。平生玉容，无由再见。精魄□散，形体（缺四字）慕乡，亲子泪雨。（石刻。《古刻丛钞》）
    ○米氏女墓志铭
    米氏九娘子，其先盖□□□郡人也。父讳宁，米氏即公之室女。贞淑温□，□家孝行，幼女聪明□生俱□□□和睦□内外亲族，无不钦传。爱敬立身，闺室令则，高门□礼，於家孝行无比。何期不幸遘疾，即以会昌六年七月五日终於扬州江阳县而政里之第，享年廿有一。呜呼！长及笄年，未娉待字，从兄亲弟，泣血哀号，六亲悲切，行过伤嗟。即以当月十九日，殡於城东弦歌坊之平原，礼也。恐陵谷迁改，刻贞石不朽焉。铭曰：
    白日昭昭，青松森森。生死有限，□明恨深，朱颜永□，万古传令。（《十二砚斋金石录》十四、《八琼室金石补正》七十四）
    ○唐故刘府君墓志（并序）
    府君名举，彭城人也。曾祖皋，祖通，父良，三代并皆谓居清显，隐於丘陵。府君承家礼让，立性温和，内外之亲，皆传人孝，充於四海，朋友能贤。何其不幸，染疾累岁，至於大中无年八月六日，殁於江阳县仁风坊之私第，春秋□□。夫人太原王氏。有男一人，名师贞，女一人，适於王君。孤男孝女，泣血号天，即以八月廿一日兆厝嘉宁乡五乍村之原。府君在生，寿禄两荣，先造其墓，逝矣冥冥。（石刻。《八琼室金石补正》七十四）
    序曰：南阳之後，轩冕间世，最为国内所称。曾祖钊，皇明经出身，泗州连水县令。夫人连水嫡女，有兄一人早逝。唯独孑立，未登笄岁，归於吴郡朱氏。二纪辅佐，不幸居孀，志在掬育，悉知礼义。皇天不，大中四年七月廿日薨建业钟浦之旧第，春秋八十有一。以其年岁次庚午十月乙巳朔十日甲寅，合兵曹於钟山南善□里原，礼也。夫人遗息二人、女二人，长圆郎，将仕郎前守淄州淄平县尉；次散郎，拔众敏利，迥战史□□曰先仰；廿一娘适□□卫兵曹参军琅邪王镒，廿二娘适前太常寺奉礼郎颍川陈□。嗣子等泣血号叩，感而为铭，勒於贞石行焉。铭曰：□□
    炜炜煌煌，洎汉贻唐，磊落轩冕，连绵琳琅。令则和睦，於何居孀。提挈抚育，历馑经荒。冯以积庆，福寿无疆。天不惠垂，玉润回藏。金炉歇艳，宝镜休光。嗣子泣血，孝女绝浆。卜吉迁窆，钟领之阳。桢柏森森，永克嘉祥。（《古刻丛钞》）
    ○前长安县尉杨筹女母王氏墓志
    王氏小字娇娇，长号卿云，汴州开封人。幼失怙恃，鞠於二女兄之手。长女兄以善音律，归於故相国卢公钧。卿因女兄，遂习歌舞艺，颇得出蓝之妙。统农人初以音律知，遂用彩问於女兄。唐咸通庚辰岁子月，遂归於杨氏。未几，杨子以罪，逆受天罚，待死於长安万年裔村曰库谷。王氏固非宜留，将归女兄，坚不去，愿同疚於荒墅。太夫人念其孝谨，因许之。寒暑三周，备尝荼蓼，奉上和众，端贞柔淑。在杨氏五年，束如一日。杨氏德其孝谨，遂忘前所谓出蓝之妙。方思微沾俸禄，且酬其劳，不幸以甲申岁午月遘时疠，妊且病，医饵有所妨，故夭竖得以成祸。以其月四日诞一子，子逾腊而终。铭曰：
    父王母高兮作媵於杨，始以音知兮终以行彰。其家千指兮剑戟锋，处於其间兮卒无短长。善非为善兮天受其臧，心虽犹面兮荼蓼备尝，衣不暖体兮食不充肠。岁月迟迟兮五周星霜，人不堪忧兮卿不改康。宜有丰报兮白首相将，如何夭夺兮二九其芳。风露犹清兮日月犹光，兰薰玉洁兮不可弭忘。（《古志石华》二十一）
    ○唐故□川於府君墓志铭
    感君子之风，履古人之道，怀仁义以安礼乐，立名节以善其始终者，则有武原於府君焉。君讳阳，字子美。曾祖副，祖对，父讠宣，或洁身於高士，或显志於明时。府君即讠宣之第二子。幼敦孝弟，长睦归仁，清声既高，求闲林圃。何图灵芝见萎，醴泉咸竭。以咸通五年甲申岁五月十五日遘疾，终於私第，以六年乙酉二月二十日窆於县西南卅里尚父乡修化里通元寺西新茔，礼也。夫人太原孙氏，承奉癸祀。有女三人，嗣子一人曰□，行以仁孝，亲乡党以忠厚；□□邦泣血，增哀哀有余礼。女三人，皆适名族。□恐年逾代远，地谷迁移，茹毒衔悲，请为□志。其铭曰：
    □□西□，武原之域。□葬其中，以流其福。□□□□草木朝肃。将书永年，日明胤育。（《常山贞石志》、《古志石华》十四）
    ○唐故汤府君墓志铭（并序）
    君讳智，其先范阳人也。父湛，湛之幼子也。春秋六十有四，咸通六年十二月十二日亡。以七年三月八日葬吴县胥台乡，先买顾涓桑宅地□□顾宏、朱从等建茔，礼也。有子二人，长师藏，次从□，女一人，匹刘氏。恐後无凭，刊砖於□。其铭曰：
    嗟乎汤君，俄随风烛。一闭佳城，千秋陵谷。（石刻）
    ○唐梅□□墓志铭
    梅氏之地望在汝南，府君之世业居海昌。祖讳罗，父讳庆，皆遨游时世，遁迹丘园。府君，庆嗣子也。未及弱冠，莅鹾职，递历众书，至於首统诸曹，游刃其间。自後顿怀高尚，杳思退休，□□千家，倏迁十稔，乃迫知己荐□赭山，未越月而政闻。差劾浙东盐盗，不逾年而盗伏法，自是奸人惧，反讼於公。公自夏初雪滥（一本作槛）於越，会廉察荥阳公鉴其冤，寻与申白（一本作闻）。上命未回，而公遘疾，奄然长逝，春秋五十有四。娶庐江何氏夫人。君无贤嗣，有女一，才及笄。以咸通□年十二月廿五日归窆於盐官县之昌亭乡新建茔，礼也。爰勒贞珉，求其不朽。铭曰：
    □之□兮必摧，玉之坚兮必缺。魂之往兮不回，□之逝兮永诀。□之□兮□□，隙之光兮电掣。叹兮悼兮，泉扃是□。（《海昌备志》）
    ○孙夫人墓志
    唐咸通元年闰拾月拾伍日，富春郡孙夫人从夫王氏之任潮州程乡县令。时夫人遘疾，殁於官舍，享年四十七岁。卜兆未利，权设殡筵。省叁年岁次壬午玖月拾捌日，启葬於广州南海县四望亭後岗。虑陵谷变迁，刻石纪尔。（石刻）
    ○唐故河中府左果毅都尉高府君墓志
    君讳思温，字知柔，渤海郡人也。曾祖筠，试太常协律郎。祖举，司农寺丞。父建谋，左清道率府兵曹参军。君娶夫人范氏，不幸早归大夜。君以乾符三年四月十一日终雅俗坊。以其年五月六日葬於江都县兴宁乡赵墅里之原，礼也。享年四十七。恐陵谷改移，直书铭曰：
    哲仁君子，忠孝於国。家和六亲，有文有德。直书其名，以传他日。长归嵩里，万古千□。（石刻）
    ○唐贞士韦君墓志
    於！此有唐贞士韦君栖真之所也。贞士讳士逸，字士逸，万年杜陵人也。举进士，释褐为赤县尉，不屑焉，遂弃去。躬耕南山，家室睦如，入其庭，知其为隐君子。韦为京兆望姓，冠累叶，贞士独澹如也，不以门第相竞。於！其谢傅之流欤？中和四年七月，贞士拚微疾，喟然曰：“出不负乎君，而死不违乎亲，生无裨於时，而死不见讥於人，其亦可矣！”以其月寝疾没。越三月，葬於山中之白鹿坪，以其配杜氏，礼也。於！贞士往矣，而贞士又无息，千百年後，陵谷迭更，谁复知韦氏之有贞士乎？爰略生平，置诸墓门，以志贞士云。（石刻。《唐代墓志汇编?中和一一》）
    ○梁故东海徐氏夫人墓志铭
    夫人即节度右押东军副知客银青光禄大夫检校国子祭酒左千牛卫将军兼御史大夫乐乐君之冢妇也。夫人曾祖讳□，祖讳佐□，严父，见充镇东军观察孔目官检校工部尚书。夫人以乾化四年七月六日遭疾奄逝，享年四十。以其年八月三日归葬於鄞县灵岩乡金泉里，礼也。噫乎！夫人禀嫣然之姿态，实仙苑之桃李，自和鸣鸾凤，并显令德，而又柔顺孝敬，以奉姑嫜，为六亲庭闱之则。所谓神垂其，天其喜，孰知一旦遽罹凶□，归於窀穸。夫人育一男光途，年犹幼冲。悲乎！偏露所不忍睹，呜呼！生也幻世，没兮归人，聊配馨香，用标年祀。铭曰：
    君之容止，悉皆推先。君之行义，不辱移天。兰既摧而玉折，日将远兮时迁。永刊贞□，千年万年。（《镇海县志》）
    ○大唐故府君墓志铭
    维大周显德元年岁次甲寅十二月辛丑朔二十日庚申，怀州武德县（缺）州清河（缺）君讳（缺）供奉（缺）巡检使（缺）新妇刘氏，新妇石氏，嗣子长（缺）次男（缺）次侄永兴，长男新妇李氏，次男新妇□氏，长女□□□次女□□孙女子□姑，次孙女子不怜，次孙侄儿不秋，（缺）曾闻寿涯修短，禀灵台而□□其分（缺）千岁为遥龄，郡路一□夫□为促世盖一至（缺）彭成郡刘氏夫人忽□□席救撩无诠，何期不（缺）知身如（缺）它後难（缺）置墓（缺）南二里东南黄芦（缺）射犬古城约三里（缺）河□二里其茔地一□东至□□，南至贾□，西至□□，北至（缺）父业地（缺）妙克（缺）龙虎（缺）子孙（下缺）。（石刻。《古志石华》二十六）
    ○王夫人墓志铭（并序）
    （缺）氏，吴郡人也。禀质贞（缺五字）三从有义，四德无亏，（缺五字）三忽遘弥留，日侵缠（缺六字）正月八日终於（缺五字）岁次庚戌二月廿七（缺六字）西北七里武丘山（缺六字）二人长子，次子（缺九字）恐陵谷变（下缺）。（《古志石华》二十四）
    ○大唐故冠军大将军代州都督上柱国许洛仁妻襄邑县君宋氏夫人墓志（并序）
    夫人讳善主，字令仪，定州安喜人也。原夫元禽羽，开有商之祚；白翰腾骧，肇承殷之祀。洎乎分邦锡祉，凝茂实於睢阳；列国会盟，秀芳华於官度。祖逸，周开府仪同三司江州刺史永宁县开国公；父涛，随左千牛备身永州长史柱国袭爵如故；并位光烈宰，名参上将，褰帷楚甸，副轸衡吴。夫人名蔼兰闺，声绵，标梅觏止，つ木承恩，捧案申恭，敬深饣盍野。年过蒲柳，岁迫桑榆，遘疾弥流，游魂岱录。春秋九十有九，薨於金城坊里第。即以其年五日廿四日窆於龙首原，礼也。呜呼哀哉！松风凄惨，薤露苍茫，悲夜台之永暮，痛佳城之未光。乃为铭曰：
    天开宝祚，地启灵源。瑶华荫蔚，玉叶便繁。伟哉先哲，猗与後昆。褰帷下邑，露冕上藩。（其一）
    四德В举，三从惠养。淑慎居贞，声名厉响。落景西倾，逝川东往。瘗玉质兮重泉，遂埋魂兮幽壤。（其二）（《十二砚斋金石录》。《台州金石录》一）
    ○毛藻墓志铭
    颛顼开源，皋陶构绪。门多俊杰，代有文武。苌即演《诗》，遂使威楚。云布簪猷，星罗台辅。偃蹇疏放，志在追游。既轻轩冕，不重王侯。夷齐作侣，嵇阮为俦。满堂嘲谑，杯樽献酬。一生易尽，百年难驻。奄逐夜风，俄随朝露。行旅伤感，亲友追慕。隧道已通，佳城将措。黄泉路远，白马悲深。日掺春暖，云结郊阴。草悬露泣，树引风吟。式镌贞琰，永播芳音。（《广平府志》）
    ○唐故上骑都尉通直郎行永康令杜府君夫人朱氏墓志铭（并序）
    若夫桂晔松贞，表恭姜之逸操；兰薰雪白，彰孟光之闲雅。寝地之训，无爽於幼年；弄砖之仪，有成於岁。能兼之者，实夫人之谓乎！夫人朱氏，即荣之後也。分官命族，唐典迈於知人；扬历开基，魏史光於进德。父琛，才兼文武，位列周行，冀燮盐梅，将调鼎鼐。夫人问名纳礼，适於杜氏之门。承舅姑以敬恭，事娣姒而柔顺，中馈酒食之礼，ひ榛栗之仪，皆暗合於前经，终可为於後则。不谓藏舟靡固，阳剑先沉，志负寒霜，抚其孤藐。每心归向，祈以净因，虔仰六时，匪亏一念，知岸树之非久，识井藤之不坚。岂积善之无征，忽迁神於大暮。於是夜台空掩，游月肆而无归；草露晨，望云衢而不返。春秋七十有八。嗣子君信，泉树多感，栾棘有伤，思答无由，号天叩地。即以其年十一月廿五日葬於龙首原，礼也。白杨凄切，素柳萦纷，月缤翔，黄垆静寂。恐陵移海变，冥漠无追，敢勒翠琰，式旌不朽。铭曰：
    莱梁之妻，夫人能似。幼□令德，实佐君子。家袭冠绂，名传策史。俄化一生，溘焉万祀。（其一）
    容驾晨装，哀歌晓彻。庭酹告辞，崩心历血。□□凄楚，见之呜咽。恐音徽之寂寥，庶扬芳於镂碣。（石刻）
    ○唐王五从高叔祖易定等州（缺）上柱国李公故夫人辽东荣（下缺）墓志
    夫人讳尚卿，其先辽东人，（下缺）□□後妃之贤者，故慎氏（下缺）□□名振於义武军，三代（下缺）□柔和，立性婉顺，深有静（下缺）□□□尚容德也。自作嫔君（下缺）□□□玉叶秀而芳阴多（下缺）□□亲礼乐之风，训习（下缺）□□□之禄，华如桃李，□（下缺）□□近无出其二美焉，（下缺）□□□而亏随彼苍（下缺）□□亟九日，终於定州博陵（下缺）□□习礼，次曰师周，承天（下缺）□□□闻诗礼积习义（下缺）□□不自胜叹鸣凤而□（下缺）□□并请俸钱，以丧事至（下缺）□□夫妇之道聿修，承□（下缺）□□安喜县鲜虞乡晖□（下缺）□以□受命，刊志贞石，用（下缺）□美淑德，夫人令名，惟桃之华，（下缺）□□□□之原兮，峨峨孤坟兮，（下缺）（《常山贞石志》、《八琼室金石补正》七十八）
    ○唐中岳沙门释法如禅师行状
    大师讳法如，姓王氏，上党人也。幼随舅任澧阳，事青布明为师。年十九出家，志求大法。明内隐禅智，当人见让云：“蕲州忍禅师所行三昧，汝宜往谘受。”曰：“敬闻命矣。”其後至彼会中，稽请毕已，祖师默辩先机，即授其道。开佛密意，顿入一乘，数缘非缘，二种者尽。至清凉池，入空寂舍，可谓不动真际，而知万象者也。天竺相承，本无文字，入此门者，唯意相传。故庐山远法师《禅经序》云：则是阿难，曲承音诏，遇非其人，必藏之灵府，幽关莫辟，罕窥其庭。如来泥曰未久，阿难传末田地，末田地传舍那婆斯，此三应真，冥契於昔，功在言外，经所不辩，必暗轨元匠，孱然无差。又有达节善变，出处无际，晦名寄迹，无闻无示。斯人不可以名部分别有宗矣。明者即南天竺三藏法师菩提达摩，绍隆此宗，步武东邻之国，传曰神化幽迹。入魏传可，可传粲，粲传信，信传忍，忍传如。当传之不可言者，非曰其人，孰能传哉！
    至咸亨五年，祖师灭度，始终奉侍。经十六载，既淮南化掩，北游中岳，後居少林寺。处众三年，人不知其量。所以守本全朴，弃世浮荣，廉谦之德，贤士之灵也；外藏名器，内洽元功，庶几之道，高遁之风也；对问辞简，穷精入微，出有之计，解空之围也；权智勇略，能建法城，安人之友，师者之明也。垂拱二年，四标领僧众，集少林精舍，请开禅法，佥曰：“始自後魏，爰降於唐，帝代有五，年将二百，而命世之德，时时间出，咸以无上大宝，贻诸後昆。今若再振元纲，使朝闻者光复正化。”师闻请已，辞对之曰：“言寂则意不亡，以智则虑未灭，若顺诸贤之命，用隆先胜之道，如何敢矣。”犹是谦退三让，久乃许焉。观乎至人之意，广矣大矣，深矣远矣。今唯以一法，能令圣凡同入，决定勇猛，当应谛受，如人出火，不容中断。众皆屈申臂顷，便得本心。师以一印之法，密印於众意，世界不现，则是法界此法，如空中月影，出现应度者心。子勤行之，道在其中矣。而大化既敷，其事广博，群机隐变之度，毫厘不差。
    自後频诲学人，所疑咸速发问。俄然现疾，乃先觉有征尔。最後一夜，端坐树下，告以遗训，重明宗极，显七日而为一切，悟弹指而震大千。法无去来，延促思尽，即永昌元年岁次己丑七月二十七日午时，寂然卒世，春秋五十有二，瘗於少室山之原也。诸受业沙门北就高顶，起塔置石，优填王释迦像，并累师之行状，勒在佛碑。冀汇奉庙庭，观文以自试曰：我师利见，动寂无方。陶均万累，广世为梁。登微有阶，庶勤必臧。遗功罔极，日月齐光。（《十二砚斋金石录》、《金石续编》六）
    ●卷六十八
    ☆新罗真德女主胜曼
    真德，新罗王善德之妹。贞观二十一年袭王，永徽元年，遣其侄春秋、子法敏来朝，织锦为公布以献。五年，卒，赠开府仪同三司。
    ○太平颂
    大唐开洪业，巍巍皇猷昌。止戈戎衣定，修文继百王。统天崇雨施，理物体含章。深仁谐日用，抚运迈陶唐。幡旗何赫赫，钲鼓何。外夷违命者，剪覆被天殃。淳风凝幽显，遐迩况呈祥。四时和玉烛，七曜巡万方。维岳降宰辅，维帝任忠良。五三成一德，昭我唐家光。（《旧唐书》百九十九）
    ☆新罗文武王金法敏
    法敏，新罗王春秋子。永徽元年入朝，擢为太府卿。龙朔元年袭王，以其国为鸡林州大都督府，授法敏都督，以纳高丽叛众，略百济地守之，诏削爵，发兵穷讨。上元中，遣使入朝谢罪，诏复官爵。开耀元年，死。
    ○赦教
    往者国家间於两国，北伐西侵，暂无宁岁，战士曝骨，积於原野。先王愍百姓之残害，越海请兵，本欲平定两国，雪累代之深耻，全百姓之残命。百济虽平，高丽未灭。寡人克承先志，既平两敌，四隅静泰，临阵立功者，并已酬赏。但念囹圄之苦，未蒙更新之泽，可赦国内，罪无大小，悉皆放出。百姓贫寒粜入米谷者，待有年偿之，只还其母。穷歉尤甚者，子母俱免。（《东国通鉴》）
    ○册安胜为高勾丽王诏
    公之太祖，积德立功，子孙相继，开地千里，年将八百。至於建、产兄弟，祸起萧墙，衅成骨肉，家国破亡，宗社湮灭，生人波荡，无所托心。公避难山野，投身邻国，百姓不可以无主，皇天必有以眷命。先王正嗣，惟公而已，主祭非公而谁？谨遣金须弥山等册命公为高勾丽王。公宜抚集遗民，绍兴旧绪，永为邻国，事同昆弟。敬哉！兼遗粳米二千石，甲具马一匹，绫五匹，绢绸布各十匹，绵十五称。（同上）
    ○遗诏
    寡人运属纷纭，时当争战，西征北讨，克定封疆，伐叛招携，聿宁遐迩，上慰宗祧之遗顾，下报父子之宿冤。自犯冒风霜，遂成痼疾，忧劳政教，更结沉疴，运往名存，奄归大夜。太子早蕴离辉，久居震位，宗庙之主，不可暂空。太子即於柩前嗣立。且山谷迁贸，人代推移，昔日万几之英，终成一封之土，徒费资财，空劳之力。属纩之後十日，便於库门外庭，依西国之式，以火烧葬。服轻重自有常科，丧制度务从俭约。（同上）
    ○乞罪表
    昔臣危急，事若倒县，远蒙拯救，得免屠灭。粉身麋骨，不足上报鸿恩；碎首灰尘，何能仰酬慈造。然深雠百济，逼近臣蕃，告引天兵，灭臣雪耻。臣惧破灭，自欲求存，枉被凶逆之名，遂入难赦之罪。臣恐事意未申，先从刑戮，生为逆命之臣，死为背恩之鬼。谨录事状，冒死奏闻。伏愿少垂神听，审元由。臣前代以来，朝贡不绝，近为百济再亏职贡，遂使圣朝命将讨罪，死有余刑。伏惟皇帝陛下明同日月，容光并蒙曲；德合乾坤，动植咸被亭毒。好生之德，远被昆虫；恶杀之仁，爰流翔泳。倘降服舍之宥，赐全腰领之恩，虽死之年，犹生之日。非所希冀，敢陈所怀。谨遣原川等拜表谢罪，伏听敕旨。兼进贡银三百三十五两、铜三百三十两、针四百枚、牛黄一两二钱、金一两二钱、四十综布六匹、三十综布六十匹。（同上）
    ○报薛仁贵书
    我先王於贞观二十三年入朝，面奉太宗文皇帝恩敕：“朕今伐高丽，非有他故，怜你新罗摄乎两国，每被侵陵，靡有宁岁。我平定两国，平壤已南百济土地，并乞你新罗，永为安逸。”新罗百姓具闻恩敕，人人思奋。大事未终，文帝先崩，今帝践祚，复继前恩，频蒙慈造，兄弟及儿怀金扌紫，荣宠之极，古未有，粉身碎骨，望报万一。
    至显庆五年，圣上感先志之未终，成曩日之遗绪，命将徂征，大发船兵。先王年衰力弱，不堪行军，追感前恩，勉强至於界首，遣其领兵应接大军，水陆俱进，共平一国。苏大总管留汉兵一万，新罗亦遣弟仁泰领兵七千，同镇熊津。大军回後，贼臣福信起於河西，取集余烬，围逼府城，先破外栅，总夺军资，复攻府城，几将陷没。又於府城侧近，四处作城围守。某领兵往赴，以解其围，遂破贼城，复运粮饷，使一万汉兵免虎吻之危。至六年，福信徒党渐多，侵取江东之地。熊津留兵一千往攻，兵败匹马不返。自是熊津请兵，日夕相继，遂发兵众往围周留城。贼知兵小，遂即拒战，兵马失利而归，南方诸城，一时总叛，并属福信。福信乘胜复围府城，且绝熊津饷道，即募健儿间道救之。至六月，先王薨，又承敕旨，发兵北归。子在衰，不能应赴，含资道总管刘德敏等至，奉敕令我国供运平壤军粮。熊津刘总管亦使来，具陈府城孤危，道断粮尽。遂共刘总管攻拔瓮山，开通道路，若先运熊津，恐违敕旨，若专供平壤，即恐熊津绝粮。所以差遣老弱，运送熊津，选简精强，拟向平壤。其往熊津者，在途遇雪，人马殆尽。至龙朔二年正月，刘总管共我两河道总管金庾信等，同运平壤军粮，风雪Ё寒，人马冻死，所将兵粮，不能胜致。大军既还，我兵亦回，饥冻死者，不可胜数。行至瓠泸河，丽兵来追，我先渡河，幸胜而还，熊津府城频索谷种，前後所送数万余斛，南运熊津，北供平壤。蕞尔小国，分供两所，人力疲极，牛马死尽，所贮仓庾，坐见虚竭。又留镇天兵，以时给衣。都护刘仁愿远镇孤城，数被百济侵围，我又遣兵解救，天兵一万，衣食於我，四年於兹。国家恩泽，虽复无涯；新罗效忠，亦足矜悯。至龙朔三年，总管孙仁师领兵来救府城，我兵亦发，同至同留城下。时倭人来助百济，兵船千艘，泊於白沙，百济精骑，阵於岸上。我以骁骑，先破岸阵，周留失胆，遂即降下。南方已定，回军北伐，任存一城，执迷不降，我军欲还。杜大夫承敕欲与百济共盟，我谓百济奸诈，反覆百端，今虽共盟，後恐有悔，奏请停盟。至麟德元年，复降严敕。盟会之事，虽非所愿，不敢违敕，乃於就利山筑坛，对敕使刘仁愿歃血相盟，山河为誓，画界立封，永为疆界。
    至乾封二年，闻大总管英国公征辽。某往汉山州，遗兵集於界首。先遣细谍人觇候，回言大军未至平壤，且攻七重城，以待大军。其城垂陷，英公使江深来，云奉大总管处分，新罗兵马不须攻城，早赴平壤，即给兵粮，遣令赴会。行至水谷城，闻大军已回，我亦遂来。至乾封三年，遣太监金宝嘉入海，禀英公约束，我来赴集平壤。至五月，刘右相来。继发兵马。同赴平壤，某亦往汉城州点检兵马。此时蕃汉诸军，总集蛇水，男建出兵，欲决一战。我兵独为前锋，先破大阵，平壤城中，挫锋缩气。英公更取我国骁骑五百人，先入城门，遂破平壤，克成大功。我兵士并云：“征伐已经九年，人力殚尽，两国之平，今日乃成，必当国蒙尽忠之恩，人受效力之赏。”英公乃谓我军前失军期，及其入朝，反谓我兵无功。又早克之城，本是我国之地，陷於高丽三十余年，今还得之，置官以守，又以此城归於高丽。
    夫我国自平百济，迄定高丽，尽忠效力，不负天朝，示知何故，一朝见绝。至总章元年，百济渝盟，越境侵犯，又致书云：“天朝修理战舰，外托征倭，欲伐新罗。”至咸亨元年六月，高丽谋叛，以歼留镇朝官。我欲发兵，先报熊津云：“高丽既叛，不可不伐。”百济司马祢军来云：“发兵即恐彼此相疑，宜令两国互相交质。”至七月，入朝使金钦纯等至，将百济旧地，总令割还。曾未数年，一与一夺，我国臣民，罔不失望。去年九月，具事奏闻，遭风未达。后百济构衅，诬我反叛，前失贵臣之心，後被百济之谮，进退惟谷，未申忠款。
    使人琳润至，辱书，仰承总管犯冒风波，远来海外，理须发使郊迎，致其牛酒。远居异城，未获致礼，披读来书，专以我国称为叛逆，既非本心，惕然惊惧。今略陈冤枉，具录无叛。太阳虽不回光，葵藿犹怀向日，总管禀英雄之秀气，抱将相之高材，天兵未出，先问元由，缘此来书，敢陈不叛。请加商量，具状申奏。（同上）
    ☆新罗宣德王金良相
    良相始为宰相。建中四年，新罗王乾运死，国人共立之。贞元元年，册为检校太尉鸡林刺史宁海军使新罗王。是年卒。（据《东国通鉴》，谓弑王自立）
    ○遗诏
    寡人本惟菲薄，居位以来，年不顺成，民用困穷，此皆德不符民望，政未合天心。常欲禅让，退居於外，群臣每以诚止，因循至今。忽遘疾疹，不寤不兴，死生有命，顾复何恨。死後依佛制烧火，散骨东海。（同上）
    ☆新罗兴德王金秀宗
    秀宗，宪德王母弟，改名景徽。宝历二年立。大和元年，册为嗣王，开府仪同三司太尉鸡林州都督如故。开成元年，卒。
    ○戒奢习教
    人有上下，位有尊卑，名例不同，衣服亦异。俗渐浇薄，民竞奢华，只尚异物之珍奇，却嫌土产之鄙野，礼数失於逼僭，风俗至於陵夷。敢率旧章，以申明命，苟或故犯，固有常刑。（同上）
    ☆新罗僖康王金悌隆
    悌隆，宪贞子。唐开成元年立，在位三年，被弑。
    ○遗诏
    寡人以眇末之资，处崇高之位，上恐获罪於天，下虑失望於人，夙夜兢兢，若涉渊冰。赖三事大夫，百辟卿士，左右挟维，不坠重器。今者忽染疾疹，至於旬日，慌惚之际，恐先朝露。惟祖宗大业，不可无主，军国万几，不可暂废，顾惟舒弗邯谊靖，先王之令孙，寡人之叔父，孝友明敏，宽厚仁慈，久处台衡，挟赞王政，可以祗奉，抚育苍生。爰释重负，委之贤德，付托得人，夫复何恨！伊尔多士，竭力尽忠，送往事居，罔或违礼。（同上）
    ☆新罗神武王金佐徵
    佑徵，元圣王孙。开成四年立，七月卒。
    ○拜张保皋镇海将军教
    清海镇大使保皋，尝以兵助神考，灭先朝之臣贼，其功烈可忘耶？（同上）
    ☆新罗真圣女主曼定
    曼定，康王女弟。光启三年立，在位十一年，禅位於太子。
    ○禅位上唐帝奏
    居义仲之宫，非臣素分；守延陵之节，是臣良图。臣倒年将志学，器可兴宗，不假外求，爰从内举。近已俾权藩寄，用靖国灾。（同上）
    ☆新罗景明王朴英
    英，神德王之子。梁贞明三年立，同光三年卒。
    ○有唐新罗国故国师谥真镜大师宝月凌空之塔碑铭（并序）
    余闻高高天象，非维占广阔之名；厚厚地仪，不独称幽元之号。岂栖禅上士，悟法真人，跨四大而游化观风，遐三端而宴居玩月，遂使假威禅伯，归魔□离乱之时；追令法王，扶释教於升平之际。以至慈云再荫，佛日重辉，外道咸宾，弥天率服，持秘印而发挥奥旨，举元纲而宏阐真宗，唯我大师即其人。大师讳审希，俗姓新金氏，其先住那王族草拔圣枝，每苦邻兵，投於我国。远祖兴武大王，鳌山禀气，鲽水腾精，握文符而出自相庭，携武略而高扶王室。终平二敌，永安兔郡之人；克奉三朝，遐抚辰韩之俗。考杯相，道高庄老，志慕松乔，水云虽纵其闲居，朝野根其无贵仕。妣朴氏，尝以坐而假寐，梦得休□，□後追思，因惊有娠。便以断其荤血，虚此身心，潜感幽灵，冀生智子。以大中九年十二月十日，诞生大师。异姿赡发，神色融明，绮纨而未有童心，龆龀而□□佛事，聚沙成塔，摘叶献香。年九岁，径往惠目山，谒圆□大师。大师知有惠牙，许栖祗树，岁年虽少，心意尚精，勤劳则高凤推功，敏捷则扬乌让美，俾践僧□，□离法堂。咸通九年，先大师寝疾，乃召大师云：“此法本自西天，百岩承词於江西，继明於南岳。南岳则漕溪之冢子，是嵩岭之元孙，虽信衣不传，而心印相授，远嗣如来之教，长开迦叶之宗。汝传以心灯，吾付为法信。”寂然无语，自□洹□。大师目语悲深，心丧愁切，尤积亡师之恸，实增绝学之忧。十有九，受具足戒。既而草系兴怀，□飘托迹，何劳跋涉，即事巡游，访名山而仰止高山，探□□而终寻绝境。或问曰：“大师虽备游此土，遍谒元关，而巡历他方，须参硕彦。”大师答曰：“自达摩付法，惠可传心，禅宗所以□者，何由西去，贫道已□□目，方接芳尘。”岂料舍筏之心，犹轸乘桴之志。
    文德初岁，乾宁末年，先宴坐於松溪，学人雨聚；暂栖迟於雪岳，禅额我驰。何往不臧，曷维其已。真圣大王遽飞睿札，征赴彤庭。大师虽猥奉王言，而宁隳祖业，以循途多梗，附表固辞。可谓天外鹤声，早达於鸡林之畔；人中龙德，难邀於象阙之旁。□因避烟尘，离云水，投滇州而驻足，托山寺以栖心，千里安，一方苏息。无何，远闻金海西有福林，忽别此山，言归南界。及乎达於进礼，暂以踟蹰。爰有□进礼城诸军事金律熙，慕道情深，闻风志切，候於境外，迎入城中。仍葺精庐，谘留法犬，犹如孤儿之逢慈父，众病之遇医王。孝恭大王特遣政法大德如奂，回降纶言，遥祁法力，佐紫泥而兼送薰钵，凭专介而俾披信心。其国主归依，时人敬仰，皆此类也。岂惟肉身菩萨，远蒙圣□□尊；青眼律师，频感群贤之重而已哉！此寺虽地连山脉，而门倚墙根，大师以水石探奇，烟霞选胜，ら游西岫，枭唳旧墟。岂谓果宜大士之情，深惬神人□□，所以创修茅舍，方止[QYDE]舆，改号凤林，重开禅□。先是，知金海府进礼城诸军事明义将军金仁匡，鲤庭禀训，龙阙驰诚，归仰禅门，助修宝所。大师心怜□□，意有终政，高演元宗，广扬佛道。
    寡人抵膺丕构，嗣统洪基，欲资安远之风，期致禹汤之运。闻大师时尊天下，独步海隅，久栖北岳之阴，请授东山之法。兴轮寺上座释彦琳、中事省内养金文式，卑辞厚礼，至切嘉招。大师谓众云：“虽在深山，属於率土，况因付嘱，难拒下臣。”贞明四年冬十月，忽出门届於□辇。至十一月四日，寡人整其冕服，衤肖净襟怀，延入蕊宫，敬邀兰殿，特表师资之礼，恭申钻仰之仪。大师高拂毳衣，直升绳榻，说理国安民之术，敷归僧□□之方。寡人喜仰慈颜，亲闻妙旨，感激而重重避席，忻欢而一一书绅。此日随大师上殿者八十人，徒中有上足景质禅师，仰扣钟鸣，潜回镜智。大师撞击，声在舂容，晓日之映群山，清风之和万籁。纵容演法，偏超空有之边；慷慨谭禅，实出境尘之表。莫知其极，谁识其端。翌日，遂命百寮诣於所止，同列称□，仍差高品，上尊号曰法膺大师。此则尽为师表，常仰德尊，恭著鸿名，以光元教。
    其後大师已归旧隐，重启芳筵，谕诸学於道灰，俱传法要；援群生於涂炭，□{施贝}慈风。则必忽患微疴，犹多羸色，大众疑入两楹之梦，预含双树之悲。龙德三年四月二十四日，诘日告众曰：“诸法皆空，万缘俱寂，言其寄世，宛若行云。汝等勤以住持，慎无悲哭。”右胁而卧，示灭於凤林禅堂，俗年七十，僧腊五十。於时天色氤氲，日光惨澹，山崩川竭，草悴树枯，山禽於是苦啼，野兽以之悲吼。门人等号奉色身，假隶於寺之北岭。寡人忽聆迁化，身恻恸情，仍遣昭元僧荣会法师，先令吊祭。至於三七，特差中使赍送赙资，又以赠谥真镜大师，塔名宝月凌空之塔。
    大师天资惠悟，岳终精灵，悬慈镜於灵台，挂戒珠於识宇。於是随方宏化，逐境示慈，知无不为，绰有余裕。至於终世，心牢无瞥起之情；虽在片时，体正绝尘劳之染。传法弟子景质祥师等五百余人，皆传心印，各宝髻珠，俱栖宝塔之旁，共守禅林之阒，远陈行状，请勒贞眠。寡人才谢凌云，学非对□，柔翰敢扬其禅德，菲词希播其道风，遽裁熊耳之铭，焉惭梁武；追制天台之偈，不愧随皇。其词云：
</div>
    <div class="pagination">
<a href="唐文续拾_page86.html">上一页</a><span>...</span><a href="唐文续拾_page82.html">82</a><a href="唐文续拾_page83.html">83</a><a href="唐文续拾_page84.html">84</a><a href="唐文续拾_page85.html">85</a><a href="唐文续拾_page86.html">86</a><span class="current-page">87</span><a href="唐文续拾_page88.html">88</a><a href="唐文续拾_page89.html">89</a><a href="唐文续拾_page90.html">90</a><a href="唐文续拾_page91.html">91</a><a href="唐文续拾_page88.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
