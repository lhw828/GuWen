<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 296 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 296 页/共 603 页
  </h1>
  <div class="content">
   ●卷五百十一
    ☆郑
    字文明，由进士宏词高第累擢翰林学士，转司勋员外郎知制诰。宪宗监国，迁中书舍人。即位，拜中书侍郎同中书门下平章事，罢为太子宾客，出为岭南节度使。历兵部尚书河中节度使。大和二年以太子太傅致仕。三年卒，年七十八。赠司空，谥曰宣。
    ○初日照露盘赋（以“□表清露，光发金景”为韵）
    日初出兮露成文，盘既洁兮光乍分。凝素彩而泛滟，鲜颢气之。忽炯尔以流景，乍揭然而拂云。若乃势倚金茎，色映霞表。倒初景以摇扬，澹轻烟之缥缈。承露华以逾明，霁色而共晓。焕然孤秀，赫奕奕於长川；烂尔生光，照翻翻之高鸟。盘以贞兮露以盈，日既明兮天以清。以相鲜，若曙月之临朝镜；粲然交映，类琼华之杂玉英。金景发色，玉壶夺明。敷皓质以流耀，含太阳之至精。伊昔汉帝初营，求仙是务。我皇复立，承天有裕。乍仿佛於帝台，宛昭彰乎天路。首出庶物，表一人之大明；光发四施，照万方而遐布。岂有屑琼蕊、泫珠露，冀灵物之来游，望神人之自遇。懿夫合以成象，丽然增光。干浮□以杲耀，激旭日而悠扬。仙掌斜分，若莲峰之曙景；宸心回想，如昆岫之晴霜。岂比周穆西游，觐王母於昆岳；重华南狩，怨帝子於潇湘。独能睹云阙而饮灵浆者乎？徒观夫素色上升，清光下发，分回彩以照耀，长空而超越。日华映兮光复临，露彩扬兮色弥深。既炫晃以如玉，乍晶明而散金。且孤高者可拟之以抗志，洁朗者亦仰之而为心。况地表烟息，天维气整。日之丽矣，与星明而共融；盘实坚然，齐圣祚之悠永。昔之颂灵液、歌浪井，曾不如赋露盘之瑞景。
    ○册皇太子赦诏
    惟先哲王，光有天下，必正邦本以立人极，建储贰以承宗祧，所以启迪大猷，安固洪业，斯前代之令典也。皇太子纯，体仁秉哲，恭敬温文，德叶元良，礼当上嗣。朕奉若丕训，宪章古式，永惟社稷之重，载考春秋之义。授之匕鬯，以奉粢盛。爰以令辰，俾膺茂典。今册礼云毕，庆感交怀，思与万方，同其惠泽。自贞元二十一年二月二十四日已後，至四月九日昧爽已前，天下应犯死罪者，特降从流；流罪已下，各减一等。文武官常参官及诸州府长官子为父後者，赐勋两转。古之所以教太子，必茂选师友，以辅翼之，俾法於训词，而行其典礼，左右前後，罔非正人，是以教谕而成德也。给事中陆质、中书舍人崔枢，积学懿文，守经据古，以参讲习，庶叶於中，可充皇太子侍读。天下孝子顺孙先旌表门闾者，委所管州县各加存恤。五岳四渎，名山大川，委所在长吏，量加祭礼。
    ○立广陵郡王为皇太子诏
    万国之本，属在元良；主器之重，归於长子。所以固社稷，正邦统，古之制也。广陵郡王淳，孝友庄敬，慈仁忠恕。博厚以容物，宽明而爱人。祗服训辞，文皆合雅；讲求典礼，学必承师。居有令闻，动无违德。朕获缵丕绪，祗若大猷，惟怀永图，用建储贰，以承宗庙，以奉粢盛。爰举旧章，俾膺茂典，宜册为皇太子，改名纯。仍令有司择日，备礼册命。
    ○顺宗传位皇太子改元诰
    门下：有天下者，传归於子，前王之制也。钦若大典，斯为至公。式扬耿光，用体文德。朕获奉宗庙，临御万方，降疾不瘳，庶政多阙。乃命元子，代予守邦。爰以令辰，光膺册礼，宜以今月元日册皇帝於宣政殿。仍令检校司徒平章事杜佑充册使，门下侍郎平章事杜黄裳充副使。国有大命，恩俾惟新。宜因纪元之庆，用覃在宥之泽。宜改贞元二十一年为永贞元年。自永贞元年八月五日昧爽已前，天下应犯死罪，特降从流；流罪已下，各减一等。布告中外，咸使闻知。
    ○太微宫神主太庙奏
    臣谨详三代典礼，上稽高祖太宗之制度，未尝有并建两庙并飨二方之礼。天授之际，祀典变革。中宗初复旧物，未暇详考典章，遂於洛阳，创立宗庙。是行迁都之制，实非建国之仪。及西归上都，因循未废。德宗嗣统，坠典克修，东都九庙，不复告飨。谨按《礼记》仲尼答曾子问曰：“天无二日，土无二王。尝郊社，尊无二上。”所以明二主之非礼也。陛下接千载之大统，扬累圣之耿光。宪章先王，垂法後嗣。况宗庙之礼，至尊至重。违经黩祀，时谓不钦。特望择三代令典，守高祖太宗之宪度。鉴神龙权宜之制，遵建中矫正之礼。依经复古，允属圣明。伏以太微宫元皇帝三代睿宗文武孝皇帝神主，参考经义，不合飨。至於迁置神主之礼，三代以降，经无明文。伏望委中书门下与公卿礼官质正详定，敕付所司。
    ○谢赐神刀食金等状
    右，今日中使某至，奉某月日墨诏，赐臣前件神刀，及食金五挺，并合子锁等。臣远赴藩镇，上轸圣忧，俯降王人，特颁宠赐。畅威怀於远服，佩以神刀；矜微劣之庸躯，赐之灵药。捧受战越，以忭以惊。臣即以今日发蓝田县，阙庭渐远，道里犹长。瞻望天颜，感涕交集。无任戴荷结恋之极。
    ○谢借飞龙马二匹状
    右，中使某至，奉敕旨，借臣前件马至京兆府界者。王人在门，天骥临路。宠光荐及，行色增辉。上感恩私，何阶答效。自臣叨承戎寄，累轸皇慈。念输力於外藩，降逸才於内厩。分忧未酬於圣主，代劳已及於微臣。虽驽钝莫施，而疲羸顿解。再驰犹勤於远道，三接已及於帝畿。即以某日至京兆府界，回瞻魏阙，目断白□；祗事王程，指期丹徼。无任感恋之至。
    ○为易定张令公进鹰笼状
    右件鹰。臣去秋来，频令入草，一一拣择，皆有所能，试其搏击，下韬必中。伏以上囿五方，固多殊异之选；下土一物，实表臣子之诚。敢望备羽猎於长杨，从狩於天仗。轻渎旒，无任屏营之至。
    ○腊日谢赐口脂历日状
    伏以王人戾止，天书远降於闽川；星躔既回，历猥颁於遐服。推步允符於圣祚，先天克合於岁功。三百六旬，斯须而咸睹；二十四气，瞬息而可知。又赐以兰膏，锡之绛雪。众香流泽，芳润忽光於悴容；五药蠲こ，瘴疠潜销於腠理。仰荣知忝，承宠益惊。阊阖九门，岁时结恋於双阙；方隅万里，展效期激於丹诚。敷惠未洽於远人，拜赐滥同於重镇。观风察俗，志有立於涓尘；比物省躬，恩何酬於覆载。臣某不胜欢跃屏营之至。
    ○朝觐遇节进奉状
    右，臣伏以古者诸侯入觐，必奉贽币，或以车马，或以璋，用展诚敬，著於典礼。臣缪领藩镇，获觐阙庭。幸遇昌辰，又当佳节。用增圣寿，以表微诚。前件马及器物，谨差岭南节度押衙某随状奉进。至微至薄，无任惭惶。伏愿如日之升，如天之福；垂莫大之庆，保无疆之休；於万亿年，永康四海。臣不胜恳款之至。
    ☆郭雄
    雄官尚书比部郎中。从德宗幸梁州，遇害。赠同州刺史。
    ○忠孝寺碑铭
    忠孝，行之本也；儒释，教之宗也；信顺勤於行本，修证立其教宗，精一也。故太子宾客赠太子太保范阳卢公正已，顷节制此道，陈情奏置佛寺。乾元元年三月十三日，诏下而锡其名，稽诸前人，崇定非一，求有徵名顾实，若斯之美。
    君子曰：“本教为孝，资孝为忠。”太保对扬殊休，伛俯无让。积於善者，繁祉必应；先於天者，虔诚是归。道超三界之谓先，德垂後裔之谓积。太保先君河南府士曹参军赠太子詹事履冰，任蒲江县尉，太保生於蒲江。太保自省郎守通川，由通川累剑南节度。属贼臣猾夏，辂略巡方。内辑黎，外兴军旅。日月回烛，氛销清。故可以彰厥诚、祈厥名，申愿力而阐皇明。
    寺居县东二十里，南去主簿化十里，西去灵泉寺五里，缁黄高士契来游。寺前三十步名龙潭，水流入江。寺後三十步有古放生池，幽远平川，草树终古无绝，乘时递新。初拍当州大德僧二十一人，在上座戒晖，馀或殁或归，碑阴具述。又一十二人，精选新人，亦同勒名。真仪粹容，长廊广殿；龙象相属，缉缉增辉。昔文翁以经籍兴儒，张天师以阶兴道，太保以忠孝兴佛。备兹三教，语无异源。如仰冥鸿，谁为甲乙！儒之济理，旁兼老释；孝之饰躬，动循爱敬。太保守端迹，俾进多门，拜刑部侍郎，奏谳平简，留司分守，凋瘵昭苏。官历三朝，望高二府。颜子之行，宣尼说之矣。《诗》曰：“媚兹一人，应侯顺德。永言孝思，孝思惟则。”於太保见之矣。
    太保嗣子干，今吏部侍郎，雄早趋风教，邛州刺史博陵崔作词场之旧，录事参军纥干著文吏之能，与上座晖公、寺主遗维都、维那、道义及蒲江县侍老王等，皆景善贞实，期雄直叙。铭曰：
    道筌众妙，儒叙彝伦。各专一教，释广三身。此生不住，彼劫凭因。勤功定力，上愿能仁。生食无报，身心未泯。觉路求通，慈舟俟引。天书降鉴，君子显允。两致不差，四维而准。日宫月殿，化宇灵庙。精识缁黄，高情华皓。瞻山仰岘，坐树思棠。薪传灯续，实茂声长。
    ☆周存
    存，德宗时人。
    ○观太学射堂赋（以“事变仪存，犹以识礼”为韵）
    观射堂之攸设，知射侯之有以。非取善於主皮，盖绎心而正已。故王用制之，而诸侯是务，择以习焉。而射宫观美，莫不比乎礼乐，和其容止，将申明於德行，必审固夫弓矢，皇家之阐化也。稽古议，酌前修。兹宇既启，兹道惟休。职备乎司射，事集乎司裘。采苹采蘩，乃施有度。以熊以豹，实命不犹。是用外直诸体，内正乎志。循声而发彼有的，得祭而益乎尔地。苟斯义罔取，或承之羞，既於德可观，则无不利。岂徒称善者五，举正者四。诚有国之恒规，而择贤之盛事。曩者天下无虞，羯胡生变。动摇我区域，辛螫我方面。救弊者权，必反常以合道；靖难者武，故训人以知战。於是大阅礼行，大射义息。司马无祭侯之事，梓人罢栖鹄之职。盖弛张之道因时，而沿革之宜可识。方今寰海谧如以无事，射堂岿然而独存。彩侯不张而远国来属，贡士不习而盛德必敦。故夫五帝殊仪，三王异礼。咸登太和与至理，莫不雍雍而济济。是知崇乐非钟鼓之器，立德为正鹄之体也。鄙生乎尧日，选乎璧池。达弓矢之妙旨，伟栋宇之宏规。傥斯道而可复，庶当见择之刑仪。
    ○瑞龟游宫沼赋（以题为韵并序）
    王者嘉瑞曰四灵，龟其一也。皇帝握图御宇，十有一年，秋七月旬有一日，龟雄雌各一，游於内池。甲耀金毛，文滋绿彩。帝乃出示百官，以议其瑞。佥曰：“至德之应也。”少司成命文士赋以美焉。敢布下才，同夫体物。赋曰：
    介虫之长，实曰灵龟。明阴阳以应化，察利害以俟时。於穆我皇，德无不被。睿泽洋溢，神物来萃。虽四灵其必臻，懿双龟以时瑞。陋众水而不处，选天池以自寄。金甲炫晃，带璧日以流光；绿毛丰茸，度薰风而含吹。不唼喋於苹藻，恣东西於荷芰。尔其有金者刚，有毛者柔。示刚柔之合体，表刑德之具修。昭品类之得性，备雌雄以共游。信皇德之上达，俾灵物之告休。观乎巡金塘，乐翠沼，晦迹无竞，凝神不扰。引修颈而鸟伸，动圆目而珠皎；映红蕖而灼烁，吸清露之缥缈。天资独智，笑渔者而萦罗；人谋既藏，鄙太卜之问兆。若夫百茎蓍下，九派江中。顺众流而五色斯易，迈千龄而片云在空。岂比夫承天眷，感宸衷，盼青琐兮邻紫宫。顾毛生之可宝，瑞皇室兮无穷。
    ○太常新复乐悬冬至日荐之圜丘赋（以题中字为韵）
    圣人之作乐也，将以同和於天地；崇祭也，将以合奠於鬼神。祭有伦而六宗不忒，乐具象而万国以亲。皇家握乾符以御宇，广乐教以同人。虽功成而有作，亦袭古而弥新。如绎如，风俗咸和而自化；击石拊石，鸟兽率舞以来驯。顷以贼臣不顺，悖於典常。震惊我师旅，窃犯我纪纲。礼乐之仪，虽可久而可大；文武之道，亦一弛而一张。是以七德兴而有辑，六乐缺而未彰。今五典丕用，百度载光。海外怀仁以有截，天下好乐而无荒。帝乃诞敷文教，式奏薰弦。命太常以修乐，将享帝而配天。於是绳五元以气应，考八能而术全。侈不兴，凫氏之规惟妙；上下合度，磬师之法可传。爰设业以设ね，备宫悬与宿悬。尔其金石具陈，鼗鼓间出，和其戛击，节以徐疾。五色不乱以成文，八风不奸而从律。大章彰之，已合陶唐之代。韶尽美矣，不惟有虞之日。既而乐复音和，仲冬日至。届殷荐之祭典，将孔明於祀事。用享乎上帝，乃奏夫圜丘。撞黄钟而角动，扣太簇而徵流。大不逾宫，而清浊迭和；细不过羽，而终始相酬。是以六变而天神可礼，九成而帝德惟休。大礼毕，雅音收。居清穆以合理，思宥密而为猷。虽化洽时和，惟善政所致，而风移俗易，将复乐之由。
    ○授衣赋（以“霜风转厉，游子未归”为韵）
    二仪斡化兮，四运环周。大火中而退暑，白露泫而成秋。元鸟去巢，望云海以幽蛰，旅雁违漠，指烟江而遨游。农事云就，妇功聿修。感虫鸣之促织，念客恨之衣裘。虑之云谁，彼姝者子。弄机杼以成绩，秉刀尺以循理。揣其修短，运纤手以俱营。善乃规模，敏惠心而独揆。尔其上下有序，度量有常。咸循故以取制，岂崇异而违方。随贵贱以合则，处元素而有章。伊四人之所授，必九月之降霜。彼美衣工，献华服之楚楚；彼都人士，被狐裘之黄黄。清霜既降，商飙亦厉。衰草萎庭，坠叶流砌。气萧瑟以增冷，天寥而澄霁。虽人将入室，知所以戒寒，而时或无衣，则何以卒岁。是乃背《豳风》者无备，遵《月令》者有继也。若乃白日向昏，愁云四展；归鸟时聚，断蓬孤转。风生虚室之寒，服念轻裘之善。则晏平仲悔累年之未易，桓将军授新衣而不遣也。爰有别江山之墨客，游他乡而未归。惊岁序之云暮，恨筹谋之尚违。矧夫摇落秋声，凄切霜气。巡阶除而不乐，抚心曲而谁谓。且士有知己，而我独无；人皆授衣，而我独未。因感时而增叹，聊作歌以自慰。歌曰：秋霜落兮岁已终。秋雁吟兮悲远空。短褐不完兮忧思充。庭树萧萧兮冷暮风。
    ☆裴晃
    晃，德宗朝官剑南西川节度使。
    ○举杭州刺史韦皋自代状
    右，臣在福建，与韦皋邻近，谙其为政，甚得人心。逃亡悉归，远近皆悦。顷在京兆，以公造出官；今领馀杭，以理行高第。冯异汉之名将，初为赤眉所败，俄又大胜。光武降玺书劳曰：“昔虽垂翅回，今乃奋翼渑池。可谓失之东隅，收之桑榆矣。”臣以为韦皋之功，亦冯异之比。往虽小失，今亦大理。陛下既舍其过而使之，则必激励其气百倍。匹夫一言相为而死，况君臣之义，谁不感恩！
    ●卷五百十二
    ☆李吉甫
    吉甫字宏宪，赵郡人，御史大夫栖筠子。宪宗朝为翰林学士，转中书舍人知制诰。元和二年擢中书侍郎同中书门下平章事，封赞皇县侯。徙赵国公，出为淮南节度使。六年，复入秉政。九年卒，年五十七。赠司空，谥曰敬宪，改谥忠懿。
    ○睿智文武皇帝册文
    维元和三年岁次壬子正月癸未朔十一日癸巳，摄太尉银青光禄大夫守兵部尚书兼御史大夫上柱国赵郡开国公臣李巽及文武官五千七百九十四人等言：臣闻自天元而升，地黄而凝，皇王之道，尧舜首出，故典谟述焉。自尧及唐，历纪三千，致理之君，不过十数，升平之运，不至五百。天人之交际，不其难欤？我唐运之兴，昌期是膺。四海一统，十圣丕承。以至於皇帝，则君十一而年二百矣。历考前代，丁於斯时，皆王泽已竭，君明浸替，未若我后之维新厥命。我唐之中兴厥祚，顾视周汉，不其蔑欤？
    伏惟皇帝陛下绍太宗之英武，禀德宗、顺宗之寅畏，乾乾翼翼，若不满志。故爱於文母，顺色之孝也；睦於兄弟，因心之友也。崇谠议，察迩言，去疑谋、杜谗说，俾王道正直，砥为夷涂。发前圣之韫椟，披人文之光耀。而气有者，反时为妖。若黎崇之不恪，苗人之逆命。或诞敷文诰，或震叠武功。圣造不疾而速，非陛下畴能之。然後奉四表之欢心，总百神之受职。蠲祀於清庙，严祀於上元，天地察而神著矣。臣闻之，君人者，谦逊静悫，则天应之以福，故休祥出焉；慈仁爱育，则人应之以诚，故鼓舞从焉。王者因人心，稽天意，天下俱应，而徽号加焉。至公之道，不可辞也。
    臣等所以勤勤恳恳，至於再、至於三，愿奉鸿徽，以彰休德。陛下犹三揖而五让之，久而罔已，始降俞诏。於是百辟卿士，洎四方侯卫之臣上言曰：陛下诞睿圣之姿，应会昌之期。经天地之谓文，禁暴乱之谓武。臣等不胜大愿，谨奉玉册玉宝上尊号曰睿圣文武皇帝。惟陛下懋一德，勤万邦，干禄百福，垂唐之无疆。
    ○贺赦表
    臣某言：伏奉某月日制，大赦天下。至德纯茂，鸿私溥洽。中贺。臣闻圣人绍统，必建元良；王者郊天，是崇严配。伏惟宝应元圣文武皇帝陛下嗣守鸿业，光膺骏命。奉先思孝，诚已达於幽明；立嫡以长，义仍深於燕翼。皇猷允塞，坠礼咸甄。俯宏作解之恩，式布惟新之令。若乃涤瑕荡秽，雷雨之施也；茂时育物，天地之仁也；薄征弛力，政理之源也；录功念旧，敦劝之方也。加以躬俭节用，捐珠弃玉。执丧者俾从达礼，系狱者咸释明刑。启进善之门，开直言之路。德殷虞夏，义掩羲轩。凡在宥刑，孰不欣悦！
    ○贺赦表
    臣某言：伏奉二月二十四日制书，大赦天下。德洋恩溥，远洽迩安。亿兆欣欣，罔不幸甚。臣某诚欢诚喜，顿首顿首。伏惟陛下体元圣之姿，膺出符之运，统理万事，建中於人。躬大禹之菲薄，奉元元之慈俭。损已以益下，约身而爱人。捐珠玉而不玩，斥绮丽而不御。事有妨於农业，物有害於女工，人力所疲，上心攸荡，自此罢黜，归於典常。若乃投荒御魅之伦，触网婴罗之类，或炎裔沦屈，骨肉相从，或囹圄幽囚，馈饷不至，皆阳和所未煦，雨露所罕沾，靡不沐浴天波，昭睹白日。然後表捐躯之烈，所以劝忠；广累叶之仁，所以敦孝。虔奉寝庙，辍玉舆之资；惠缓市估，发金钱之积。异类均怀土之志，高年加挟纩之恩。斟酌泉货之源，变通惠利之弊。逋债咸已，谠直必容，如天之湛恩广矣，稽古之能事备矣。彼鹑衣之徒，鲐背之叟，孰不击中衢之壤，共乐於尧年；咏泰阶之符，同跻於寿域！况臣谬当共理，职在抚循，欣之诚，倍万恒品。不任踊悚之至，谨遣当州军事衙前虞候王国清奉表陈贺以闻。臣某诚欢诚喜顿首顿首。谨言。
    ○贺赦表
    臣某言：伏见制书，大赦天下，以今年正月一日改为元和元年者。臣闻行庆布和，允光於献岁，履端居始，实属於元正，将大有以惠人，乃顺时而布令。法五始之要，流恩而降泽；统三微之历，观象而建元。正朔所加，遐迩忻戴。中贺。伏惟皇帝陛下大孝嗣业，鸿猷启图。顺天地而发生，均日月而齐照。驯洽飞走，煦育生灵，既承太宗文武皇帝之耿光，禀保寿天皇之严训。百神享德，万国宅心。敷作解之泽，布维新之典。将致和平，蠲京畿之逋债；言念水旱，薄江淮之征赋。开罗网以宥过，崇勋秩以赏劳。宏褒酬之典，泽被幽明；旌忠烈之臣，赏延於代。阐庠序以劝学，愍耆艾而加礼。恩覃有截，化洽无垠。超溢虞夏，掩映轩顼。首出千古，遐冠百王。亿万斯年，永荷天禄。臣谬当任用，分镇藩维，不获奔赴阙庭，亲睹盛礼。
    ○贺赦表
    臣某言：伏奉某月日恩制，大赦天下。一人有庆，百度惟新。戴天履土，罔不欣忭。中贺。臣闻天地元功，施雨露以育物；帝王继统，升日月以垂曜。群品资始，万方文明。伏惟皇帝陛下嗣守鸿业，光膺骏命。淳化均於四序，大德合於二仪。保宁社稷，光宅区宇。宏孝慈以御下，崇恭俭以垂休。恩覃浃旬，事冠今古。况乃顺时布政，乘春导和。敷作解之恩，宣在宥之典。九族既睦，四门广辟。而又洗涤幽絷，雷雨之施也；归还流窜，罗网之释也；移叙贬黜，覆载之仁也；蠲除逋债，政理之源也；褒宠勋贤，激劝之方也。废金宝之贡，有以彰俭德也；搜遗逸之士，有以表至公也。元勋宿将，赏延子孙。庶尹卿士，荣周存没。广直言之路，启进善之门。德超虞夏，道掩轩顼。必将平一殊俗，发挥大猷，亿万斯年，永荷天绪。臣谬当任用，述职藩维，不获奔赴阙庭。臣无任云云。
    ○贺赦表
    臣某言：伏奉今月日赦诏。自上下下，由衷尊尊。参天地之大名，贵圣文之崇号。休气宛秀，弥漫云天；烟景昭华，光融草树。臣诚欢诚踊再舞再蹈者，有以副万国之欢情，增九庙之炳灵矣。臣闻孝子事父，诚奉其色；忠臣事君，将顺其美。皆殊外奖，情实内殷。超迈盈耳之言，适会因心之义，所以然也。伏惟陛下道宏一德，功盖四时。辰象曷以焕其文，雷霆无以雄其武。固以业振今昔，事溢名言。虽佥臣子之谋，莫究圆方之广，所谓塞元命，起兆人，群岳腾声，长河变色。宜其雷震於地，庆蛰户之出幽；日飞於天，贺霄汉之开朗。是以神鱼载舞，祥凤载鸣。况於人灵，况於荣位乎！徒张三寸之舌，不足以谈圣猷；空捐七尺之躯，不足以报明主。无任大庆欣忭倍百之至。谨遣所部宣德郎某奉表陈贺以闻。臣某诚惶诚恐，顿首顿首。
    ○贺赦表
    臣某言：伏奉七月三日册皇太子诏书，大赦天下。臣闻元良者，宗祀之本枝；赦宥者，含育之全德。伏惟陛下赫然光大，日升於天；嶷然崇高，岳镇於地。万龄为寿，庶物咸春。东海注百川之朝，北辰列众星之拱。笑龟鹤之将老，嘲鸾凤之未伸。但以礼备储宫，德刑广物。挺黄沙之罪，再荷生成；洗白玉之瑕，俱成涣汗。中外一命，锡无战之勋；寿考百年，不耕之粟。莫不忭舞帝渥，颂歌圣慈。万岁之声，夷夏合听；九成之乐，天地同欢。臣久沐鸿恩，竟无上答，悦豫之至，倍百非恒情。谨因进药使某陈贺表以闻。
    ○让平章事表
    臣某言：臣久处繁机，切思退免。伏奉诏旨，未允深衷；仰戴天慈，如冰谷。臣某中谢。臣窃惟至敬，岂敢烦文？再以恳诚，上陈睿览。伏以陛下初临宝图，获侍丹。一心捧日，见四海之大明；八稔代天，睹群生之茂育。恭承睿算，实罄愚衷，虽微寸功，岂敢纤负！倘陛下存簪履之旧，念葵藿之诚，终全深恩，退蒙厚礼；则是陛下既假之以位，又宠之以名，至德深仁，光昭千古。况臣年齿虽长，筋力幸全，犹得申获战之功，展死绥之分。倘蒙粗使，足可酬恩。至於左右便繁，朝夕机务，则心忧智竭，力所不任。以此至诚，期於允遂。然以时不再得，感王道之方平；福不重来，念君恩之已极。进退惶恋，罔知所安。谨奉表陈乞云云。
    ○第二表
    臣某言：臣昨八日再表自陈，九日於延英奏对。公事既毕，辄言私情。陛下语臣以兢惧之由，谕臣以进退之义。今奉批答，令断表章。无涯恩渥，木石知感。况陛下俯鉴诚恳，知非饰词。鉴以止足之心，特申分列之外。敢不上遵明令，退抑微衷，恪居官次，更饫仁恩。顾伯玉之未果，徒惭圣私；秉安石之偷安，犹期他日。衔恩之分，万殒犹轻。不任感戴惶悚之至。谨再奉表以闻。
    ○忠州刺史谢上表
    臣某言：伏奉恩命，擢授臣持节忠州诸军事守忠州刺史。越自东海，牧於巴中。秩优专城，任切谣俗。臣某诚欢诚喜，顿首顿首。顷以进取乖方，谴累斯及，远投海裔，分弃朱崖。陛下精意飨天，覃恩率土，故臣得澡身霈泽，剖竹藩方。恩出九重，谤销众口。受命之日，心魂载驰。属楚越途遥，奔驰道阻，溯流七千，涉险非一，虐暑婴疠，羸骸仅存。以今月七日舁曳到所部上讫。臣往岁曲台掌礼，已蒙访对之荣；南宫起草，犹兼奉之任，陛下展事宫庙，臣实职导乘舆。接星仗於钩陈，趋日驭於黄道。奉璋荐鬯，左右天威。增秩进阶，沾濡庆渥。臣业以儒进，才匪时须，书生之幸，亦已过分。中贻谤缺，咎则自招。今荷宠光，恩由天造。期励精於缉理，庶有效於涓尘。巴山万重，峡水千仞。微分何寄，长瞻北辰。臣无任感戴屏营之至。谨遣衙官朝散大夫试兖州长史赐紫金鱼袋宇文儇奉表陈谢以闻。臣某诚惶诚恐，顿首顿首。谨言。
    ○柳州刺史谢上表
    臣某言：伏奉诏书，授任柳州刺史，以今月二十五日至所部上讫。臣某诚惶诚恐，顿首顿首。臣前岁以疾停官，去年蒙恩除替，便欲裂裳裹足，趋赴京师，以旧疾所婴，弥年未愈。逮及今夏，始就归途。襄州节度使于ν，与臣早岁同官，见臣当暑在道，恳留就馆，寻假职名，意欲厚臣，非臣本愿。伏惟陛下光被之德，道已洽於区中；忧济之勤，心每遍於天下。常以万邦共理，必藉於循良；一物不遗，尚延於愚藐。假臣宠渥，重领方州。驽骀复效於驰驱，枯朽更同於华秀。臣某诚欢诚喜，顿首顿首。臣闻潢污易竭，徒有朝宗之愿；犬马无识，犹知恋主之诚。揣分则然，惟天所鉴。况臣昔因左官，一纪於外。子牟驰心於魏阙，汲黯注意於汉庭。岂伊非夫，独无斯恋。去就者荣辱之主，朝廷者仕进之源。臣子之宜，忠贞所志。臣虽心同犬马，而分比潢污。幸蹑康衢，意悲往蹇。臣之此诚，口不能谕，意欲自达，文非尽言。此臣所以自咎自伤，恨乖志愿。犹冀苦心励节，上奉诏条；惠寡安贫，下除人瘼。恭宣皇化，少答鸿私。不胜感戴欢欣之极。谨遣衙前军事虞候王国清奉表陈谢以闻。
    ○饶州刺史谢上表
    臣某言：今月五日，中使刘元晏奉宣圣旨，擢授臣饶州刺史，兼赐官告，仍至当州送上者。臣与元晏以某月二十三日至州上讫，臣伏以郡守分符，朝有常典，王人赐告，荣并贵臣。事出非常，恩超往例。拜舞之际，悲欢失容。臣某诚欢诚喜，顿首顿首。臣闻千年一圣，生圣时者为遭逢；万朝一昌，遇昌期者为嘉会。臣顷者每念生圣时，逢圣运，而职在遐外，莫能自通。何尝不顾影独悲，扪心屡泣！昼望白日，夜瞻北辰。岂谓分寸之绩未施，丹恳之诚若感。微藿倾心，盖草木之常分；太阳回烛，及幽远而不遗。今陛下降不次之恩，授分忧之地，拜章承旨，皆自中人。圣渥沾濡，天威咫尺。从此万里，不为孤臣。臣某诚欢诚喜，顿首顿首。臣又闻臣子之道，犬马代劳，义不辞难，分当竭命。臣窃以饱食厚禄，肥生泽肤。犹愿荷戈於逐虏之疆，免胄於捐躯之所。至於理财均赋，惠寡安贫，劝农桑，敦学校，儒史之常节，驽骀顾何以堪！当此殊荣，少答元造，高秩以忝，鸿私未酬。凄凄此诚，没齿无怠。不任感涕屏营之至。
    ○谏畋猎表
    陛下轸念黎元，亲问禾黍；察闾里之疾苦，知稼穑之艰难。此则圣主忧勤，天下幸甚。但以弧矢前驱，鹰犬在後，田野纵观，见车从之盛，以为万乘校猎，传说必多。谏诤之臣，义当守职，既有闻见，理合上陈。拱默则怀尸素之惭，献言又惧触鳞之祸。果决以谏，实谓守官。正当嘉尚，非足致诘。夫狩之制，古今不废。必在三驱有节，无驰骋之危，戒衔橛之变，既不殄物，又不数行，则礼经所高，固非有害。然逐兔呼鹰，指顾之乐，忘危履险，易以溺人。故老氏譬以发狂，昔贤以为至诫。陛下每与臣等讨论古昔，追踪尧舜，固当常俗之末务，咏圣祖之格言。愿以徇物为心，克已为虑。则升平可致，圣祚无疆；群臣异议，不禁自息。
    ○请录用令狐通奏
    臣伏见代宗朝滑州节度使令狐彰临终上表，悉以土地、兵甲籍上朝廷，遣诸子随表归阙。代宗以彰遗表，宣示百寮。当时在位者闻之，无不感叹。今有次子通在。臣每感彰同时河朔诸镇，付子传孙，无不熏灼数代；唯彰忠义感激，奉国忘家，遣子入朝，以土地归於先帝。贞元中，长子建坐事死於施州。幼子运亦无罪流於归州，欲使忠义之人，何所激劝！今通幸存，得遇明圣。伏乞陛下召之与语，如堪用，望垂奖录。
    ○请汰冗吏疏
    方今置吏不精，流品庞杂。存无事之官，食至重之税。故生人日困，冗食日滋。又国家自天宝以来，宿兵常八十馀万。其去为商贩，度为佛老，杂入科役者，率十五以上。天下常以劳苦之人三，奉坐侍衣食之人七。而内外官仰俸廪者，无虑万员，有职局重出，名异事杂者甚众。故财日寡而受禄多，官有限而调无数，九流安得不杂。万务安得不烦？汉初制郡，不过六十，而文景化几三王。则郡少不必政紊，郡多不必事治。今列州三百，县千四百，以邑设州，以乡分县，费广制轻，非致化之本。愿诏有司博议，州县有可并并之，岁时入仕有可停停之。则吏寡易求，官少易治。国家之制，官一品，俸三千，职田禄米，大抵不过千石。大历时，权臣月俸至九千缗者，州刺史无大小皆千缗。宰相常衮始为裁限，至李泌量间剧稍增之，使相通济。然有名在职废，俸存额去，间剧之间，厚薄异类。亦请一切商定。
    ○请罢永昌公主祠堂疏
    伏以永昌公主稚年夭枉，举代同悲。况於圣情，固所锺念。然陛下犹减制造之半，示折中之规。昭俭训人，实越今古。臣以祠堂之设，礼典无文。盖德宗皇帝恩出一时，事因习俗。当时人间，不无窃议。昔汉章帝时，欲为光武原陵、明帝显节陵各起邑屋，东平王苍上疏言其不可。东平王即光武之爱子，明帝之爱弟。贤王之心，岂惜费於父兄哉？诚以非礼之事，人君所当慎也。今者依义阳公主欲起祠堂，臣恐不如量置墓户，以充守奉。
    ○对素服救日蚀仪疏
    日月运行，迟速不齐：日凡周天三百六十五度有馀，日行一度，月行十三度有馀，率二十九日半而与日会。又月行有南北九道之异，或进或退，若晦朔之交。又南北同道，即日为月之所掩，故名薄蚀。虽自然常数，可以推步，然日为阳精，人君之象。若君行有缓有急，即日为之迟速稍逾常，为月所掩，即阴侵於阳，亦犹人君行或失中，应感所致。故《礼》云：“男教不修，阳事不得。谪讠见於天，日为之蚀。”古者日蚀，则天子素服而修六官之职；月蚀，则后素服而修六宫之职。皆所以惧天戒而自省惕也。人君在名物之上，易为骄盈。故圣人制礼，务乾恭夕惕，以奉若天道。苟德大备，天人合应，百福斯臻，陛下恭已向明，日慎一日，又顾忧天谴，则圣德益固，升平何远！伏望长保睿志，以永无疆之休。
    ○右龙武统军张伯仪谥议
    或以伯仪尝以推毂之任，挫师安州，於谥法得无贬乎？愚以为不然。自中兴三十年而来，兵未战者，患在将帅以养寇自重，纵敌藩身。若进而亡师，贬以为义，诫总干戈者必托於万全之名，而忘一战之效矣。然则保其利者，亦君子所嫌也。录其忠而劝善者，非阳秋之志欤？矧平居进退之节，不敢二色，称为忠臣。议名之际，褒劝所在，请谥曰“恭”，以旌厥美。
    ○上元和郡县图志序
    臣闻王者建州域，物土疆，观次於星躔，察法於地理。考中国山河之象，求二仪险阻之情。天汉萌而两界分，南官正而五均叙。自黄帝之方制万国，夏禹之分别九州。辨方经野，因人纬俗，其揆一矣。及秦皇并六国，则罢侯而置守；汉武讨百蛮，则穷兵而黩武。虽裂为郡县者，远过於殷周，而教令之所行，威怀之所服，亦不越於三代。失天地作限之意，非皇王尚德之仁。夸志役心，久而後悔。由此观之，则圣人疆理之制，固不在荒远矣。
    吾国家肇自贞观，至於开元，兼夏商之职贡，掩秦汉之文轨；梯航累乎九译，厩置通乎万里。然後分疆以辨之，置吏以康之。任所有而差贡赋，因所宜而制名物。守其要害，险其走集。经理之道，冠乎百王。巍巍乎无得而称矣！《易》曰：“天险不可升，地险山川邱陵，王公设险以守其国。险之时用大矣哉！”然则圣人虽设险，而未尝恃险。施於有备之内，措於立德之中。其用常存，其机不显。弛张开阖，因变制权。所以财成二仪，统理万物。故汉祖入关，诸将争走金帛之府，惟萧何收秦图书。高祖所以知山川厄塞，户口虚实。厥後受命汜水，定都洛阳，留侯演委辂之谋，田肯贺入关之策。事关兴替，理切安危。举斯而言，断可识矣。
    伏惟睿圣文武皇帝陛下握枢秉圣，承祧立极，祖尧舜之道，宪文武之程。皇王之遐踪，行之必至；祖宗之耿光，寝而复耀。天宝之季，王途暂艰。由是坠纲解而不纽，强侯傲而未肃。逮至兴运，尽为驱除。故蜀有阻隘之夫，吴有凭江之卒。虽完保聚、缮甲兵，莫不手足裂而异处。封疆一乎四海，故卫风偃，朔塞砥平，东西南北，无思不服。
    臣吉甫当元圣抚运之初，从内庭视草之列，寻备衮职，久尘台阶，每自循省，赧然收汗。谟明弼谐，诚浅智之不及；簿书期会，亦散材之不工。久而伏思，方得所效。以为成当今之务，树将来之势，则莫若版图地理之为切也。所以前上《元和国计簿》，审户口之丰耗；续撰《元和郡县图志》，辨州域之疆理。时获省阅，或裨聪明。岂欲希ガ侯之规模，庶乎尽朱赣之条奏。况古今言地理者凡数千家，尚古远者或搜古而略今，采谣俗者多传疑而失实。饰州邦而叙人物，因邱墓而徵鬼神，流於异端，莫切根要。至於邱壤山川，攻守利害，本於地理者，皆略而不书，将何以佐明王扼天下之吭，制群生之命？收地保势胜之利，示形束壤制之端，此微臣之所以精研，圣后之所宜周览也。谨上《元和郡县图志》，起京兆府，尽陇右道，凡四十七镇，成四十卷，每镇皆图在篇首，冠於叙事之前，并目录两卷，总四十二卷。臣学非博闻，识愧经远，驰骛虽久，漏略犹多。轻渎宸严，退增战越。谨上。
    ○编次郑钦悦辨大同古铭记
    夫一邱之土，无情也；遇雨而圮，偶然也。穷象数者，已悬定於十八万六千四百日之前，矧於理乱之运，穷达之命。圣贤不逢，君臣偶合。则姜牙得璜而尚父，仲尼无凤而旅人；傅说梦达於岩野，子房神授於圯上：亦必定之符也，然而孔不暇暖其席，墨不俟黔其突，何经营如彼？孟去齐而接淅，贾造湘而投吊，又眷恋如此。岂大圣大贤，犹惑於性命之理欤？将浼身存教，示人道之不可废欤？余不可得而知也。钦悦寻自右补阙历殿中侍御史，为时宰李林甫所恶，斥摈於外，不显其身，故余叙其所闻，系於二篇之後，以著蓍之筮之神明，聪哲之悬解，奇偶之有数。贻诸好事，为後学之奇玩焉。
    ○杭州径山寺大觉禅师碑铭（并序）
    如来自灭度之後，以心印相付嘱，凡二十八祖至菩提达摩。绍兴大教，指授後学。後之学者，始以南北为二宗。又自达摩三世传法於信禅师，信传牛头融禅师，融传鹤林马素禅师，素传於径山，山传国一禅师。二宗之外，又别门也。
    於戏！法不外来，本同一性。惟佛与佛，转相证知。其传也，无文字语言以为说；其入也，无门阶经术以为渐。语如梦觉，得本自心。谁其语之？国一大师其人矣。大师讳法钦，俗姓朱氏，吴都昆山人也。身长六尺，色像第一。修眸莲敷，方口如丹。嶷焉若峻山清孤，泊焉若大风海上。故揖道德之器者，识天人之师焉。春秋二十有八，将就宾贡，途经丹阳，雅闻鹤林马素之名，往申款谒。还得超然自诣，如来密印，一念尽传，王子妙力，他人莫识。即日剃落，是真出家。因问以所从，素公曰：“逢径则止，随汝心也。”他日游方至馀杭西山，问於樵人，曰：“此天目山之上径。”大师感鹤林逢径之言，知雪山成道之所，於是荫松藉草，不立茅茨，无非道场。於是宴坐之久，邦人有构室者，大师亦因而安处，心不住於三界，名自闻於十方。华阴学徒，来者成市矣。天宝二祀，受具戒於龙泉法仑和尚。虽不现身意，亦不舍外仪。於我性中，无非自在。大历初，代宗睿武皇帝高其名而徵之，授以肩舆，迎於内殿。既而幡幢设列，龙象围绕，万乘有顺风之请，兆民渴洒露之仁。问我所行，终无少法。寻制於章敬寺安置，自王公逮於士庶，其诣者日有千人。司徒杨公绾，情游道枢，行出人表，大师一见於众，二三目之。过此默然，吾无示说。杨公亦退而叹曰：“此方外高士也，固当顺之，不宜羁致。”寻求归山，诏允共请，因赐策曰国一大师，仍以所居为径山寺焉。
    初大师宴居山林，人罕接礼；及召赴京邑，途经郡国，譬若优昙一现，师子声闻。光赴响者，毂击肩摩；投衣布金者，邱累陵聚。大师随而檀施，皆散之。建中初，自径山徙居於龙兴寺。馀杭者，为吴东藩，滨越西境。驰轺轩者数道，通滨驿者万里。故中朝衔命之士，於是往覆；外国占风之侣，尽此奔走。不践门阈，耻如聋。而大师意绝将迎，礼无差别。我心既等，法亦同如。贞元八年岁在壬申十二月二十八夜，无疾顺化，报龄七十九，僧腊五十。先是一日，诫门人令设六斋。其徒有未悟者，以日暮恐不克集事。大师曰：“若过明日，则无所及。”既而善缘普会，珍供丰盈。大师意若辞诀，体无患苦。逮中宵，跏趺示灭。本郡太守王公颜即时表闻，上为欷，以大师元慈默照，负荷众生，赐谥曰大觉禅师。海内服膺於道者，靡不承问叩心，怅惘号慕。明年二月八日，奉全身於院庭之内，遵遗命也。建塔安神，申门人之意也。
    呜呼！为人尊师，凡将五纪，居惟一床，衣止一衲。冬无纩ふ，夏不。远近檀施，或一日累千金，悉命归於常住，为十方之奉。未尝受施，亦不施人。虽物外去来，而我心常寂。自象教之兴，数百年矣，人之信道者，方忄希畏於罪垢，爱见於庄严。其馀小慧，则以生灭为心，垢净为别，舍道由径，伤肌自疮。至人应化，医其病故。大师贞立迷妄，除其冥，破一切相，归无馀道。乳毒既去，正味常存。众生妄除，法亦如故。尝有设问於大师曰：“今传舍有二使，邮吏为圭刂一羊。二使既闻，一人救，一人不救，罪福异之乎？”大师曰：“救者慈悲，不救者解脱。”惟大师性和言简，罕所论说，问者百千，对无一二。时证了义，心依善根。未度者道岂远人，应度者吾无杂味。日行空界，尽欲昏痴；珠现镜中，自然明了。或居多灵异，或事符先觉。至若饮毒不害，遇疾不医。元鹤代暗，植柳为盖。此昭昭於视听者，不可备纪。於我法门，皆为妄见。今不书，尊上乘也。弟子实相，门人上首，传受秘藏，导扬真宗。甚乎有若似夫子之言，庚桑得老聃之道。以吉甫连蹇当代，归依释流，俾筌难名，强著无迹。其词曰：
    水无动性，风止动灭。镜非尘体，尘去镜澈。众生自性，本同诸佛。求法妄缠，坐禅心没。如来灭後，谁证无生。大士密授，真源湛明。道离言说，法润根茎。师心是法，无法修行。我体本空，空非实性。既除我相，亦遣空病。誓如乳毒，毒去味正。大师得之，斯为究竟。何有涅，适去他方。教无生灭，道有行藏。不见舟筏，空流大江。苍苍遥山，成道之所。至人应化，万物皆睹。报尽形灭，人亡地古。刻颂丰碑，永存涧户。
  </div>
  <div class="pagination">
   <a href="全唐文_page295.html">
    上一页
   </a>
   <span>
    ...
   </span>
   <a href="全唐文_page291.html">
    291
   </a>
   <a href="全唐文_page292.html">
    292
   </a>
   <a href="全唐文_page293.html">
    293
   </a>
   <a href="全唐文_page294.html">
    294
   </a>
   <a href="全唐文_page295.html">
    295
   </a>
   <span class="current-page">
    296
   </span>
   <a href="全唐文_page297.html">
    297
   </a>
   <a href="全唐文_page298.html">
    298
   </a>
   <a href="全唐文_page299.html">
    299
   </a>
   <a href="全唐文_page300.html">
    300
   </a>
   <a href="全唐文_page301.html">
    301
   </a>
   <span>
    ...
   </span>
   <a href="全唐文_page297.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
