<!DOCTYPE html>
<html>
 <head>
  <meta charset="utf-8"/>
  <title>
   新安文献志 - 第 83 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   新安文献志 - 第 83 页/共 102 页
  </h1>
  <div class="content">
   唐黄孝子（芮）传　　罗愿

　　黄孝子芮歙县人事亲以孝闻唐建中初继母洪氏疾病芮刲股馈羮而愈贞元中父卒庐墓号泣昼夜不絶声遂终身不舍墓侧产芝十四本木连理者四刺史卢公上其事诏旌表门闾今县西九里黄屯是其居处也始因冦盗黄氏之先与其族人聚徙屯此故名黄屯芮大和五年卒（制曰歙州黄芮谨行修身事亲尽孝母病刲股以愈疾父丧庐墓以终身号泣之声昼夜不絶祥异之迹遐迩咸知然则地产灵芝木生连理茍非至诚动天何由臻此朕甚嘉焉宜旌表门闾以褒赏贞节主者施行贞元十九年月日）

　　詹氏忠勇世家　　胡升

　　盖闻忠义者天地之常经人心之固有初不待赏诱乎前刑驱乎后而为之也孟子曰待文王而后兴者凡民也若夫豪杰之士虽无文王犹兴当天下乆安之余狃于承平之乐其刚心锐气败于骄愞而不复振卒有冦盗之变则心悸而股栗彷徨四顾搏手无策终于沦胥而已唐之开寳人物繁阜烟火万里天下泰然无事一旦禄山丑类崛起天下之民鸟飞云散乞为囚虏之不暇奚暇以忠义自奋而与抗哉河北二十四郡若蹈无人之境而固守平原以死御之屹不可犯者独一颜真卿而明皇不知其何如人兹岂平昔有眷遇之素而欲以是报之哉真卿之意以为忠义者天地之常经人心之固有也今婺源詹氏之忠义其殆斯人之徒欤詹氏世居婺源之庐坑土人谓之詹村有讳必胜者勇而敢为当僖宗光启初因官闽中与光州刺史王绪领军至漳州会王绪死王潮代之必胜在军中与潮之弟审知善审知荐必胜为军校至昭宗景福初潮遣审知收福州属城相持日乆未有功审知忧之忽一夕召诸军校问攻城之计诸校所言皆不合必胜进曰某观此城东北壮西南虚若多设疑兵以持其东北预选敢死士夜穴其西南城必破矣审知称善擢必胜为先锋兵马使领军率敢死士攻其西南越二日而城陷必胜冐矢石先登没于城壕审知悼之俾厚殡于州城西南奏其功赐庙额曰奉忠必胜五世孙曰光国光国善骑射尝试京师得武举于兵部慷慨有大志青溪方腊作乱诏下能捕杀腊者有优赏光国召族人之勇者芝瑞彦达与剧饮酒酣激之曰今贼已烧婺源县其势必至吾郷我曹岂容坐视而窜匿彼贼虽炽皆亡赖之人蚁附之耳兵非素习誓当共击之芝瑞彦达曰计将安出光国曰兵在锐不在多多适为累耳吾族中子弟可用者不下三十人佃客仆隶可用不下百二十人二兄为佃仆之倡我率子弟从之芝瑞彦达曰子之言我之志也于是立籍定数某用弓矢某用刀剑日椎牛设酒训练之忽有报者曰贼巳宿双路口矣时宣和三年正月一日也光国与芝瑞彦达坐旗下列其众于前光国对众誓曰国家累朝以仁恩养活百姓何负扵天下今方贼敢作乱此不过无知禽兽自取屠戮今我以顺伐逆必胜之汝等并力并进有死无二若破此贼我当陈乞朝廷赏汝等之功众皆听命于是芝瑞彦达各率刀鎗手伏青山峡东去二百歩鸣金鼓以挠贼光国率弓箭手伏青山对岸之南山上贼分二队以进其一自青山之北越岭而下以出众之不意其一自源口穿鹿角槎而入以牵制援兵光国望见贼将入青山峡厉声呼曰齐励杀贼芝瑞彦达各率佃仆自青山光国率弓箭手自南山用毒箭射之皆一跃而倒杀伤甚多矢尽率子弟舍弓渡水用短兵与刀鎗手并力合战呼声动山岳杀贼千余人于水中水为之赤余众败走光国芝瑞彦达及子弟佃仆等二十一人以力战俱没于阵其余亦皆重伤有中二十余伤而不死随水流出得一菖蒲石而上者族人徳仁也其母寻而呼之犹能微声以应其后取菖蒲石归起花砌奉之始青山之倡义也族人巨源出帑为盟主及贼入巨源坐而骂曰人乱法不乱遂遇害腊自此败寖以不振遂归幇源洞伏诛其窃发止八十二日芝瑞平日常持一蛮牌重五十斤上下皆冐以刃转轮如飞彦达初为广福寺僧武艺过人两手能用双刀其勇亚于芝瑞与光国三人齐名郷人感其义相与祀之号忠勇丛祠光国长子曰世勋次子曰世绩世勋修伟沉毅恂恂似不能言在县挥金如土当机而发其勇莫敌绍兴三十年累用荐为舒城县民兵正将而世绩副之世勋以民兵怯弱不足以立事乃转招募得六百二十八人不问其所从来惟强壮是与淮西帅竒之荐为义兵部将世勋推诚延纳得士之欢心亡命之徒闻其风而恱之期约月一会椎牛酒以二十五人为一队队有长十二队为一部部有将置义士簿具姓名郷贯父母妻子离军之日所居之地皆谓之义士假之资使之阜通以赡其衣食之费犒设之余使分其肉与贫者示之仁戒其窃发禁其骗挟示之义聚会之际长者居前少者居后示之礼牛酒将竭再与之约至期则世勋先至示之信自三月至十月人人壮健皆奋勇愿効死力至前十一月一日各散去安其家人而抚其党约闰十一月一日悉会于县南二十五里栲栳原前十一月十三日金人数千骑忽至舒城烧县市烟熖烛天世勋望见叹曰天不使我成功邪义士既散乌可以疾来也次日早义士至者纔六十人世勋引之入栲栳原方议遣人促义士北兵千余骤至原大呼曰詹将军可速降统军使来招汝奏之以官世勋叱之曰我大宋义士岂肯降汝无多言可来共决死挥部将王恱王僎等直前奋击原中狭而险北兵失利遂败而大奔北兵怒世勋骂不已攅箭射之世勋额被一箭身受四箭伤重一夕无语亦不呻吟次日早呼其子大渊戒之曰我今死矣汝必继我之志言终而卒少顷犹能张目视人其长子辅谓大渊曰父告尔未答故视汝也大渊于是抚父之额而号泣曰父茍终所不尽力于中原者有如栲栳原乃瞑目因褁之以被数重瘗栲栳山中亲随黄福等侍其子归郷悉具其实父老至今尚能言之后五年始改葬焉方义兵散去而未集也世勋自料力不能敌时戚方握重兵守北陿关世勋以书说曰北兵在舒城者某知其无能为也太尉握重兵在此去县五十里岂可坐视其残吾民乎愿太尉畀以千骑必为太尉破之若幸而成功某岂敢专之哉惟太尉亮其忠赤方观之踌躇不报识者谓世勋智略世绩骁勇使义兵尽会则兄弟相卫如左右手未必无功惜乎迫于险而急于战也后大渊占籍浮光郷人悼必胜世勋俱以忠义没王事并绘于丛祠必胜居中巨源次之光国芝瑞彦达又次之世勋居彦达下子弟弓箭手绘于东壁西向刀鎗手绘于西壁东向在阶上佃仆弓箭手绘于东壁西向刀鎗手绘于西壁东向在阶下必胜世勋亲随各二人在佃仆之内各有姓字位号滕先生之家传碑在门内之左郑府君之广记碑在门内之右徃年灾旱有求必应不可悉数淳熈庚子绍熈甲寅庆元乙卯岁皆大旱祷于祠霖雨踵至岁大稔祠宇与所立碑多歴年数寖以弊壊而丛祠之英爽则益显或形于梦寐或见于巫卜而徳仁年踰九十仕为将仕郎于忠勇祠之事身履目击乃率其族及耆老胡感洪等重建其祠而新之羣请于县愿核实申奏乞降封额邑大夫三山郑棫从之且曰兹事若缓而实急风教所关奏赐祠额曰忠勇赠五将军位秩有差又羣谒于余以忠勇祠传为请余同邑其何所辞于乎詹氏之忠义非恐负责扵朝而欲以死报之也特忠勇所激不容自遏故遇冦盗常如鹰扬虎贲必欲搏而噬之以至婴锋镝蹈白刃死而弗顾夫岂区区者之所能决为哉彼其中必有所守亦犹齐之王蠋汉之关张唐之张许辈知有忠义而不知有其身人虽不知而天则知之今詹氏子姓之繁功名之会日新月盛而必胜之十一世孙复以枢宻刘公荐于朝一文一武同岁入仕则天所以报詹氏之忠义亦不孤矣天下之士闻詹氏之风慷慨自许而日趋于忠孝之域当何如哉余以是嘉之故特发扬其事如右

　　宋查待制（道）传（从兄陶）　　罗愿

　　查待制道字湛然与秘监陶同祖父元方以荫歴殿中侍御史道幼沉嶷不羣罕言笑奉养以孝闻母尝病思鳜羮方冬苦寒市之不获道泣祷于河凿氷取之得鳜尺许以馈母疾寻愈解褐馆陶尉曹彬镇徐州辟为从事深被礼遇改兴元观察推官冦准荐其才授著作佐郎淳化中蜀冦叛命通判遂州有使两川者得道公正清洁之状以闻优诏嘉奨迁秘书丞徙知果州时冦党尚有伏岩谷依险为栅者其酋何彦忠集其徒二百余止西充之大水槽彀弓露刃诏书招谕之未下咸请发兵殄之道曰彼愚人也以惧罪欲延命须臾尔其党岂无诖误邪遂微服单马数仆不持尺刃间关林壑百里许直趋贼所初悉惊畏持满外向道神色自若踞胡床而坐谕以诏意或识之曰郡守也常闻其仁是宁害我者即相率投兵罗拜号呼请罪悉给劵归农加赐袍带咸平四年代归上言曰朝廷命转运使副不惟审度金谷盖以察廉郡县庶臻治平以召和气今观所至或匪尽公葢无惩劝之科致有因循之弊望自今每使回日先令具任内曽荐举才识者若干奏绌贪猥者若干朝廷议其否臧以为赏罚从之俄出知宁州会举贤良方正之士李宗谔以道名闻拜左正言直史馆出为京西转运副使召入拜工部员外郎充度支副使赐金紫出知襄州大中祥符元年归直史馆迁刑部员外郎预修册府元龟三年进龙图阁待制与张知白孙奭王曙并命焉加刑部郎中判吏部选事紏察在京刑狱奉使契丹以乆次进右司郎中真宗朝退之暇召冯元讲易便坐惟道与李虚已李行简预焉天禧元年以耳聩表求外任得知虢州将行上御龙图阁饮饯之是秋蝗灾民歉道不候报出官廪米赈之又设粥糜以救饥者给州麦四千斛为种于民民赖以济所全活万余人二年五月卒讣闻真宗轸惜之诏其子奉礼郎循之乘传徃治丧事迁大理评事赋禄终制道性纯厚有犯不校所至务寛恕胥吏有过未尝笞罚民讼逋负者或出已钱偿之尝出按部路侧有佳枣从者摘以献道即计直挂钱于树而去儿时尝戏画地为大第曰此当分赡孤遗及居京师家甚贫多聚亲族之惸独者禄赐所得散施随尽不以屑意与人交情分切至废弃孤露者待之愈厚多所周给初赴举贫不能上亲族裒钱三万遗之道出滑台过父友吕翁家翁丧贫窭无以葬其母兄将鬻女以襄事道倾褚中钱与之且为其女择壻别加资遣又故人卒贫甚其女婢于人道为赎之嫁士族搢绅服其履行平居多茹蔬或止一食黙坐终日服玩极扵卑俭尝梦神人谓曰汝位至正郎寿五十七而享年六十四论者以为积善所延也有集二十巻
　　陶字大钧初事李煜以明法登科仕为常州录事叅军归朝太祖诏大理评事试以律学除本寺丞迁大理正歴侍御史权判大理寺赐绯衣银鱼断事官仲禹锡讼陶用法非当陶抗辨得雪迁工部郎中俄出知台州累迁兵部咸平五年朱博为大理议赵文海罪不当宰相请以陶代之真宗曰闻陶亦深文当加戒勖宰相言当今习熟法令少如陶比者遂迁秘书少监判寺事时杨亿知审刑院陶累攻其失又命代之仍赐金紫景徳三年卒年七十子拱之淳化三年进士歴任都官郎中迁职方陶卒时诏録其少子前昆山县尉庆之为太常寺大祝庆之终太子舍人

　　许孝子（俞）传　　胡瑗

　　许俞黟县人也（按罗鄂州志言歙州题石碑称许逖祁门人而安定先生为许俞作传言黟县人今从欧阳公所作行状言歙州别本又云宣城人辨见转运公墓铭下）家世以儒术显名江左父养高不仕俞风采魁杰襟懐峻整尚慕节义不妄交游下笔立言慨然有济苍生之志季父逖有名扵时为尚书外郎器俞曰吾家千里驹也居常敦睦家人未尝见其喜怒少丧母氏事父以孝谨闻供给甘旨昼夜不怠父之所欲虽千里必致之或随计偕安舆扶侍税舍辇毂与妻子共食麤粝晨夕事父必尽珍异常示丰厚恐贻父忧公卿之闻者多所叹服率俸以助其养父年垂八十谓曰观汝登科之后没于地足矣大中祥符七年俞果登科第授涔阳从事扶侍归海陵别业即路有日父疾沉笃俞昼夜供省以至澣濯必躬必亲或问其故俞曰澣濯于家人之手虑其厌怠焉父丧摧毁几致灭性而家至贫多假贷于士大夫或歴父经由之地涕泣者永日尝扵通津寄泊佛舍值春景花发闭室静坐未尝出覩赴牧守之召过琅山别院马上忽泣下仆御问其由曰我父曽寄此也士流服其孝道制满赴调上超资授扬州从事

　　程祠部（遵彦）传　　杨本

　　程祠部遵彦者鄱阳人其先自歙徙忠壮公之后也举进士歴仕州县有惠政事母以孝闻且性介慎耻干谒苏文忠公荐于朝诏加擢用官至祠部郎官卒○元佑六年七月日翰林学士承旨知制诰兼侍读苏轼状奏右臣窃谓朝廷用人以行实为先以才用为急二者难兼故常不免偏取而端静之士虽有过人之行应务之才又皆藏器待时耻于自献朝廷莫得而知之如臣等辈固当各举所闻以助乐育之意伏见左朝散郎前签书杭州节度判官厅公事程遵彦吏事周敏学问该洽文词雅丽三者皆有可观而事母孝谨有絶人者母性严甚遵彦甚宜其妻而母不恱遵彦出之妻既被出孝爱不衰岁时伏腊所以事姑者如未出而母卒不恱遵彦亦不再娶十五年矣身为仆妾之役以事其母虽前史所传孝友之士殆不能过臣与之同僚二年备得其实今替还都下未有差遣碌碌众中未尝求人臣窃惜之伏望圣慈特赐采察量材录用非独广捜贤之路亦以敦厉孝弟激扬风俗若后不如所举臣甘伏朝典诏中书量与擢用

　　曹屯田（矩）传　　李以申

　　曹屯田矩字诲之休宁人父汝弼以经术徳义高蹈州里工篇什篆隶号松萝山人有海宁集舒职方雄尝为之序谓其体致高逺有王右丞孟处士之风骨矩登景矩佑乙科官至屯田郎中其任都官日因父赠殿中丞燎黄之夕芝产茔上郡上其事被旨以所居为忠孝郷孝芝里侄孙夬文及并登崇宁第文任睦州建徳丞方腊窃发死其官诏进秩三等与三子恩泽世称忠孝之家曽侄孙熈登绍兴进士第官至戎监簿熈之子至以郊恩补官调无锡尉获盗赏改承务郎尝主管官告院进丞将作监知江州直秘阁卒（敕故奉议郎曹文日者盗贼猖狂吏鲜称职不务捍御惟事遁逃尔乃忠义自将能知分守冦至不避用死其官特厚恤章进秩三等非徒使节槩之士増气而益厉庶几茍免幸生者闻风而愧焉尚其有知钦此褒渥再赠朝散郎与三子恩泽宣和四年六月十八日）

　　宋故左承议郎守尚书刑部侍郎赠端明殿学士左朝议大夫程公（振）神道碑　　汪藻

　　（阙）公讳振字伯玉饶州乐平人大王父承宪大父溥父翱世业儒为闻家翱以公故赠朝请大夫公少有轶材未冠求师友四方入京师游太学必秀出其辈类一时名士如张商英陈瓘张廷坚邹浩悉见之迎门崇宁三年车驾幸孔子祠见诸生太学公以高第补将仕郎除和州州学教授留为辟雍録乆之迁博士会诏近臣求人材可用者或以公闻召至政事堂擢太常博士以亲老丐外得提举京东西路学事秩满复留居东州五年奏立孟子冢祠以公孙丑万章从祀皆见听改京西南路提举常平入为尚书膳部员外郎逾年拜监察御史时大臣崇党相轧若水火然一时士大夫鲜不附离公孤立行一意屹然其间人服其正迁辟雍司业兼太子舍人改国子初见太子东宫言古者大祭祀登馂受爵必以上嗣既礼备载且元丰彝典具存昨上有事明堂而殿下不与非所以尊宗庙重社稷也太子矍然曰初无人及此由是骤加奨重后每进说古今治乱輙向纳之迁左司员外郎兼官如故时方腊暴浙右声揺京师公从容为宰相王黼言宜乘此时言天下弊事庶几稍革当天意顺人心黼怏然不恱曰上且谓黼挟冦奈何公知黼忌其言不答趋出然太子荐公甚力外廷莫知会两省官缺上曰程振老成忠实必以为给事中黼衔前忿不能平白公资浅且雅长词令止除中书舍人巳而中书侍郎冯熈载黜知亳州黼怨熈载甚欲公劾奏且以丑言诋之公不从黼大怒风言者论公有党责提举武夷山冲佑观时宣和三年也明年复集贤殿修撰丁内艰寻除徽猷阁待制中书舍人皆力辞不拜无几何太子受内禅是为渊圣皇帝渊圣念公乆趣还旧班对便朝问劳甚渥俄诏自中出除尚书吏部侍郎公以大臣不恊议论多驳诏令轻改失其事机如南北用兵且半年而至今不解者以或和或战之说未一也裁抑滥赏如黒白易分而数月之间三变其说者以庙堂不能忘私而多与其党为地也今日一人言之以为是而行明日一人言之以为非而止或出圣断亿度而不暇畴咨或用大臣偏辞而遂形播告所以动未必善处未必宜乃輙为之反汗焉其势不得不尔也及闻河北将陷力请合诸路兵犄角击之以牵其势且曰北兵已深入陛下犹欲守和议而不使之少有所惩创乎渊圣虽美其言而夺于大臣卒不能用连抗章求去优诏不从以吏部铨综有声滋欲试之民事除开封尹先是大辟情或可矜多取旨原贷祖宗行之岁乆好生洽于民心崇宁以来议者谓辇毂先弹压凡情不当法率巧请杀之公奏宜一准祖宗故事遇得旨即着为令令不载者许援其比而行自此天府之囚全活者不可胜计已而诏捕亡卒获数千人公请充入歩军司而除其罪歩军司请论如法法当尽诛公以多事时一日而杀千人民必大骇且未决当系有司宁无反侧之患渊圣大以为然卒如公请除尚书刑部侍郎乆之渊圣帝将幸其营公亟白宰相何■〈〈卤，仌代乂〉上木下〉思所以议和之语告于上而却之■〈〈卤，仌代乂〉上木下〉忽宣言翌日车驾出城羣臣失色巳而人情益惶惑朝廷莫知所为公冐死直前卒与祸会实靖康二年二月二十五日也得年五十有七初公为中书舍人王黼以客沈积中帅河朔欲并力图燕公语积中当思异时覆族之祸积中佩公戒至所部首以书谢公盛言其不可之状公具以积中语告诸朝洎公左迁童贯蔡攸卒兴是役致变起肘腋而公罹其凶故闻公之丧士无贤愚皆为之出涕公天资乐易与人谈笑极酝藉风流至论事则挺然不可回夺宣和中上皇崇道家之说公至东宫渊圣问焉公对甚悉其略曰周公作鸱鸮之诗孔子以为知道其言不过迨天之未阴雨绸缪牖户而已老子着道经亦曰为之于未有治之于未乱葢老氏与孔子合者如此今不固根本扵无事之时而徒事目前土木之工非二圣人之意也他日渊圣为太上皇道之太上皇颇欲停工作疏左右近习之臣而杨戬方兴龙徳太一之役惧不得肆因谗家令冯扬将辅太子幸非常太上皇震怒执扬诛之而渊圣之言亦废及靖康中公尹天府言利者颇欲离间两宫公心独鄙之每调和父子之间甚有恩意如诏鞫龙徳宫近侍梁忻之类特寛其文由是纎芥之疑不行闻者无不叹服公居乡专趋人之急以急抵公者未尝辞族有五丧积年不能举命其子迈一日办之盖公之于书无所不观亦无所不学属文敏赡下笔不能自休书记翩翩千里如对面语见之者把玩无斁争藏去为荣着易论及诗文七十余巻藏于家妻董氏封硕人子迈承务郎传公学次未名生公卒之某月迈以建炎二年十月辛酉葬公乐平县嶂岭原太夫人茔之左从公卜也呜呼士方平时剧谈抵掌以祸福死生自任而谓人不能此直易耳及一旦临利害仅如秋毫鲜不丧厥心而移其所守若夫规以身免而推祸于人者比肩接迹也闻公之风者亦可以少媿哉藻少以同郡登公之门知公之详宜莫如藻迈以国子司业程瑀之状来请谨叙公之平昔而系之以铭铭曰
　　惟祝融之苗裔兮公鼻祖曰伯休越汉唐而南徙兮家洎川之上游天既予公以修能兮又重之以姱节冠切云而事君兮景忠精之前哲氛祲忽其蔽日兮神龙荡而失渊众惮殃而逭祸兮公踽踽而直前左欃枪而右窫窳兮公胡独罹此患茍杀身而成仁兮齐死生于夜旦纷众美曽不慨息兮独令名其庶几伟荡阴之节死兮吾将从昔贤之所归（按程氏世谱忠壮公十二世孙干干生忠忠生四子曰僖者自歙迁乐平杭桥僖生广广生正元正元生承宪振曽祖也）

　　凌待制（唐佐）卢谏议（臣忠）传　　罗愿

　　凌待制唐佐字公弼休宁人登元符进士第授大名府司户帅梁子美甚器重之就差夏津县令河北有疑狱唐佐徃决之得其情人皆感泣夏津是岁旱比还雨随至时号县令雨狱上进秩二等召为勅令所详定官迁光禄宗正丞歴京畿江东常平后知登闻检院尝语侵王黼请祠得南京鸿庆宫翰林承旨郑三益荐其才堪大用上曰非美髭髯闲于进止者乎即日除开封府司録府尹罢连坐谪衡州酒税后知严州号令不烦暇日与诸生讲学作易传数万言进之以部使者劾罢唐佐警敏事亲尽礼好周给亲族建炎初起提点京畿刑狱时道路方梗或劝缓进慷慨遂行进直徽猷阁京畿冦益充斥与战数十合杀伤过当三年除知应天府北兵数十万围城城中兵少粮乏外无援兵誓以死守及陷被执众欲降之指颈曰此可断不可降也皆义之刘豫欲污以枢辖不从使留守应天继得豫虚实宻以蜡书奏朝廷事泄豫捕致大梁怒曰何为见卖唐佐曰国家何负于尔而反面事雠一世皆欲杀尔何独我也豫犹惜其才系累日度终不可屈遂引出害之临死曰恨不见枭刘豫之首豫覊其妻子于颍昌时绍兴二年也明年诸将复颍昌妻田氏以唐佐死状闻诏赠待制已而颍昌复陷不复知其家存亡又有卢谏议臣忠字信仲黟县人登政和中第建炎初由临安府司理召累迁右正言上骤欲用之命相者视之曰有膺而无背官不过此矣后扈驾至建康北兵有逼近御舟者臣忠叱之势益迫溺水中后数日上求臣忠所在左右记其处以对使没取之拱立如生赐水银以敛赠谏议大夫与两子官（重建忠孝坊记旌善以坊葢古者式闾表里之遗意新安郡合城坊二十有六其关君亲大伦足以示劝者惟东北隅忠孝坊为然坊始扵前太守魏公克愚为諌议卢公臣忠暨谏议六世孙郡学掌仪锷建之也按郡志谏议公黟人政和间上舍及第高庙南渡以右正言扈跸幸金陵冦逼御舟公瞋叱之苍皇踏两舷溺而卒泅水求者见其拱立江底俨若奏事状上悯焉赐钱并衣以敛赠右谏议大夫葬黟之卢村端平间诏立祠赐号褒忠子孙逮今犹蝉聫世其家其一支居郡城掌仪则尤驰誉者母唐病危药莫瘳刲股食母随以安郡守嘉叹上泝世美由掌仪之孝推谏议之忠标其居榜其坊厚伦美化天下国家要务也庸人慢之贤守慎焉魏公可谓知务者矣证之昌黎伯朱文公皆言刲股事然发一念之诚天且鉴之人胡得而议之子之事亲平时之孝人鲜克知履变如掌仪而后孝之名彰臣之事君平时之忠人亦鲜克知履变如諌议而后忠之名显为臣子者岂愿变故而求名闻哉上之人赠之表之将以劝世之为人臣子者尽忠孝于平时而不转移扵履变之际褒赠旌表非谏议意也亦非掌仪意也坊毁扵元贞元年九月迨皇庆元年十有一月重建歙县尹张侯某身任之嗟夫事有旷百世而相感者天典民彝时有古今人心天理无古今也掌仪之子显祖诚悫敏练能世其业请余记之辞不获为摭实书之如前系以诗曰古求忠臣孝子之宗能世其孝必世其忠名以变彰不变者理匪私其庐笃劝臣子延佑六年八月二十有二日甲辰陈栎记）

　　新安文献志巻六十四

　　●钦定四库全书

　　新安文献志巻六十五

　　（明）程敏政 撰

　　○行实（忠孝）

　　奉使直秘阁朱公（弁）行状　　朱熹

　　公讳弁字少章其先吴郡人中徙歙之黄墩唐末有讳古僚者为陶雅偏将以兵戍婺源因家焉其后世有隠徳至奉直公始为儒尤以沈黙自将足迹未尝至城市生五子公其次也幼颕悟读书日数千言十岁能文既冠遂通六经百氏之书逰京师入太学补内舍生客食诸王家会景迂晁公说之为宫学教授一见其诗竒之与归新郑妻以兄女郑介汴洛两都之中一时故家遗俗盖彬彬焉公游其间闻见日广文章日进益厌薄举子事遂不复有仕进意靖康之难家毁于兵南归及淮甸光尧太上皇帝已承大统驻跸扬州议遣使问两宫安否而士大夫无敢行者公闻之慨然攘袂而起抚髀太息即日奋身自献阙下宰相以闻诏补修武郎借右武大夫吉州团练使充河东大金军前通问副使且命之曰朕方俯同晋国用魏绛以和戎尔其逺效侯生御太公而归汉公受命即日与使者王公伦张旜誓众直犯兵锋以行实建炎戊申正月也行遇金尼雅满于白水泺邀说甚切尼雅满不聴使就馆云中馈饷如礼而实以兵守之公复屡与书具言用兵讲和利害甚悉绍兴壬子之岁金忽遣宇文虚中来言和议可成当择使副一人诣元帅府受书归报虚中欲二人探筹以决去留公正色曰此市道之所为耳吾之来固自与以必死岂今日乃觊幸于先归者我愿使长亟诣军前受书归报天子遂成两国之好使吾君得以蚤申四海之养于两宫如前日临遣诏书本指则吾虽暴骨方外犹生之年也于是王公行有日公请焉曰古之使者有节以为信今无节而有印则印亦信也公既还朝无所事此愿留见授使某不幸一有意外之辱得抱以死死不腐矣王公挥涕解以授公公受而懐之卧起未尝不与俱也是时刘豫盗据京邑或迫公归豫且诱之曰此南归之渐也公曰吾受命而北不受命而南且豫国贼吾常恨不食其肉又忍北面而臣之哉吾有死耳不愿归之闻者怒絶其饩遗以困之公反从中固拒驿门忍饥待尽誓不为屈扵是闻者亦知感动复慰安之致礼如故乆之复迫公为金臣公曰自古兵交使在其间言可从从之不可从则囚之杀之何必换其官哉吾官受之本朝今日有死而已誓不易以辱吾君也且移书其用事人耶律绍文等曰上国之威命朝以至则使人夕以死夕以至则朝以死又以书告诀于后使者洪忠宣公曰杀行人亦非细事吾曹不幸遭之亦命也命出扵天其可逃哉要当舍生以全义耳一日具酒食召云中流寓士夫常所与徃来者饮半酣语之曰吾已得近郊某寺之地一旦毕命报国诸公幸瘗我其处且识其上曰有宋通问副使朱公之墓于我幸矣众皆泪缘睫不能仰视公独谈笑自若曰此臣子之常分诸君何悲也人知公终不可屈遂不复强然公以使事未报忧愤得目疾其抑郁愁叹无憀不平之气一于诗发之岁乆成集号曰聘游北方名王贵人亦多遣其子弟就学公以此又得时因文字徃来说以和好之利而碑版篇咏流行北方者亦甚众得之者相夸以为荣焉王公还朝太上闻公守节不屈因其再使使赍金银绫绢为赐岁在丁巳闻北方相继有事公阴使从者李发求得河阳人董考详等宻疏其事及国中虚实使间行归报曰此不可失之时也其后王公复归又以公奉送徽考大行之文为献其词有曰臣等猥以凡庸误蒙选择茂林丰草被雨露于当年絶党殊邻犯风霜于将老节上之旄尽落口中之舌徒存叹马角之未生魂消雪窖攀龙髯而莫逮泪洒冰天太上读之感涕诏官公亲属五人如故事别赐吴兴田五顷顾丞相张忠献公喻以宻指曰归日当以禁林相处也明年金使乌林思谋石庆充至诏公子栐及司马倬入馆见之仍许附以家书且赐黄金三十两以寄思谋等见栐称公忠节嗟叹乆之至以手加额云绍兴癸亥约和已定公乃与洪忠宣公及歴阳张公邵皆得归其事见洪公家书輶轩集今行于世入境传旨促行者数辈至国门太上命中使梁璋引入便殿延见劳苦嘉叹再三公顿首谢且言曰臣闻人之所难得者时也而时之运无已事之不可失者几也而几之藏无形惟无巳也故来迟而难偶惟无形也故动微而难见陛下与金人讲和上则返梓宫次则迎太母又其次则怜赤子之无辜肉白骨于已朽此皆知时知几之明验也然时运而徃或难固执几动有变宜鉴未兆盟可守矣而纷纭之事宜黙以待之兵可息矣而销戢之术宜详以讲之古人有言曰上不奉若天道下不求合民心人怨神怒不知修省以黩武为至徳以茍安为太平虐民而不恤民广地而不广徳此皆天助人主中兴之势也若时与几陛下既知之于其始图惟厥终愿陛下益留神焉太上纳其言赐金帛甚厚公又以在北所得六朝御容及宣和御集书画为献并上所著聘游集且述北方所见闻忠臣义士朱昭史抗张忠辅高景平孙益孙谷五台僧真寳丁氏晏氏女阎进朱绩等死节事状及故官属姓名以进请加褒录以劝来者太上高其节壮其志异其文俾易文资且有进用意诏曰朱某奉使岁乆忠义守节理合优异特赐劵金千缗而宰相秦桧方以讲和为功恶公言虚实悟上意奏以初补官换右宣教郎直秘阁主管佑神观有司校公考十有七年应迁数官桧又尼之仅转奉议郎明年四月六日遂以疾卒于临安府白龟池之寓舍遗命归葬故山不果则权厝西湖上智果院忠义之士莫不哀之公配晁氏与其子郑老皆死于兵再娶王公伦之女弟与晁氏皆封孺人子栐仕至宣教郎知抚州崇仁县以卒女适里人王存以公恩补承信郎孙勲早卒照未仕公之文慕陆宣公而法之其气质雄浑援据精博明白疎畅曲尽事理识者以为深得其体于诗酷嗜李义山而词气雍容格力闲暇不蹈其险怪竒涩之弊聘游集凡四十二巻别有奏议一巻尚书直解十巻曲洧旧闻三巻续骫骳说一巻杂书一巻风月堂诗话三巻新郑旧诗一巻南归诗文一巻皆藏于家熹先大父于公为三从兄弟先子初登第时尝徃拜公溱洧之上公送以诗意寄甚逺其后先子仕于朝时公巳在北方比南归则先子不幸是岁巳弃诸孤矣后六年熹始得拜公之殡而读其遗文又三十有四年乃复得官浙中则公之殡犹在智果院也方将为谋葬故而遽以罪逐今宻院检详尤公袤临安帅守张公枃闻而悲之相与悉力经纪其事而太学录张君体仁又为得吉卜于（阙）县积善峰之下书来曰将以某月某日葬公之柩而以王氏孺人祔焉熹窃惟国家承平百年所以遇士大夫者不为不厚政宣以来公卿大臣荷国宠荣殊异优渥又有非前日比者一旦狂徒误国招祸使君父蒙尘越在沙漠苦寒无人之地而一时遗臣卖国求荣之辈接迹于朝腼然相视乃无一人肯奔问官守者公以草野诸生平日未尝沾一命之禄顾独奋然出捐躯命请冐锋镝斧质之威以尝不测之祸而守死不屈至于十有六年之乆卒不污平生清白竟得复持汉节归见天子其忠义大节终始凛然虽竹帛所书丹青所画无以过之和议之成虽若不在其身而风喻从臾葢亦与有力焉而公不肯自以为功还朝所建皆逺谋至计不欲朝廷遂以目前所就为安而期有以致中兴于异日者此其忠虑之深又与一时贪天之功以为已力而遂宴安江沱以至于忘雠而辱国者葢万万不侔矣尚赖太上皇帝深照其衷前后褒嘉赐赉甚宠而不幸厄于权臣使不获申其志以死岂非天哉今葬有日宜有铭刻以告于幽因访其家得公外孙王炳所记行实一编参以旧闻第録如右而敬以请于尤公伏惟幸哀而终惠之以覆赖其后人且诏太史氏笔削以为万世臣子忠义之劝谨状

　　宋故左武大夫开州团练使充池州驻札御前诸军统制休宁县开国伯食邑九百户赠协忠大夫累赠太尉程公神道碑　　程易全

　　清逺军承宣使同知合门事带御器械程君永正奉事状一通以告易曰先公之没今十有二年其死国之忠固巳着于命书载于国史而墓上之碑未立子吾同宗也知其详敢以铭请易之先居河南与公实同所自出谨不敢辞序而铭之按状公讳全字禹昌世为徽州休宁人其先曰灵洗者梁镇西将军开府仪同三司谥忠壮御侯景有功庙食于郷忠壮之后曰澐者唐歙州都知兵马使金紫光禄大夫检校左散骑常侍兼御史中丞上柱国御黄巢有功事载郡志中丞季子南节唐歙州兵马先锋银青光禄大夫检校左领军卫大将军上骑都尉始居休宁陪郭即公五世祖也曽祖承敬池州学教授祖宿举进士官至迪功郎玉山县令父昭饶州学教授赠朝奉大夫母余氏封孺人公生有伟质负大志早从郷先生游通春秋不乐应举而喜以其暇日从少年习武艺曰文武一道不可偏废也宣和庚子建徳青溪民方腊作乱陷歙州大将郭师中战死兵及休宁县令翁由将弃印绶去公仗剑集郷兵遮道请留躬御冦于境上贼众散走知州事曽孝藴上其功授承节郎时遣宣抚使会诸路兵讨贼公隶大将刘公延庆进攻淳安幇源洞破之腊平策功进修武郎延庆所部将士数万惟公与延庆子光世以材勇闻壬寅再伐辽延庆为都统制公复隶焉辽降将郭药师请与光世简兵倍道袭涿州延庆许之公曰药师反复猾虏宜不可聴果无功而还甲辰河北山东盗起张仙最黠诏龙图阁待制洪公中孚徃抚谕之中孚雅知公名辟以行公单骑入仙营谕以祸福刻日约降中人李彦素不乐中孚劾其玩寇罢之属吏悉勒停于家巳而金师南下靖康改元彦伏诛公等赦复故官高宗皇帝以大元帅开府相州公应募无所知名叅谋汪若海称其能入补宿卫时汪公伯彦宗公泽为副元帅议数不合公与汪有郷曲之雅因请间曰宗元帅天下竒才也公宜下之则国事可济伯彦滋不恱会泽请进兵救君父之急而伯彦持从容观变之说乃出公隶泽俾为前锋遇金人于卫州公与禆将王孝忠分道击之孝忠战死公亦被数十创以竒功进翊卫郎二帝北狩泽遣公迎高宗于济州奉表劝进丁未高宗即位于南京转武翼大夫刘公光世以鄜延副总管入卫为五军都提举奏留公为御营计议官从光世招捉盗贼于滁和濠州转武经大夫从御金人于天长还驻镇江控扼江口进合门宣赞舍人封休宁县开国男食邑三百户扈从统制苗傅刘正彦作乱从光世勤王时吕公頥浩张公浚总中军韩公世忠将前军张公俊副之光世为游击而分公为殿事平转武徳大夫开州团练使进封开国子加食邑二百户是岁秋光世以宣抚使守太平池州受宰相杜充节度奏以公充池州驻札御前诸军统制转左武大夫进封开国伯加食邑三百户公谓光世曰充御下苛而寡谋以兵属之取败之道也光世奏请移兵江州或漏公语于充充留公不遣是冬金帅乌珠犯太平分兵入池州公以众寡不敌坚壁以俟援师而充檄沓至公不得巳率麾下敢死士出战杀获甚众会日暮未决敌益生兵至遂死之时建炎己酉十一月廿九日也后五年绍兴癸丑光世帅兵驻池州乃上公死事于朝诏进官六等録其后一人而以恊忠大夫告其第又以永正累遇郊恩赠太尉配金氏累封宣国夫人子男一人曰先恸父死国誓守先墓不仕孙男三人长即永正也次永竒疾不任仕次永彰郷贡进士公器宇魁岸言不妄发有所许则确然当之不以利害为念初事刘公延庆继事宗公泽感其知已终身祀之当国家抢攘之际号令严明所部士不敢乘时以肆剽刼自守澹素若儒生然光世每欲多作首功为请爵赏固辞曰人臣之罪莫大于欺矧与公有旧不能赞立勲业以清中原反以此挠公家之法非某所知也光世改容谢之尤笃于孝友置膳茔田以养族人靖康末易挈家避乱居池州公适将池州之兵为之维护抚恤备至先公端中知六安军亦死于节公为求其遗榇返葬池阳皆人所难能者惟天性过直不能与时俯仰故首忤汪公伯彦继忤杜公充而及于难然杜公以公死之岁举建康降金祸及宗祊贻秽千古而公与一时死封疆之臣清名凛凛虽没如生子孙传芳受国之宠者未艾以彼较此果孰多乎天定之可畏者如此铭曰
　　人臣之义匪忠曷安危身奉上益人所难肃肃程公忠烈之胄武畧文谟曽靡轻售方冦陆梁自睦犯徽仗剑疾驱拯郷于危渠魁就禽恶党俱翦勇冠三军策功五转再从大帅徃下幽燕河北招降罢其戈鋋有言莫酬有绩弗究任彼孔谗坚我素守天降大割王总六师左右櫜鞬公式应之爰先启行御兵于邺迎銮于宋预建大业外佐幕府内参御营胙土分茅遹骏有声二竖逞凶变生肘掖公与勤王勲在庙祏虎旅洸洸戍彼池阳奸相趣之遂死封疆载恤遗孤载颁愍册天子念忠异古马革公身虽没公名如山愧彼不忠虽生何颜冠剑之藏故江之涘公神不亡永妥于此丰碑载道上刻铭章忠天所佑百世之昌

　　宋詹孝子（惠明）传　　罗愿

　　詹孝子惠明婺源人小名念一父直绍兴中坐鬬杀邻人妻阿姚惠明年二十二知父必死诣里正及县求代皆不受县以狱上惠明随至郡乃手为牒自言无以报罔极之恩幸有二弟可以养母乞以身代父死啮指出血词甚哀至太守曽公开告以在法无有哭掩面而出五诉不见省方盛夏坐府门外以火艾自灼其顶且数十壮曽公自外祷雨还见而怜之使以状来毋特自苦明日至廷下公方阅状忽割右耳掷厅事上血淋漓左右皆大惊公竟为奏八年五月报下诏减其父死而释惠明始惠明系狱待报父见之骂曰吾年已老杀人偿命自其分尔有妻子不归视来此何为惠明终无言至是引出官吏绐以得请拥入市无悔色呼曰养子代老积粟防饥代父偿死万世留名至市曹始宣恩旨纵之人皆服其诚曽公又按令及赦文孝子顺孙事状著者许以闻乃奏以为惠明事与汉缇萦相类愿于本乡锡美名仍量赐粟帛庶几使人知犯法者虽有罪而为善者必加赏不以父之有罪而掩子之为善于以风示四方在孝治之朝诚非小补事下礼部及太常检照礼书无故事唯国朝会要太平兴国七年九月深州陆泽民严昭男承留年十六诣阙进状乞代父死虽有故事而情犯不同礼部以太常所申难以引用乞下本州岛依赦令常加存恤从之郡乃给赐钱三万帛二匹米二石明年县改所居嘉福里为孝悌里板书其事掲之门后四年父母相继卒既葬乃委妻子出游更名惠明以修治桥梁道路为事至今犹存

　　书张公予（珏）竹溪事　　朱熹

　　婺源虽岩邑而故多文士竹溪丈人张公予其人也好为歌诗精丽宏伟至其得意徃徃亦造于闲澹其大篇短韵又皆各得其体晚岁屛居山田水竹之间专用诗酒自娱以忘其老所与游多一时名胜类皆退让推服乐称道之观吕侍郎诸公所题文编可见矣淳熈丙申予自建安归故里公予之子珍卿持以见示因得三反咏叹究观制作之意信乎其如诸公所称不诬也然予闻公予天资孝友絶人其笃于兄弟之爱至犯患难取祸辱而不悔有古笃行君子所难能者诸公乃徒盛称其诗而曽不及此予不能识其说也因窃记编之后以示乡人使知公予之所以自见于世者不但其诗而巳葢于名教庶亦深有补云五月既望邑子朱熹书（张朝请珏字公予婺源人祖洪汀州文学与卫守张敦颐检详敦实为兄弟珏弟滋罣误法当死珏曰吾力单微养母不如弟自拘于有司遇恩徙邉以是见知蕲王韩世忠从讨湖冦刘忠曹成上功补进勇副尉稍迁进武校尉持节追金帅计事称旨进朝请郎建炎三年从朱弁使金还高庙优诏迎劳珏以病累章乞归世居溪之东环宅多竹其归也上书竹溪逸士赐之一时名士推尊焉有诗三十巻行世朱文公跋之称其天资孝友絶人有古笃行君子所难能者先是珏诸父有名孚者念兄弟之贫均已产分之孚孙友端字仲正少孤事母孝兄教之学兄卒服丧三年淳佑初诏求贤秘监程公荐遗逸授迪功郎秘书省校勘将就职闻右相杜范以忤权臣免遂絶意不仕而其居家倾财赈乏郷井赖之）

　　汪端明（立信）仗节记　　张枢

　　汪公立信字诚甫少慕名节激昻有救时志举进士甲科仕州县佐幕府在在垂名处仕虽微然特负时望每朝廷一清要官缺议者皆谓公宜处之当时用事大臣亦心知其贤以其不屈意少降下故终不得在选中自为小官时未尝阿以事上庚申岁我师退守鄂州贾似道既罔上冐功凡一时阃外之臣恶其与已分功乃行打算法于诸路欲以军兴时干没官物为罪名击去之于是向士璧守长沙弥九月遏南师以完其壁坐解围犒设钱为盗入被劾去谢枋得募传二社民义以保郷井费官钱二十缗几不免于罪公以制置司参议官佐赵葵于沿江幕府葵去而马光祖代之公是时犹在府也光祖与葵素隙且欲迎合贾意被旨即召吏稽勾簿书卒不能得其疵以开庆二年正月望夕张灯燕设钱三万缗为葵放散官物闻于朝公力争之谓不可且曰方艰难时赵公在事勤劳而公以非理攟拾之公一日去此后来者复效公所为可乎光祖怒曰吾不才不能为度外事知奉朝命而巳君他日处此勉为之公曰使立信不为则巳果为之必不效公所为也光祖益怒议不行公遂投劾奉祠去初公通判江陵府而葵制置荆湖尝以公事劾公及在松江府亦谋议寡谐公于葵葢未尝有一日之驩也似道既得政文臣大官其名阀才业出已右及同功一体之人皆经吏议被重劾于是旧臣在位者无几顾邉帅阃非其人则外御无法乃选拔材良登进公自庶官制置荆湖然未尝有所迎谒附丽也公至江陵澄清庶务练兵劝农増陴浚隍茭糗毕峙军容粗壮民赖以少安公事君训兵皆本之以忠贞而治民济之以明断故上下咸服其徳而人亦莫能欺也公所至壁垒旌帜无所更益一顾盼号令而神采鲜明论者方公李临淮云度宗在位惟荒乐之从未尝及外庭事大小之政贾似道实专之当东南危急之秋疆场日蹙凡邉遽告急者冠盖相望谍自北至者比比皆言我方饲兵秣马以图大举而似道狃于鄂州之役谓幸之可以再而胜之可以几兵馁士弱漫不加意措置乖方中外解体方延集憸佞兴起弥文以褒诵功徳谓太平暇豫时尤恶人言兵事公深患之乃贻书似道谓今天下之势十去八九而君臣之间宴安不以为虞夫天之不假易也从古巳然此诚上下交修以迓续天命之几重惜分阴以趋事赴功之日也而乃酣饮深宫啸傲湖山玩岁愒日缓急倒施卿士师师非度百姓欝怨非上求以仰当天心俯遂民物拱揖指挥而折冲万里者不亦难乎为今日之计者其策有三夫内郡何事多兵宜尽出之江干以实外御算兵帐见兵可得七十余万人老弱柔脆十分汰二为选兵五十余万人而沿江之守则不过七千里若拒里而屯屯有守将十屯为府府有总督其尤要处輙参倍其兵无事则泛舟长淮徃来游儌有事则东西齐奋战守并用刁斗相闻馈饷不絶互相应援以为聮络之固选宗室亲王忠良有干用大臣立为统帅分东西二大府以莅之任得其人率然之势此上策也乆拘聘使无益于我徒使敌得以为辞请礼而归之许输岁币以缓师期不二三年邉遽稍休藩垣稍固生兵日増可战可守此中策也二策不得行则天败我也若衔璧舆榇之礼请备以俟似道得书大怒抵之于地诟曰瞎贼狂言敢尔葢公一目微眇云寻中以危法废斥之初己未岁我师伐宋四道并攻似道为江淮宣抚大使守鄂州世祖在藩帅大军围之似道穷蹙援絶鄂几下者数矣会宪宗崩于合州师还宋守臣王坚以功告于国南来元帅锡尔格攻长沙久不下闻问亦帅师而退而亲王居守者作乱京师我军上下未之知似道微知之因使人诣军中告其故且请纳岁币以定盟既师还似道用刘整计絶流取后军数万人以战克闻中统元年诏遣礼部尚书郝经徃聘于宋似道止之扬州纳币事秘宋人上下未有知其端者及使至事始露而似道多方以蔽上卒不使上知之也其后国家移檄数宋罪未尝不以为言而宋人亦叹其君之不聪且疾贾之蒙上也故立信请归之至元十一年我师大举伐宋似道始拜表传檄督诸军出次江上以公为端明殿学士沿江制置大使江淮招讨使俾就建康府库募兵以援江上诸郡公受诏不辞即日上道以妻子托爱将金明执其手曰我不负国家尔亦必不负我遂行与似道遇芜湖似道抚公背哭曰不用公言以至于此公曰事去矣公勉之既至则建康守兵悉溃四面皆大军矣公见事不可成叹曰吾生为宋臣死为宋鬼终为国一死但徒死无益耳率所部数千人至高邮欲控引淮汉为后图已而闻似道师溃鲁口江汉守臣皆望风降遁公叹曰吾今日犹得死扵宋土也乃置酒召宾佐与诀为表起居三宫与从子书属以家事夜分起歩庭中慷慨悲歌扼吭卒宋咸淳十年冬十有二月也丞相淮安忠武王巴延入建康金明以其家免人或恶公扵丞相以其三策及其死告且请僇其孥丞相叹息乆之曰宋有是人有是言哉使果用我安得至此命求其家厚恤之曰忠臣之家也金明以公之丧归丹阳既葬而明疽发背死公子内书冩机宜文字在建康府亦不肯从众降﨑岖走闽而死初公之未仕也家窭甚会岁大祲吴渊守京口命为粥以食流民使其客黄应炎主之应炎一见公与语心知其非常人言于渊渊大竒之礼为上客凡供帐服御皆视应炎为有加应炎甚怏怏渊解之曰此君吾地位人也但遭时不同尔视君之识度志业皆非其伦也曷不少下之是年江东转运司发解次年登第拜官后其践歴畧如渊而卒死于难人谓渊能知人云公有妾为尼婺州年九十余犹歴能道公家事公居身甚俭而施予不倦处上下有礼而门内肃如也稽故臣长老言叅以稗官小史酌书之为端明仗节记（按宋史云立信澈从孙也曽大父智从澈宣谕湖北道六安爱其山水因居焉考汪氏谱澈出越公第四子广立信出越公第七子爽与婺源大畈实同所出疑当称族孙而史误以为从孙也又按宋史及金陵志云立信病笃告老授光禄大夫致仕死年七十五时高邮尚未归附遗表奏赠少傅立信先居建康兴政坊至元丁丑归葬溧水都堂山子麟早卒侄天麒为撰年谱云）

　　新安文献志巻六十五

　　●钦定四库全书

　　新安文献志巻六十六

　　（明）程敏政 撰

　　○行实（忠孝）

　　宋山屋先生许公（月卿）行状　　许飞

　　公讳月卿字太空后字宋士时人称之曰山屋先生许之先姜姓以高阳为望秦末许猗隠居不仕云孙毗为汉侍中生徳汝南太守因官寓家徳生据典农校尉据生允魏镇北将军少子猛为幽州刺史猛生式至平原太守式生贩晋司徒掾子洵凡十世至唐睢阳太守逺生二子玫婺州司马现袁州刺史其孙儒不义朱梁与从子知柔为江南儒生稠仕南唐叅徳化军事知柔检校吏部尚书兼御史中丞子承杰检校国子祭酒兼御史大夫番昜明口许氏其后也迨江冲府君赘歙之婺源遂为县人公所自出也曾祖安国祖琳皆邑之善士考大宁以学问见知扵鹤山先生魏文靖公文靖以友仁扁其堂是为友仁先生公幼颕异七岁能属文年十五从介轩先生董公梦程游董公者子朱子门人正思先生程公之高弟端平乙未县大夫王埙谓公天下竒男子也俾受学于文靖公子魏子公徃卒业遂有志当世事嘉熈庚子试流寓以易学魁江东淳佑癸卯客左史吕午家载试于漕复为举首明年试省别院第二将廷对左史言王侠言时事必中请徃候之王侠者吴越之侠客也家无儋石之储而百万可立致复挥之如土先是余杭失火比及左史氏左史未退朝有为全其家既而去之者左史徳之未知其人居乆之然后知其为王侠也公造侠侠笑曰吾视子之才足为天下先为子计者宁逆骊龙之鳞毋拂豺狼之性豺狼盖指权相史嵩之也公怫然起曰吾宁殿多士专攻上身吾所不为吾必言天下所不敢言者既而策题有始忧勤终逸乐之问公对言臣闻文武有忧勤而无逸乐进逸乐之说者赵高高拱深居之谋此秦之所繇亡也逸乐无度则君人者失权君人者失权若太阿之倒持而授人以柄虽欲勿伤焉得而不伤书曰一日二日万几文王日中昃不遑暇食岂逸乐之谓哉竟以触时相见抑有旨升甲赐进士及第授濠州司户参军时徐公元■〈术上灬下〉与刘汉弼等言权相寃死公率三学诸生伏阙讼之言至激切理宗目以狂士岁丁未庚戍兼领本州岛教授摄知録参军沿江制置辟公招抚司从事发运司亦聘入幕寻丁友仁先生忧服阕迁临安府学教授升黜必当士论数上书言事丞相谢方叔有不才子浊乱朝纲京师目之为小相尝使招公曰吾幸读子之文服子之义乆矣子来吾能使吾君相以史馆拾遗之职居子若此者凡十告而公不徃时余玠子如孙帅蜀贪残废法而军民溃乱公因上言玠无义方死有遗责乞斩如孙函首谢蜀其所盗财以给军士如此则朝廷不失政刑与大臣之子弟专权乱政者必耸然知惧矣书上小相怒讽台臣击之因失职丞相董公槐言之理宗特创员外阙留置京师时丁大全居政府公固辞不就盖公屡上书诋之也寳佑乙卯槐更奏公入江西庾幕寻改干办本道提举常平公事待次六年不就使者史绳祖屡书起之既至遇黄万石有狱赂使者左右枉其事公争之贿以不行扵是下不受屈势家讫无犯法者江右因号公为铁符寻摄提举事政尚亷平多所平反属郡有狱至逾年不决者公令郡县以其狱上皆一旦遣之民以不寃古心先生江公之执政也数荐之朝而憾已者当路竟循承直郎干办浙西安抚司公事不就时贾似道平章军国重事权侔人主至是屡书起之比至似道恨相见之晚以公试馆职与黄镛偕召公言朝政失人心者三事并诵林实夫所为饯公序实夫者南州之高士也其序有曰宰天下者其量要足以容天下而后可今相君汲汲焉求先生如是而区区犹愿一言近世一种小夫以媢嫉为纳忠以隔絶为自献附耳而启有同告宻画界而立有似法坛尽絶一世公议扵钧陶之外独以左右便嬖为腹心耳目察之不审一惑其言则吾之自处日狭志趣日陋常恐诸侯客子之来盻盻然虑其轧已也是虽有周公之才之美且无足观积中书二十四考吾亦何乐扵此哉发扬蹈厉歴歴为相君言之非先生而谁忠扵知已孰大扵是考亭夫子有言吾辈与百万生灵尽在此破漏船上但唤得一副手稍公不至失坠其益非小抑吾言多忤必先生然后能为吾致之似道佯唯唯未几以陈宜中易公召并浙西职罢去公乃歩归故里杜门著书号泉田子游从者屦满门外当时翕然师尊之始徐公元■〈术上灬下〉之遇害也朝廷以京秩官其子直谅仕至显官次直方不受徳佑乙亥起家至殿院首荐迭山先生谢公为江东提刑再荐公与刘辰翁皆有将相才宜膺重寄朝廷方议以公开阃东南未几官军下新安明年下钱塘公深居一室但书范粲寝所乘车数字扵是不言五年而卒盖至元二十三年乙酉岁十一月也享年七十终正寝先一夕毕召家人曰吾将逝矣必殓我以集英殿所赐袍庶可见先帝扵地下又命其壻江恺曰死矣履善甫得其所矣不可复作矣谢君直与予皆不茍合扵世者也是尝比扵予（迭山先生尝书其门曰要看今日谢枋得便是当年许月卿云）是深知予者也吾死子盍扵是而铭我焉公疎髯玉貌秀目丰頥举止闲雅望之似神仙中人其所著述累十余万言时时为人取去其仅存者十二三初公深见知扵理宗将不次任之为权臣所沮公扵是着百官箴凡万六千余言比进会理宗弃羣臣而马碧梧先生见之叹曰确乎有经世之实人主当置一通扵座右履斋呉公亦言公在熈丰不党扵熈丰在元佑不党扵元佑者也董公槐蔡公抗皆诫公以和平勿过刚公曰大臣宰相以此取士特未之思耳夫和平以从我岂不和平以从人勿过刚以顺我亦岂不能勿过刚以顺人靖康士大夫率由此道许某只是一许某决不能枉道以事人也公始受学扵董公去事子魏子受学有繇学道有得是以身益困而志益坚志益坚而道益明大节卓乎其不踰也夫人安定程氏生二男茂登仕郎董进武校尉皆早世女五人晚生二男翼飞女二人其母方氏孙男四人文相文晏文侍文任孙女六人曽孙三人以至元二十四年丁亥岁十有一月某日葬公扵婺源北七十里之仁洪先是受公遗命乞铭为状未定而迭山先生北行死矣于戏日月逾迈事未易成而恺亦垂老扵是谨更状公行将以求文扵当世之立言君子延佑元年十月日季子飞泣血谨状

　　记鲍氏（宗岩寿孙）慈孝事　　程文

　　慈孝堂者歙鲍君仲安所居之堂也初棠樾人相惊有冦至则各逃匿鲍氏之父遇焉执而缚之树将兵之其子奔救曰此吾父也请兵我父曰吾唯一子幸生之以存吾后我请受兵贼见其父子争相为死愕然欲释之欲并害之未知所决会风起丛薄间声振林谷若甲马之至者贼以为捕已卒舍去父子因得脱巳而贼还无所得恚焚其郷而去比屋尽毁而鲍氏之门闾独岿然存郷人惊异叹曰此慈孝之报也欤遂目为慈孝鲍氏传其子至孙七十余年人之过其门者犹曰此慈孝鲍氏家也仲安思懋昭先世之令徳惧后之人无所观仰警饬将坠慈孝以忝祖武故名其堂请予文以记之予读新安志盖尝有感扵斯矣昔者圣人之教人也道莫大扵慈孝孝者所以为人子也慈者所以为人父也推之家国天下无异焉故曰孝者所以事君也慈者所以使众也慈孝立而百行举矣天之生斯人也谁无慈孝而鲍氏独享其名郷里称之君子信之四方与之天岂私扵鲍氏而阴厚之邪何其久而益闻也夫人有家父父而子子安居扵无事上堂有温凊之奉焉过庭有诗礼之闻焉不知其孰为慈孰为孝也惟其临患难而不变决死生而不疑知有父子而不知有其身委性命以遂厥志而慈孝之名立焉慈孝之名立而世教于是乎兴矣天其以鲍氏为训乎不然何其临难不茍免而卒以自免也使鲍氏父子不幸而剚刃扵盗贼之手则为善者惧矣且将曰彼鲍氏父子以慈孝蹈祸则谁肯为之人道不几扵息乎鲍氏父子之得生全者天也非幸也且吾闻之尧父慈矣而不得扵子舜子孝矣而不得扵父顾鲍氏何人而父子具美虽其事甚微而慈孝之夲在焉则亦何以至扵斯也无亦当时国家徳泽涵濡之久我文公流风余韵渐被于郷土者深人人有士君子之行而于鲍氏之事适见之乎推而达之上焉足以事君下焉足以治民鲍氏之后必大所积者厚矣虽然名其堂孰若施之身征扵文孰若见诸事予惧重外而内惑也仲安曰否古之人盘盂有铭几杖有戒岂以内而遗外哉予既感其事而重其请故为详书而谨记之鲍氏父名宗岩字传叔宋处士子名寿孙字子寿尝为徽宝庆二郡教授有诗文行世仲安名元康教授孙也其堂则仲安父景曽府君名鲁卿所构其扁则翰林侍讲学士豫章掲公徯斯所书噫后之人登斯堂览斯文慈孝之心不油然而生者吾不信也吾不信也年月日记（洪杏庭续志鲍寿孙字子寿歙县人唐越处士宗岩之子咸淳丁夘中江东漕解第一人时年甫十八至元丙子郡将李世达军叛歙西北郷郡贼窃发肆其斩馘富者皆不能免或曳寿孙父子至贼魁前子愿代父死父愿代子死贼魁醉亦心哀之顾求金不已闻有骑军至贼骇散父子俱免归附后厯杭州许村盐场管勾徽宝庆二州教授其在郷学整葺一新同郷虚谷方回为之记讲学有源委诗工而不刻注易未竟而终）

　　元故嘉议大夫礼部尚书致仕赠资善大夫江淛等处行中书省左丞上护军追封谯郡公谥文节汪先生（泽民）神道碑　　宋濓

　　濓奉勅总修元史凡忠义循吏之事天下郡县悉上送官而宛陵汪先生独阙既而先生族子克寛与纂修始以其门人汪文炳所摭事状相示濓既命史官删削立传克寛以为史乃一代成书其法当略墓文乃私所譔其纪宜详复致其孙徳垕之言请濓掲铭于隧上呜呼先生之徳之盛海内孰不知而所谳钱珍之狱泰定实録中尝言之其可不备载以昭示方来乎先生讳泽民字叔志姓汪氏其先新安歙县人自唐以来为官族五季之初兵马使都虞候道安始自歙迁婺源之还珠里又厯八世至宋天禧己未进士秘书丞赠光禄少卿震生庆厯癸未进士都官员外郎赠中大夫宗颜都官生皇佑壬辰进士左奉议郎知汉阳县赠少傅谷又自婺源迁饶州徳兴之龙溪少傅生赠通奉大夫盘崇寜癸未进士正议大夫端明殿学士藻藻以文学政事为时名臣通奉生绍圣丁丑进士朝散大夫江西转运使恺知合肥县赠中散大夫慥又自徳兴迁宣州之宣城子孙遂为宣城人中散生绍兴庚辰进士通判隆兴府鸿举鸿举之弟修举则先生髙祖也曽祖讳宰臣赠朝奉郎祖讳梦雷淳佑辛丑进士累官知靖州元赠翰林直学士亚中大夫轻车都尉追封新安郡侯父讳鼎新用父荫补将仕郎元赠嘉议大夫工部尚书上轻车都尉追封新安郡侯工部之兄鼎亨景定壬戌进士官池州大军酒库然自少卿至先生奕世科名蝉聫不絶先生自幼博通经史亦锐然思继承之会科目之法行遂领延佑甲寅江浙郷荐上南宫不利有司用恩例署寜国路儒学正暨再举遂擢戊午进士第授岳州路同知平江州事阶承事郎时先生之母谯郡夫人王氏春秋已髙先生以平江道逺不可迎养上书丞相府乞降一二阶就铨邻州不报竟奉太夫人之官州有健民曰张以利饵长吏持其阴私使不敢问遂视闾井民若虮虱頥指气使輙奔走不暇稍迕其意即系送于官人惧呼为张雷公先生曰弗治我民将无生即发其奸屏诸蛮貊不使与良民齿李氏有兄弟者三素丰于赀季弟未有子而没其妇伤季之夭也誓终身不再适孟仲利其财数设计撼之妇坚不动乃嗾亡赖男子诬以奸私妇不禁搒掠自引伏先生见其色有寃间行亷察之悉得其情白而出焉转承务郎南安路总管府推官戍将多尔齐跋扈自用搤有司之掔俾不得诎信其婣家王某为郡府史藉其威尤鸱张无忌擅棰大庾县令诉诸府同官惧戍将之威相视以目无人发一辞先生毅然捕王下狱会监察御史行郡戍将厚赂御史召先生扵庭诘其狱状声色俱厉先生徐曰王之奸路人所知也御史欲屈法耶御史惭夜半驰马去王卒伏罪居亡何戍将以赃败部使者知其故檄先生推谳杖罪之广州岁侵民大饥疫疠洊臻死亡相枕藉其毒气所薫蒸鲜有能生者江西行中书属先生行振荒之政先生絶无所畏慑命大姓发廪以哺尫羸其病疠方炽者召医用善药亲走其庐给之活者数万先生暨从者亦无他虞将还送者讙曰我父母也奈何去之马拥不能前潮州判官钱珍挑推官梁楫妻刘氏不从诬楫冐籴官中米杀之狱中事连海北亷访副使刘安仁逮系者二百人中书移问者凡六各懐顾忌事终不白先生谳之狱立具时珍饮药死诏戮其尸安仁坐受珍赂除名时朝廷遣奉使宣抚江西闻先生名命廵南安章贡二郡事得専决声绩尤着擢承直郎信州路总管府推官丁内艰不赴服除迁平江路总管推官阶承徳郎初浮屠甲与邻僧乙有隙久不相周旋众约其输平乙因邀甲饮酒至醉遂寝其室甲弟子沈安素苦甲鞭笞且期速绍其业幸甲宿于雠夜持刀往杀之眀日诉诸县乙虐扵考讯辄诬服狱上先生阅其刀有鐡工氏名召工验焉曰此沈安刀也逮安一讯即承脱乙械械之嘉定地濒海朱管二姓为奸利海中致赀巨万及以他事败上下受其赂莫敢捕狱久不决先生与总管多通公适至径縳以来竟籍其家及征其帐厯备列省宪郡邑受赂之数惟先生及总管名下疏曰不受升奉议大夫知济宁路之兖州兼管夲州诸军鄂勒劝农事滋阳负郭之县也孔子庙学久不建先生以风教所系买地作之殿堂门庑及斋序之属无不具饰袭封衍圣公职正三品先生以宣尼之胄不可以弗崇上疏请増其秩廷议韪之奏升品为第二锡以银章居一年政化大行弦诵之声周旋乎西东圜扉之间可设爵罗嘉禾生扵县郊瑞麦秀于洸水君子谓有汉吏之风焉亷访使者行部将压境还曰汪兖州在吾可无往矣至正癸未诏修辽金宋三史拜先生朝列大夫国子司业俾分修兵志及宋理宗夲纪史成有上尊束帛之赐已而除集贤直学士大中大夫未数月亟上纳禄之请以嘉议大夫礼部尚书致其事先生既归僦屋以居门生弟子援洛中诸贤故事为筑室宛水之濵先生日督诸孙读书以自娱不知其贫岁壬辰蕲黄红巾彭党祖构乱其余孽自徽冦宣州江东部使者多通问策于先生先生语以收人心振士气筑城浚濠储粮简卒凡数十事冦再至再击退乙未夏六月长鎗叛帅索诺木巴勒等挟兵渡江欲犯宣城城中兵不满数百或劝先生去之民曰先生忠孝人也天必相之当相与城守若果去之吾属亦随之尔部使者必巴实周伯琦二公复申民言以为请先生曰昔江万里寓鄱阳大军逼城众皆走散犹坐守以为民望况宣民离合视吾去留吾何忍弃父母之邦乎时军费不给加以严刑弗之集先生从容一言获钞一万锭米三千斛民心翕然欲为固守计屡战輙屡胜八月丁丑江浙行省叅政竒济竒尔遣兵来援城内恃援至戍守颇懈是夜三鼓长鎗军攀堞上城遂陷戊寅伪万户丁坚使前锋葛义执先生逼降不屈遂遇害将死骂不絶口索诺木巴勒等雅敬先生名为具冠衾塟于某山之原得寿八十有三事上于朝赠资善大夫江浙等处行中书省左丞上护军追封谯郡公下太常定谥曰文节云先生娶戴氏累封谯郡夫人先八年卒子男二人用敬以子贵封敦武校尉常州路宜兴州判官用和国子生辟充侍仪司舍人不赴兄弟痛愤不食相继卒女一人适刘士礼孙男五人悳宣以门资补官敦武校尉善盈库副使悳垕国子生曲阜宣圣林庙司乐悳崇癸巳郷贡进士湖州路徳清县学教谕悳正悳进孙女一人适吴愈曽孙男五人禧源溥源鳯源书源清源先生躯干修耸髙准疎髯风裁峻如也其为学夲诸六经真知实践无一不夲扵道义其奉亲也丁工部公之忧则三年独处扵外弗御酒肉每遇讳日悲恸不自胜至老不变事母夫人则板舆方舟迎侍之官熈熈承颜惟恐少违其意婺源三大墓为强家所侵辨理于有司经四十年必复之乃已其事君也一饭不敢忘懐保小民甚扵赤子革弊除奸有知殆无不为然扵律已则玉洁氷清毫髪之私又无自而入故其至也民恋爱之其去也民慕思之至有为生立祠者尝重构美章亭扵兖贼至不忍焚之且曰此汪公遗泽也呜呼不知先生何以能致扵斯哉由其立心之正不为势利所诱择术之精不为不义所屈忠孝大节所以暴白扵天下揆古无让扵今无媿可谓不负扵科目者矣先生为文不事絺章绘句而义理自足诗亦清婉有魏晋风尤以善书名家单削片牍人咸蔵弆为荣所著书有巢深燕山宛陵三藁传之扵学者当宾兴之岁江南三行省屡聘先生司其文衡士论尤服其精允至今人道之不忘也夫自壬辰之乱四方瓦解其能执节不回者往往扵学士大夫见之如余阙之死扵舒李黼之死扵江台哈布哈之死扵台尤号杰然者也有如先生无城郭封疆之守或保身扵山泽君子亦未必深议之先生不以仕止为间孜孜汲汲思卫斯民扵危亡之际遂及扵难非事君无二心者能之乎使人人皆先生若国家岂有败亡之祸乎悲夫系之以铭曰
　　仁皇建科玺书四布济济多士云集川赴猗欤汪公洊举扵郷对扬大庭乃第奉常筮仕遐邦不遑将母上疏庙堂愿从近授孝声载昭如水东驰公闻曰噫吾分之宜锄强击贪鹰隼横鹜去之弗亟我民之蠧迭为理官为狱立平起彼朽骨化而为生鲁有名邦待公为政瑞麦嘉禾发为祥应策书载登金匮唘封衮斧之寄有诏倚公寻教成均六馆咸恱复直集贤进班迩列公曰止哉吾悬我车秩宗之加以华其归拄笏看山宛水之涘遘时艰屯四郊多垒氓之蚩蚩非公畴依公曷我留执戟以随一鼓作气争相奋跃刈冦如麻血污秋锷孰援我兵夜柝不鸣彼乗吾懈遂无坚城毒雾四塞杀戮以逞执公使降白刃磨颈嚼齿大骂我实王官咄哉贼奴敢正之干公虽遇害之死弗屈孤忠凛然皦如日出事闻中朝当宁叹嗟节惠易名恩宠有加所贵君子行为民望薄俗澜奔障之东向生孝扵亲死忠于君凡百髦士视公为人

　　师山郑（玉）先生行状　　汪克寛

　　先生讳玉字子美世居徽州之歙县衮绣郷贞白里十二世祖讳球以赀雄其郷号双桥郑氏曽大父文政大父安至元初闻大兵讨李世达将屠城即杖策诣军门言动主帅全活郡民遂授征事郎歙县尹没而民思其徳言扵有司请立祠省府嘉歙民之志下其事如请俾列之祀典号郑令君庙父千龄累官承事郎休寜县尹以操行著称学者集士友私谥曰贞白先生有司表所居为贞白里大徳二年戊戌贞白公调官太平县之弦歌镇七月一日母夫人汪氏生先生扵官署火光照室邻里惊骇贞白公心异之尝指语汪夫人曰吾为吏治狱不任苛刻人蒙吾力脱罪罟者不尠天或报施是儿其大吾门乎先生自髫齓不与凡子伍稍长颕敏不治细务唯嗜读书禁无以家政关我纔十岁闻人诵朱子之言则喜其契扵心也闻人论朱子之道则喜其切于身也于是日诵四书玩味朱子之说而紬绎之沉潜反复久而融会贯通得其旨趣数从郷先生学意不适輙易师既而载书入黄山祥符寺又迁紫阳南山观处已以澹薄自持立心以诚敬为本攻苦殖学靡替寒暑尝因同郡进士王君仪过之欲烹鸡供具僮隶逐鸡鸣蹢躅遂不忍烹王君拊其背曰子善长养此心因是于恻隠之发体认涵养造诣益深矣再应进士举不利即弃举子业求圣人之道于六经研精覃思优游涵泳蕲必至古人之域至顺初侍贞白公游京师阁老诸公览其所为古文将交章荐之先生竟奉亲南归不屑也贞白公卒于杭先生扶榇数百里归殡于家哀毁踰礼及葬门人士友相执綍者数百人见先生祖载遣奠辟踊相侑一循古典大敬恱之除丧或劝先生筮仕笑而不答筑室里之师山将著述以见意学者从先生问学绅佩寖盛门人鲍元康等因其地创师山书院殿堂门庑庖湢咸具讲肄有斋登眺有亭先生日与诸生论说春秋而通其大用闲被短蓑逰钓岑山之阳郷之人目岑山曰郑公钓矶元统初有司以先生徳行文学纯备才识达于治体滋欲试之以政上荐章于浙省若江南行御史台先生谢絶不就至正十二年春先生闻蕲黄红巾兵陷江州郡守李公黼死之西向恸哭三月闻饶州继陷语门人曰承平日久将骄卒惰奈何四月蕲兵繇婺源破徽城据之先生避地南石耳山五月蕲黄主帅捜求先生先生欲死之门人鲍元康语从子深曰家可再有今先生世不可得深与先生弟琏冐刃入城内贿以免九月大军克复时州里豪侠多禽胁从者以献为名爵计先生叹曰杀人以干禄仁者不为也是冬蕲黄兵再陷郡先生窜灵山山中其徒百计访先生将至先生所先生亟避之攀磴堕地折臂气絶复苏明年浙省平章萨木丹巴勒率大军来讨郡邑悉平平章素知先生名徳欲举而用之先生以手病辞十四年逺近寜谧门人以师山精舍岿然独存迎先生讲学其中删定所注春秋或往来岑山手不释巻六月天子以大臣荐遣使者赍内府酒帛以翰林待制奉议大夫召先生于家使者浮海而达九月至郡监郡阿敦哈雅公率僚属至山中先生卧病不起监郡强起之乃拜受酒帛固辞宣命请以布衣入觐是冬偕使者至淛省而鄱阳余孽复陷郡城丞相达实特穆尔公见先生驩甚剧论时事便宜至暮弗倦明日将燕先生先生语丞相曰敝邑为江淛屏翰生民葅醢丞相不亟拯救而宠然燕礼独何心欤言既泣数行下丞相为之改容即调建徳路元帅刘公某会合徽泰翼官军征讨先生复请给饟馈十六年三月进兵克之挽漕无乏监运婺源判官曹子学谓军士曰此郑待制之泪所致也若属知之否乎四月先生行至海上疾作草谢表授使者而归六月舟过建徳之淳安邑之梓桐源士族徐氏王氏迎先生登览河山之胜徐氏将建书堂留先生讲道其中是秋门人鲍深自淛来会遂与俱归隠于郡南孤山之麓时淛东元帅巴尔斯布哈公监郡呼圗克岱尔公太守郑公传翼歙县尹潘君从善旬朔省起居咨问安民御冦方略孤山之傍富登渡巨石屹立溪浒先生畴昔钓逰其所淮南省平章余公阙大书郑公钓台先生自为文记之里人吴虎臣刻诸石十七年还师山纂注周易是时先生竹冠野服一僮抱琴一僮持纶相羊山水间忽忆黄山旧逰偕诸生寻访故馆浴丹砂泉磨崖纪岁月而还秋七月天兵遽至郡城失守先生率昆弟子侄复往梓桐源仍馆徐氏十八年淳安建徳相继亦破先生间道归隠休寜山中七月朔旦初度晨起薫沭东向再拜不自胜语弟琏曰夜来逹旦不寐何也明日闻郡中大小人言扵主帅欲罗致之先生曰吾知死期至矣二雉飞入吾室此其兆也弟琏惧伤先生奋身往主帅拘之不得还令以书招先生亟出先生曰吾荷国厚恩偷生茍容何面目立扵天地间邪欲亟死而吏卒猝至急如星火逼廹至郡主帅引见命左右拽之跪拜先生不为礼问尔何不出先生曰昔元朝授以隆赐命之显秩尚辞不出今何出邪又问尔隠山中曷不为用先生曰我前日不仕今复仕邪抗辞愈厉主帅命左右拽之出覊留郡城先生闭户髙卧不食七日犹赋诗为文从容若平时手为书喻诸生曰人言食人之食则死其事未食其食奚死然揆之吾心未获所安先哲论殷三仁胥获本心士临事恶可不尽其本心哉吾初欲慷慨杀身以敦风化既不获遂志今将从容就死以全节义耳复为书戒弟琏屈志以存宗祀戒子逢辰与从子拱辰义居以纉孝友之风八月一日沐浴更衣北郷再拜入寓馆自经而死闻者见者贤与不肖咸唶唶叹息曰男子哉男子哉弟琏奉柩归殡于家明年己亥十二月庚午葬休寜县庙岭上尊治命也先生娶程氏有贤行克相厥徳子男二人长祖泽早卒次逢辰女二人黄庭坚吴宗其婿也惟先生质貌清古襟度坦夷卓行特立应机能断天性孝友自贞白公既没终身一闻其讳或其遗事輙泣下沾襟每过贞白里门泫然流涕莫能仰视母夫人汪氏病痈若石榴然以没终身不食榴实弟琏早失怙恃先生尽意训育底于成人从兄国英实继母洪氏之兄子子也视如同气既卒抚其遗孤尤极勤笃每过先茔必下车伏谒自十世祖而下悉立石大书深刻以表其墓复为族谱图列始祖以下十五世羣从子侄名字刻诸征事公墓碑之阴敦孝友也为人质直耿介重然诺扵人少许可一介不妄取与故逺近学士大夫以孝亷目之每与名公大夫论及为政必以树纲常厚风俗为急先务其为学大概本朱子尝谓学者曰斯道之懿不在语言文字间而具于性分之内不在髙虚广逺之际而行乎日用常行之中以此穷理以此淑身以此治民以此觉后庶乎无愧扵古之人矣晚年以师道自任诱掖后进无厌怠意门人有过面折之不少贷有善则奨借而汲引之成材者居多其扵经则曰易于诸经为首出而独为完书天地万物之理古今万事之变易无不具而吾身心四体出处进退易无不在是固不可一日而不讲者于是取文王周公之辞以为经列夫子十翼之辞以为传其或十翼辞义简奥则附以注说命曰周易大传附注既又折衷程朱二子之说合为一书命曰程朱易契谓春秋损益四代之制为百王不刋之典所以着圣人之大用体天地之道而无遗具帝王之法而有征眀之者帝王之治可复有易诗书而无春秋殆皆空言而已惜夫传之者不知经之大用言人人殊纷如聚讼程传得经本旨恨无全书朱子间有论著未及作传扵是稽诸经以证传之谬因朱子通鉴纲目凡例以经为纲以传为目凡诸说之合扵理者则取之其或经有脱误无从质证则寜阙之以俟知者命曰春秋传阙疑扵礼经则屡欲与友人汪某叅互考订因朱子师友仪礼通解厘析经传因卫氏集义删定注说以成一家之言值干戈骚屑而志弗克遂其为文以正大刚直之气发为雄浑警拔之辞感慨顿挫简洁纯粹然纪事朴实不为雕镂锻錬跌宕怪神之作出入马迁班固而根之以六经之至理大抵主扵明正道扶世教语子以孝语臣以忠初入京师或传数篇于奎章阁下侍书学士虞公集授经郎掲公傒斯艺文少监欧阳公玄惊以相视曰是盖工于古文严而有法晚与平章余公阙吏部侍郎危公素南台监察御史程君文最相知而公之文名大振于朝野间矣先生雅好登临酷嗜山川泉石佳致捜竒选胜极峻穷幽南逰淛左右北上燕蓟跨齐鲁之墟瞻岱宗鳬峄碣石居庸之秀如石门金华西山南山佳处尝一再往焉登天目山宿狮子寺盘桓玉立亭上睹云海之竒观郡南覆船山邃深险异为吾郡之甲先生甚爱之每夏携书避暑山中门人洪斌为构招隠草堂于视云石下尝偕程君文湖南佥宪郑君潜前进士胡君南华同逰赋诗以咏歌之尤能察山水之情性而黙识其理虽未读郭氏葬书而议论玄妙与临川吴先生所著如合符契尝喜休寜庙岭溪山环拱扶舆清淑之气凝粹扵是属弟琏曰吾没则葬于是焉因讲道师山学者尊之曰师山先生搢绅称谓率以字行所著诗文若干巻自题曰余力藳蔵于家尝论先生平生梗概大抵学有本原而忠义大节处之有素观其撰汉髙帝索羮论章孝女双庙碑及献书乞立故宋文丞相祠以旌节义则先生涵养志趣已皦然于胸中矣故能辞翰林之聘而不受拘囚之辱劲气耿耿充塞两间易扵困之象曰君子以致命遂志身可危而志不可夺也繄先生之谓乎克寛蚤岁与先生相知最深比年往来师山剧谈要道不翅异姓兄弟世故抢攘遽成契阔谨以所闻扵先生门人弟子者摭其大槩如此庶备朝廷太史氏之采择云戊戌岁八月望日祁门汪克寛谨状

　　程礼部（文）传　　汪师泰

　　程礼部文字以文婺源人自幼事父母以孝闻家贫勤苦自励比壮束书逰学四阅寒暑研穷六经博考诸子百氏学业日进遂挟策入京师一时王公贵人如平章库库公翰林虞公欧公掲公皆相推许然安分恬退不务进取受知虞掲尤深会修经世大典虞掲为总裁而文隶掲馆书成朝廷以例授各路儒学教授以无阙借注黄竹岭廵检任满调懐孟教授丁内艰庐于墓侧服阕辛巳科举复兴浙省以掌巻官召比还丁外艰复庐墓侧终丧未尝御酒肉服阕再为临清漕运万户教授考满御史台翰林院交举任编修官云家学得程朱之旨文章有史汉之风再授助教拜监察御史弹劾不避权贵与待制余公阙为忘年友丞相贺公欲不次用之以年老乞身于朝授礼部员外郎奉命赍赐江浙省丞相达公时浙东所属郡邑半归方氏浙省属张氏徽饶衢信江西咸非国家土宇遂寓居绍兴钱清僧舍一日张氏遣使致礼坚卧不顾既而兵四集乃之杭主贡宪使师泰所遂卧疾张氏之为平章者就谒拥衾面内卧不回视复迁寓西山僧舍疾遂笃谓师泰曰吾以死累子终年七十一师泰主丧事殡扵西山之麓有蚊雷小稿师意集黟南生集刋之西湖书院云

　　元铅山州判程先生（养全）行实　　吴维新

　　先生讳养全字子正其先新安人自唐司徒公平巢冦捍郷里生子勋以金紫光禄大夫行饶州司马兼知银山镇银山即今徳兴县也因家鳯凰村勋子彦光银青光禄大夫检校礼部尚书兼御史大夫上柱国彦光子克璋入南唐迁里之要城再迁南溪克璋子继侃三世袭领镇事厯五世至庸始卜龙门之下而居焉庸生敷敷生绎宋承节郎江东帅干生子潜潜生克已从仕郎真州六合尉嘉熈中北人犯境与没王事赠朝奉郎即先生髙祖也克己二子长达可承直郎两淛运干痛父没撰帝王统论厯叙宋季之失又编刻河南家谱次附鳯与父同没赠淮西节干是为先生曽祖达可悯其弟附鳯无传以子天球为之后是为先生之祖天球早世而其弟天则次子赞翁继之是为先生之父母婺源吴氏先生自幼知折节读书中至正辛巳举登壬午丙科赐同进士及第授将仕郎寜国録事先生刚正亷明一日抗言忤佥宪命为鸷鸟赋授笔立成佥宪怒释握手如平生欢屡委谳狱多所平反秩满需次于家时中书叅政韩公镛出守饶援晏元献礼范文正主南京学故事罗致郡庠典教日与郡教范尧臣同年董宗文陆元庆李晋齐郡士杨本六人讲论郡庠旧有范文正手植松日逰其下好事者绘为图号曰松庭六客韩公嘉其乐育有成以白粥扁其斋叙其事为诗以赠先生因号白粥道人既而转从仕郎龙游丞政声益着以抟击豪右忤郡官委以逺役旷其职佥宪余公廷心按部责郡官直其事焉庚寅考试淛闱壬辰红巾倡乱协辅中书左丞罗罗及叅政苏公伯修克复有功授铅山州判出镇汭口胡坊号令明赏罚信立营栅以防御设团甲以保障人乐为用冦兵蚁附而登先生出义兵力战俘获凡万计民赖以安为勒碑张嵓之右以纪其实居岁余冦复益兵犯境先生亲帅众御之而为总兵者所拘辖志不克行遂罹锋镝临没力疾大书曰国事不敢言家事不必言又曰脚踏实地心契苍穹死而有知当庙食乎汭川之东时至正甲午五月五日也得年五十有六夫人王氏故宋黄冈知县壑之孙女是冬归柩自铅山乙未葬里之叶家山以夫人祔焉子男二人长海宗工举业卒年十七次岱宗女一人适乐平徐氏孙男三人长祖徳继海宗次祖佑幼祖泽曽孙男四人女一人噫先生早有志当世虽进由科第而未尝以功名富贵为心故其事上不謟临下以公莅政専持风裁其于文平淡古雅而不务险怪于诗雄浑豪纵而不尚秾冶有白粥藁蔵于家初先生自知国祚难复预为文自祭曰幼学壮行刚直自任非腐儒也寜国龙游粗着亷干非污吏也出身科第官至七品非贱夫也年逾五十为国而死非正命犹正命也呜呼先生刚大之气见乎志体用之学措乎事遇文治则亷干有能足以长民遇武事则忠义勇决足以御冦土人思其功业庙食于汭水之上水旱疾疫无不祷焉是虽元祚既终天命有归而先生之勤劳王事暴白其心可为后之事君报国者劝矣维新忝内弟获从先生逰故知先生为详惧其久而冺也因状其本末于右使得乞铭于当代立言之君子以慰先生之灵于地下云旹洪武二十四年辛未冬十二月望日学正维新书于监学崇志堂
  </div>
  <div class="pagination">
   <a href="新安文献志_page82.html">
    上一页
   </a>
   <span>
    ...
   </span>
   <a href="新安文献志_page78.html">
    78
   </a>
   <a href="新安文献志_page79.html">
    79
   </a>
   <a href="新安文献志_page80.html">
    80
   </a>
   <a href="新安文献志_page81.html">
    81
   </a>
   <a href="新安文献志_page82.html">
    82
   </a>
   <span class="current-page">
    83
   </span>
   <a href="新安文献志_page84.html">
    84
   </a>
   <a href="新安文献志_page85.html">
    85
   </a>
   <a href="新安文献志_page86.html">
    86
   </a>
   <a href="新安文献志_page87.html">
    87
   </a>
   <a href="新安文献志_page88.html">
    88
   </a>
   <span>
    ...
   </span>
   <a href="新安文献志_page84.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
