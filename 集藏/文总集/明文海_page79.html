<!DOCTYPE html>
<html>
<head>
    <meta charset="UTF-8">
    <title>明文海 - 第 79 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文海 - 第 79 页/共 134 页</h1>
    <div class="content">　　送熊自诚序【梁潜】
　　北京据幽蓟之防伟大壮丽之观古所谓形胜之都也士生于南服者常以不得徃游其中为恨大理评事熊仲彛以扈从居于是其尊府自诚君来视之君时年七十余矣须髪皓然而能轻万里之逺自其家吉水汛大江涉淮道徐逾吕梁之险以至于此既至不以其冐涉险逺者为难且以其逺游快览为足喜其志可谓壮矣哉予于君同郡而子之去家者三年矣故闻君之来而喜君为人蔼然温厚既老嗜欲不足动其中而独喜奕虽风雪苦寒之夕犹不废予不善奕心窃好之每与君奕辄败北亦未尝厌也时侍讲邹君仲熙曾君子棨亦喜奕邹君少劣于予独子棨精出过人累与予奕辄累胜自君之来子棨数与君对君稍难之而其胜与负常均君又常佐予以一胜子棨因大笑以为乐夫古人适情于物于夫六艺之外又有所为投壶之戯而传之于礼文以为平居闲暇之雅戯也奕之为戯亦平居所以役其心智者也孔子曰不有博奕者乎然或者其心之不专审之不固则皆不能精如予之与邹君者是也虽然予之与熊君好也岂直以此而己哉顾惟逺去其乡而忽然得以欢娯而嬉戯以遂忘其旅寓之思如在乎里闾乡党之近其为乐可胜道耶夫乐之既深则于其去有别离不忍之态亦人之常情也于是子棨相率赋诗送之予因道其平居相与之乐以为序若夫君之享有禄养于既耄之年以得周览夫两都之胜其所得亦岂在此而已乎
　　送杨璧序【梁潜】
　　杨君璧家故西昌钜族也当其盛时一门父兄席累世之豪台池花木金珠犀璧之富与封君彻侯相埒及遭乱离家事日非君亦﨑岖江淮之间而遂家焉葢其时君年四十六壮志锐气轻离别而易之及其老也思见其亲戚坟墓日夜南向而悲葢己五十年于外矣而后归则苍顔白髪頺然衰老见者骇愕不知为杨君也过其闾问道而后入道其姓名老者惊而少者疑焉问其祖之昆弟无知之者其父之昆弟无几人焉已之昆季间有存者焉非老则病杖而后来而穷奴老伧之尚在者皆当年雄力自视无前者君犹仅识其状貌也故居遗址荒烟蔓草塜墓累然而牛羊鸟兽之迹交乎其间者皆当时宾客歌舞而欢乐之所也君于是怆然悲之念徃事如在梦中惜其去之乆而还之不早也既而君之从子益智拜君而劳苦之置酒防故人宾客留君毋去此故土然君占籍鳯阳已乆为留数月乃去归时携其中子某与偕行因谓之曰吾老矣先人坟墓在此者汝谨识之无忘于乎君生于富贵未壮而困于羇旅老犹不忘其乡非其心拳拳笃厚能如是哉夫人事变故不常而人之一身荣辱升沈跬歩有不能保者而况数千里之外数十年之乆能守其身而不坠其先又岂非其心笃厚之报哉君少从予先大父心易先生受业与先君有笔砚之好故众为诗饯君之去而予为之序所以备道夫人事变故之际者有以见君之不忝其先为难能也
　　送周如陵序【梁潜】
　　子徃年教于蜀之沧溪泝夷陵而入三峡仰视羣山如万仞壁立岷江东下束于两崕其势若不得放抑遏之极惊跳怒跃逆而为囘湍激而为飞瀑触而为奔澜其尤险者则为虎头鹿角盘涡百尺旋转若车轮轰然万壑皆应观者莫不目不禁也过防万而上三巴稍稍见平波缓流然巴郡据三江之险因石为城悬溜飞防云雾中益可爱也自是西走千三百余里始入成都平旷坦夷疏江为渠散注平畴几千里其西有雪山缟皓明洁与辰暾烂然相照葢天地间之竒观独偏方遐国擅而有之使遨游隠逸之士得时时临望以荡涤其志意何其快也又其地有诸葛武侯之遗教关张之忠节劲气至今不衰又苏氏父子文词壮徤数百年来无有过之者故蜀之胜又不独山川然也予去之十年至今念之不己今年夏忽庐陵周君如陵归自成都访予京师之旅邸极道徃时之游且乐予不觉解心适神焉今如陵又将西游惜不能与之俱翺翔其间也虽然人之情因事而感固不系山川之遭杜少陵穷愁悲慨终身不释岂蜀之山川独有以慼其中耶彼所遭之时为然也然则吾与如陵壮年游乐何可不知所自哉凡与如陵交者皆为诗以饯之而中书舍人呉君平仲为书西川壮游四大字于巻首以予故尝游于蜀也属为序之













　　明文海巻二百八十七
　　钦定四库全书
　　明文海巻二百八十八　　　余姚黄宗羲编序七十九
　　送序
　　送司训徐君序【呉溥】
　　都城之西都城隍庙在焉每月朔既朢则商贾毕集大者车载小者担负又其小者挟持而徃海内外所产物咸集焉至则画地为限界张肆以售持金帛相贸易者纵横旁午于其中至不能行相排挤而入非但摩肩接踵而已遐方穷邑之人偶一观之则惊叹弥日向人啧啧夸诧不已至其梦寐亦然盖平生之所未见意人皆己若虽欲不夸其心固不能自己也而凡人之至是者孰不欲一徃哉今年吾友徐东之以贡至其隙也适其期也亦吿予以徃日且晡未归既而归则暮矣予怪其乆也而叩之乃蹙额而言曰予之至也其羣集者己先据其冲闭其途矣而后之其隙而入者犹若贯鱼然而予也不能从立于门而望之见肆之所列焉而犹恐其未也坐于道隅橐焉而充篚焉而盈防焉而上隆若川流之过乎前也予得尽观焉而犹恐其未也乆而其过者益众其羣乃解予于是乃即而观焉而驵犹謷謷且召且鬻也予见夫文士之图籍椠铅武士之弓矢农之钱鏄鉏钐工之斧凿力钦贵富者之明珠大贝贫夫之衣败屦儿童之弄具妇女之粉黛脂泽以至道释家之鱼螺铙鼓徘优家之筝琶箫管物物具焉而于古之所谓簠簋瑚琏彛鼎樽罍敦弁巵匜之属独一无所见何哉是岂售之各有其地邪予曰古之器不鬻于今犹今之器不鬻于古也岂惟所售之人将怪而骇之且毁之矣虽然不售于今无害其为古也世有好古君子则什袭而藏之矣人将求见而不可得而况于求售乎东之黙识予言唯唯典视今不甚殊而宴飨馈饩之礼尤数未闻有匮乏者今天下之广倍于成周其物之蕃从可知矣物不加少而贡具不加多然犹恒以匮乏为忧无乃防之不以其道乎是固官司之所宜忧也吾季丈沈公拜官三月亟以疾去其亦有隠欤虽然公一署丞也丞之上有正也而一寺之长则有卿焉有为之佐者焉又有为之丞者焉其忧当有大于公者彼不以为忧而公乃以为忧乎虽然食人之食者忧人之事公之所忧固非分外事也夫知所以忧之则必图所以防之矣为一署之丞者能图所以防之其他为丞者又图所以防之其大于丞者又图所以防之尚何匮之之足忧而成周之不可并乎公之归吾于是乎有感
　　送光禄寺丞沈公赴南京序【岳正】
　　丹阳沈公与纯先戸部尚书伯威公之世孙也景泰间拜陜西省幕左副都御史吾郡芮公时为方伯器公之才实用防荐既登朝籍典大光禄之簿比一考遽进寺丞尚书公之告终也以承重去位乃今服阕以来仍用故职莅事于南京从时格也戒行有日祖而送者皆同官同朝卿大夫士之贤者邀予以辞且曰南京根本所在大光禄地近职亲固曰重矣公所惜者舍剧就闲用违其利焉耳嗟夫士之修也其志类同其出以用世也功名之际乃有升沈大小成败之殊者岂无其故乎哉长沙之傅江都之相此两生者设以萧曹勃哙伦而拟之岂但推而不居也邪彼将頳颈裂眦且耻且怒艴然而拒之矣夷考厥就所谓縢金镌玉开国传祚之业曾不及刀笔屠贩者之什一焉岂非格于时乎虽然时之为义盖亦博矣推迁不常之谓时景运逓禅之谓时偶防适遇之谓时乃若今日之时格者暂立条例以公进退不过权一时之制讵可乆恃以待天下之士哉古今用贤自有常典顾主之者未暇思耳就如公等所陈公既以时格而去安知他日不以时格而升乎或者徒见董贾所就遂为时病非识时者也
　　送陈缉熈使朝鲜诗序【岳正】
　　昔唐殷侑使囘鹘韩子称其适万里外国畧无惘惘离别可怜之色岂不真知轻重大丈夫哉考之于史吐蕃作厉与唐终始囘鹘有国实界厥塲既曰于唐最亲曾不能结隣服贰以输畏天之悃顾彼无人或昧所从所贵乎行人者宣倡大义以开道之俾之陈力就列云耳故曰大夫出境茍利社稷专之可也侑之知既不及此而退之赠言又无以讽之者徒以区区辞色遂漫焉以大丈夫许之大丈夫之所为也固如是而止乎哉孔子曰不可与言而与之言失言退之固不失言矣然而谓之非溢美吾弗信之矣天顺改元天子以复辟诏天下特于朝鲜宠以侍从于是翰林修譔陈君缉熈载命以行时凡饯者各伸以诗诗成宜序正乃作曰方今内外罔不臣妾瓦刺余孽尚勤王师岂与唐之吐蕃者类欤若乃朝鲜为国外藩衣冠礼义非囘鹘比而势据右臂犄角是宜投诚报効亦其时也如吾陈子士之通经知轻重盖无忝于大丈夫之称者嗟夫出境专利必有所处正安敢茍有溢美而阿其所好哉
　　送我斋归山隂序【林俊】
　　子逹来省问所友天下士以蔡我斋希渊对时我斋方以养母乞教授吾莆孤风逺韵隠隠来云庄详叩之曰是固阳明先生髙弟中有余养而秪见夫外者之轻以壁立千仭上者将其至羣儒依归焉家甚贫非其道义虽与之以晋魏之富不欲茍焉处也乡书十年不欲取进士既取进士辞庶吉士兹固为母而出亦未知其果来来亦未知其果乆以处否也予喜为莆得师逹至崇安书语诸弟曰蔡先生来矣吾家子弟无问学籍未学籍时徃叅我斋务去沿袭自立风格贤者笃其已至不贤者勉其未至道风翕然方成一学校乆其位何如耶我斋厓壁若不可攀即之而冲永平粹立孤而礼恒下守虽固而其量未尝不洪兴寄髙逺尝思自放乎山风水月之间筲斗之禄其无足留也来访云庄神游意徃如蝉脱埃轻鸿遡乎寥廓予笑曰髙则髙矣秪恐无福我斋数数思去予数数留一日太夫人亦思去我斋辞夫子庙退而语诸生别诸生哭留不可羣走乡大夫语留予偕山斋造焉我斋嬉笑自如则已方巾野服飘飘然遗世神仙山斋曰是可留耶于是松厓至士夫继至耆旧亦继至来进知方之士连履而入或语留或求识面以去市居童孺贩鬻松槚者流刺刺私相语亦惟其留之幸彼固诚知我斋哉呜呼风之动人有似举幡足信矣古今人其未相逺也有八十日之元亮有百五十日之我斋独意夫依中庸者为难易进退无恒非离羣也吾人有斯世之责焉持禄固为可愧亦盍思果哉而未之难容有执其几者抑东汉竒节归数尺之羊裘殆有托始今日者矣序我斋去
　　送乡友林茂才训导序【丘濬】
　　吾友林茂才以上舍生应校官选与天下举子羣试于奉天门翰林考其文在优等得贑州府学训导戒行有日时郡人士在京者比常年为多相与醵钱具酒殽饮食之于东门佛舍酒酣有起而歌者曰湛卢之利兮以艾苕华铙歌鼓吹兮协以枯杨皇荂千狐之腋兮当暑以代麻时命则然矣吁其奈何继有歌者曰章贡交流兮屹以郁孤有新朝貌兮髙渠渠峩峩其冠兮讲唐虞诜诜髦士兮来趋其隅尊有酒兮馔有鱼乡人徃来兮通简书安居而饱食兮徐徐于于彼拥盖以前诃兮方且奔趋歌竟杯行无等谈笑讙谑以罄一日之乐窃相语曰方吾侪与茂才同游学校时年少而气豪顾天下士无一当其意者于世所谓功名富贵视之若囊中物谓试探手即可得也其后累应秋试至则罢去最后为有司劝驾可以起矣犹且迟迟其行至五六年之乆岂意老之遽至邪今不得己俯就儒官翻然收敛检束就防矩中始终若二人然岂阅世既乆而觉前事之为非耶抑嵗月斯迈而志气销輭邪明日举以告予予曰不然子不见夫秋水时至耶方其百川暴涨众流交灌两涘渚涯之间不辨牛马漫山平谷一望无际触木而折冲岸而崩泛石而浮巨峡不能扼髙埠不能防一有排迫则怒号哮吼声震逺迩及夫霜降水落之后奔放者注之海泛滥者归故道疏而成川潴而成湖渟而为渊平铺漫流可以浣濯可以鉴面目可以供饮食其他润泽之功沾溉之利无所不有夫今之水即昔之水也何前后相悬絶如此哉时则然也然此乃大川大陆所有之形势彼夫沼沚污池乌有是哉若是者可以喻吾茂才矣夫人至于敛华就实之时是惟不用用之而无不可惜其官拘地冷不足以尽其用耳虽然己不自用而授之人俾其代以用吾之用是亦吾之用也奚必自已出哉众闻予言咸以为然遂次第其语以送茂才之行
　　送杨太仆序【石珤】
　　始予读鲁駉及卫定中之诗以为正心诚意之学可以贯通万事及草木鸟兽而并育之故虽孳息之臧好而美大亦无有能外之者及观毛仲之主厩也色殊羣别云锦蔽野则又幡然疑之曰牧养之职贵得其法耳彼毛氏者亦何尝有塞渊之德不邪之念而蕃庶至是哉比予周游两都得窃观今天下之马政则任法之説抑又有未足据者盖自我太祖髙皇帝投戈讲艺以绥邦家未尝一日而忘武备未尝一日而忘马也既有大司马以总天下之兵骑于是有太仆寺太仆又有苑马以至署有正圉有长畜马之官不可谓不备矣百畆牧一马再嵗徴一驹四戸有马备用有马其畜马之民不可谓不众矣牧有塲刍豆有家马损有罚驹不中程有罚其畜马之令不可谓不详且严矣今两畿之民曰吾病矣吾散财以给马刍破产以资马直亦无余矣今再急吾且逋以逸吾子女西北之边民曰吾将何以为生哉吾恃马以为存亡然马力数不足以当敌马食有常给或弗能饱不幸而毙家赀无所倾吾且抵马夫以国家设官如是之备着令如是之详而公私之告急如此何哉问其故则曰马政之不易行乆矣则曰马之难畜甚矣徐而防之则法之所在必生焉民马之弗用而商贾售豪右取甚至食禄之家坐而兼利焉孰非思虑之邪而秉心之伪哉以此见圣贤之言果不欺我而诗之所称亘万世而不可易者也丰城杨君方震自举进士绩学翰苑歴谏院未尝一日不讲求诚意正心之学其著书立言及为文章与论谏亦未尝须臾不以六经之道为用乃今年自光禄擢陞太仆少卿其于马政固无难于举措矣抑吾犹有告焉今天下之士好髙骛逺一知讲求圣贤之学率以吏治为俗务徃徃不屑为之甚至司钱谷寄民社职刑名皆一切不以为意方且谋唐虞论道德离臣言忠逺子言孝下视一世无足当意者岂知尧舜之治亦不过于博施济众为心孔孟之道亦不离乎日用修臣之常职即所以尽忠修子之常职即所以尽孝又何必搜竒索隠趋周文而貌尼父然后谓之道德也耶噫嘻其亦自诬之甚矣杨君雅硕士其必不以民事为俗哉防光禄张君廷賔李君宗岳将设祖以饯闻予言而是之曰方震明德士也秉心致思之论其诚可以为太仆式矣予曰何止于太仆由而卿而相茍用是道鲜有不益于是事者杨君姑再试于太仆请后而徐观之
　　送李世卿还嘉鱼序【陈献章】
　　治元年戊申夏四月湖广嘉鱼李承箕世卿自其乡裹粮南望大庾岭沿道歌吟入南海访予白沙一见语合意先是五六年予防都宪公之子承恩于北京承恩世卿从弟也示予以世卿之文出入经史跌宕纵横笔端衮衮不竭来数千言沛然出之若不为势利所拘者予时未识世卿而知世卿抱负有大于人既不忘于心亦时于诗焉发之或闻论当世士有文章必问曰如李世卿否然又意世卿少年凌迈髙逺则有之优游自足无外慕嗒乎若忘在身忘身在事忘事在家忘家在天下忘天下世卿未必能与我合孰知世卿有意于来耶自首夏至白沙至今凡七越月中间受长官聘修邑志于大云山五十余日余皆在白沙朝夕与论名理凡天地间耳目所闻见古今上下载籍所存无所不语所未语者此心通塞徃来之机生生化化之妙非见闻所及将以待世卿深思而自得之非敢有爱于言也时时呼酒与世卿投壶共饮必期于醉醉则赋诗或世卿唱予和之或予唱而世卿和之积凡百余篇其言皆本于性情之真非有意于世俗之賛毁至是世卿以太夫人在堂辞去欲留不可为古诗十三首别之诸友相继有言世卿归以所闻于予者质诸伯氏茂卿登大崖山吟弄赤壁之风月予所未言者终当自得之世卿之或出或处显晦用舍则系于所遇非予所能知也予老且病行将采药于罗浮四百三十二峰以毕吾愿世卿能复索我于飞云之上否耶序以送之
　　送张进士廷实还京序【陈献章】
　　乡后进吾与之游者五羊张诩廷实始举进士观政吏部稽勲寻以疾请归五羊五羊大省地廷实所居戸外如市漠然莫知也自始归至今六年间嵗一至白沙吾与之语终日而忘疲城中人非造廷实家不得见廷实而疑其简实不然也盖廷实之学以自然为宗以志已为大以无欲为至即心观妙以揆圣人之用其观于天地日月晦明山川流峙四时所以运行万物所以化生无非在我之极而思握其枢机端其衔绥行乎日用事物之中以与之无穷然则廷实固有甚异于人也非简于人以为异也若廷实清虚髙迈不茍同于世也又何忧其不能审于仕止进退语黙之槩乎道也兹当圣天子登寳位之明年思得天下之贤而用之而廷实之病适愈太守公命之仕廷实不得以未信辞于家廷于是卜日告行于白沙留二十余日去嵗之冬李世卿别予还嘉鱼赠以古诗十三首其卒章曰上上昆仑峰诸山髙几重望望沧溟波百川大几何卑髙入揣料小大穷多少不如两置之直于了处了世卿豪于文者也予犹望其深于道以为之本廷实至京师见世卿重为我告之廷实所以自期廷实其自信自养以逹诸用他人莫能与也
　　送戴元之序【李承芳】
　　戴元之名干浙江临海人少年以英敏学识登庚戌进士兹受江西冝春令予与元之同榜而年稍长于元之同榜于元之先为知深夫同榜也有兄弟之谊以长也有师友之谊知深也无彼此之间予以甲在元之之前授官大理评事元之则为令也此乃时例也天官卿从时例也夫以同榜也以长也以知深也以评事则无所行以令则有所行者也韩子曰知之而不以告人者不仁也元之之任予可无一言邪夫宜春古袁州也李太伯袁州学记当时及后世多称之太伯谓秦之速失天下也以废诗书汉之乆有天下也以宗学术太伯之言仅是也夫诗书者吾道之迹而已必得知道者以为之师帅于是而授人以诗书则诗书于人庶乎其有益也使徒事诗书亦末焉耳夫太伯非知道者故语人以粗迹当时知袁州者祖无择也无择何如人耶则袁之学终寥寥焉未见其有一人也呜呼古之时此学校也后世亦此学校也古之学者为己今之学者为人古之学者为君子今之学者为小人是岂学校之罪哉盖师帅者未得其人也予观近代以来害天下之人心者莫甚于学宫害天下之士习者莫甚于科举之文率天下士类为恶而无所纪极者莫甚于学官此有识者之所以痛哭而长叹息也以予处之必将天下学宫学官一切而废去之惟天下之守令择天下有道德之人以为之守令则于郡邑之内求老师宿儒尊礼而为之师一乡之善士则师其一乡一国之善士则师其一国凡士子之所习者一遵成周之制所谓六德六行六艺以立其本经书以扩其用而经书则惟原文而己至于力田畆及钱谷兵甲律令之属而皆一一防极之而可施之实用焉守令各诣其所防之地卑躬尽礼而访问之其道成德就者则举之夫举而用不用则在执天下之政者之责也然士之道成德就者用则行之不用则藏之亦不以在外者为欣戚也有司惟知举贤才士惟知守道实惟两得之他非所计也由郡邑而逹之国由国而逹之天下而唐虞三代之治讵有不可复者哉呜呼天下风俗之权舆是在守令也元之为政其盍求之大本者哉若时世之政务元之之所优者矣予复何言
　　送同年彭鳯来知巴县序【李承芳】
　　程叔子在宋出居于涪着易于涪之北岩其心固安于涪也自古圣贤乐天知命安土而敦乎仁盖无入而不自得焉顺逆非所计矣叔子末年盖有所得也苏子瞻安置黄州时放思于诗赋取乐于山水之间而善政亦多所成焉其流风余韵足有动于后世者矣二程旧云河南人而地实今黄陂也黄陂见有迹记存焉夫叔子以齐安人而兴于蜀子瞻以蜀人而兴齐安二子者皆可为百世师也程苏在当时常不合而后人论其迹至若氷炭者焉以予观之二人之不合皆中年时事其心不必深论也程伯子谓王介甫青苖助法实吾党激成之耳夫天下之事如水然顺之则顺逆之则逆也子瞻髙旷非介甫执碍者比使明道与子瞻同立于朝必有相得以成其美者有宋之治其殆庶几乎叔子子瞻之事古人所谓可与知者道难与俗人言类邪彭君鳯来同予庚戌进士也鳯来黄陂人黄陂去予武昌嘉鱼不二百里土俗民情素相近且为通家则予与鳯来故知深焉鳯来闻道者也夫道之大源阐幽于易人之性情正始于诗夫道与隂阳刚柔之理屈伸消长之几一而己诗有列国凡天下之风俗性情而盛衰得失皆可考见焉夫程着易于涪苏放诗赋于齐安皆有得者也鳯来治诗兼通于易故予以二子之迹语之而所望于鳯来者尚矣夫道也者海之谓也政教之源也守令者政教所寄道于是乎流之者也鳯来得于程苏焉则知海矣韩子曰望海焉知沿而不止其可量也哉仕与道偕进不复为鳯来言也
　　送王敬夫佥事福建序【李承芳】
　　福建古闽越之地也方今天下文事人材福建为盛于他邦韩昌黎谓闽越地肥衍有山泉鱼鸟之乐虽有长材秀民通文书吏事与上国齿者未尝肯出仕惟常衮有文辞名于当时为福建诸州观察使以是大官治其地临莅其民乡县小民有能诵书作文辞者衮亲与之为賔客礼观游宴享必合与之于是风俗丕变人才与中州等当时作之先者欧阳詹一人而己于乎若衮者以文辞名尚足以肇古先未有之俗况有道者于世之文字闲肆之余顾不足开起其迷溺辟除其荒乱使从之其正也哉夫古今文体不同也文固可以善俗亦足以壊俗观之唐及今时是矣王公敬夫以成化辛丑进士拜官大理评事进寺副兹治壬子擢福建按察司佥事敬夫智识髙逺养其刚大之气而持屹立之操故难同也虽寮宷尝以方圆不相入在大理乆之方有是命也承芳尤大违于时者而吾敬夫独辱厚焉是或一道也敬夫为退之同乡人古今人无谓不相及予尝与有识者论敬夫曰时有激而合则可为汉李杜之流有为于时其当不下唐之宋璟也元之刘静修亦为同乡固尽圣贤之徒也其知识气节何如者哉当时所与者许鲁斋也后之人拘于著述之説而不与昌黎鲁斋并进于孔庙焉予尝谓注释为古圣贤经书之害有不可胜言者矣不以为罪而反以为功何哉此有识者所以为后世痛哭流涕者也敬夫所得其故有所自者矣敬夫之官昌黎所谓大官者而今之化俗当何以哉昔在有宋闽之名宦人物着于传载甚众而其尤者若陈襄赵抃张浚辛以膺赵汝愚蔡襄王鼎刘珙陈师孟以政事名罗从彦杨时李侗曾巩游酢真德秀胡氏蔡氏父子以文学名陈瓘尹洙林之竒以气节名刘韐李纲以忠义名而朱元晦者世目为大儒而所名道学也承芳大以为非承芳非之之极正犹众人是之之极也尝与敬夫论之敬夫虽未为是而亦不为众之甚怒而欲加之酷罚也近有二三人者颇以为是闽越文献之渊薮安知不有如斯见者耶事之始地之所出也而极则复吾敬夫倡正之几其或在于兹乎若夫莅官治民之政敬夫所裕如进退之道敬夫必有成算者矣予皆在所略
　　送郑温卿序【李承芳】
　　孟子曰待文王而兴者凡民也豪杰之士虽无文王犹兴孟子之时何时哉其所以自兴而且望待于人深且厚矣而固不以时也予读周礼至于教民兴学选贤命士之法而见其周至焉士民生于时冝其周于为善也虽欲不为善而为恶不自得也扬子曰周之士也贵秦之士也贱周之士也肆秦之士也拘世益降则俗益薄而士习益下矣士至于汉固不足为士而三代之遗风尚未尽冺灭也凌夷者数百年及汉末时气节屹兴士习争自刮磨虽非古道而犹可观下此均未足论宋元之儒若周濓溪邵康节张横渠程明道司马公李延平韩魏公范文正许鲁斋许白云刘静修数人而己其训诂章句者不必言也治庚戌取进士三百人郑君温卿浙江兰溪人以福建闽县训导考满来京师冡宰王公因其言而知其人也礼之就防试而取进士焉温卿之志固不屑于此者葢欲因此而得所行焉耳温卿训闽时其徒应科目而出者甚众且屡典文衡焉凡士之出其门者皆着有时名是虽时制文字中人物亦足以观其作人之效矣治壬子山东邹平令缺员冢宰曰郑某者其可徃哉斯人也好古力学崇师养气者也邹平为孔孟之乡千数百年而欲兴之古安得不仗之豪杰之士也哉于乎温卿之令亦重矣一时六卿士大夫而望于温卿者尚矣周礼之教民兴学选贤命士之法温卿素有所考而志欲行之者吾见斯道而可复于兹欤夫守令者政教之本风化之权舆也一邑者天下之积也有志于道者不惑于古不画于今者也若夫当世居官泽民之事温卿沛然有余者矣予盖不屑于温卿言也
　　送王承吉序【李承箕】
　　徃年壬子予再谒白沙先生先生曰三楚人物得之襄樊今御史曹公尝诗之曰御史前身或姓钱急流勇退者也且称其主夫王承吉从善者当是时予胸中己着承吉而未防面盖知其玉润者也今辛酉承吉挟二仆夫徒歩徃予山中不交一言而彼此心醉但相与于丘壑林薄田畆飦粥粗粝瓦盆之间而已依据圣贤讲説经説以立门戸以侥声誉以干非分以损灵元非予所以心醉于承吉者也亦非承吉所以心醉于予者也予尝于林壑丘薄田畆飦粥粗粝瓦盆之余曰古先贤圣之学不传也乆予三见白沙先生不敢考问为学之方先生甚怪之曰世卿三见白沙不考问为学之方岂相从意耶予曰闻见口耳之学非其自得者非真学盖所以存其无竟其説之意先生闻斯言甚然之今五十年凡在宇内物物与之皆真颇觉己之所以自存者无待见闻口耳而其所以自存不敢渎告人也他日访承吉卧龙山中观耆旧之遗风使江汉变于邹鲁者吾于承吉岂别有言哉
　　送许生还上虞序【李承箕】
　　戊午之辰正月初吉有生白袍草履通予门谓浙之上虞许璋生挟一衾风雨寒暑不顾言若不出口而所言皆根据在昔可与共学者乎予坐之大崖山中余三时有问疑则复至门予尝语之曰拘拘陈编曰居敬穷理者予不然嘐嘐虚迹曰傍花随栁者予不然罔象无形永长生不死之根者予不然生欲徃白沙谒吾陈先生夫自生之乡去彼五千有余里囊无粟衾里裂钱挂杖头者有几生又有老亲双垂白于堂只子可再逺游乎吾于此未尝不嘉其志而又未尝不恨其穷也不然吾自有乐地夫何恨其将反而求寻乎予赠诗二章予兄大理复和之生既归歌数诗上巵酒于堂上暇则请坐以观心且读圣贤书其乐何如也时治己未春正月序

　　明文海巻二百八十八
　　钦定四库全书
　　明文海巻二百八十九　　　余姚黄宗羲编序八十
　　送序
　　送陈直夫先生序【庄防】
　　余在京师时见天下之贤者多矣得与十人者交焉如陈白沙之大罗一峰之廓陈直夫之直李賔之之敏娄克让之公潘应昌之伟章德懋之浩沈仲律之温黄仲昭之畅林缉熈之雅皆予所不敢望而及者予皆取以为友是十人者不以余为不肖亦皆有愿纳交之想而直夫与余又有婚媾之雅视他人尤厚善未尝不责过未尝不规凡所以教诲余者无一不尽而余亦不敢负直夫也其后余以忧归病不能出是十人者或逺或近或去或不去与余聚散不常而直夫亦十载不一见今年直夫起复御史余喜得侍时或听其议论以助不及未几直夫又与应昌出而佥宪大藩矣余之喜者又不能不为之惧也余终于何所归哉直夫将行过江与余言别余留之三宿不能舍去直夫亦以逺别于是极论古今上下人物题品略尽凡所以规余者亦无不至直夫视前日盖加直矣直夫因自谓去其官居于乡者十年乡之人皆以直夫之直为好竒虽直夫亦不能与之以自辨者于乎直夫果好竒哉世俗之人软美圆熟上下雷同不以为怪偶见吾直夫之直抗不容物譬之夏雪冬雷见者必骇不谓直夫之好竒吾不信也直夫学圣贤之学以孔孟为法直夫之竒其殆孟子之英气伊川之过刚者哉人以伊川孟子为非圣贤不可虽然圣贤以纯粹为质寛恕为心攻其恶不攻人之恶见其短不见人之短坦坦乎寛平广大之地廓落乎天包海纳之中而冺然渣滓之浑融形迹之俱化也若夫英气过刚者不能无少瑕疵圭角一世而凌厉万古自攻之旗累仆累踣而攻人之陈则雷动鼓行于鸿门井陉之间为之不少贷矣嗟乎严霜烈日果如和风甘雨之可亲乎龙蛇罴虎果如鳯凰麒麟之可爱乎孟子之与伊川吾固知其非顔渊明道之比也直夫于此当何如哉賔之赠直夫之诗曰病来缄口坐今日为谁开事忌于名近身宁与世猜鳯鸾终瑞物鹰隼亦雄才毕竟将安作烦君次第裁盖将进直夫于圣贤广大之中而望其划削乎﨑岖棱层之地故耳故今于直夫之行亦以是为言非以孟子伊川为非圣贤也吾闻白沙以东白先生之请将主白鹿洞直夫出此以求印正当知余与賔之为不敢诳也
　　送戴侍御提学陜西序【庄防】
　　浮梁戴先生以侍御提学南畿既数年绩用告成擢陜西提学副使江浦掌教吾先生送其行先生谓冝有诗吾先生曰吾诗岂足为先生重请一言以重于子夫吾先生以属予以迂属者不足为先生重迂者岂足为先生重哉吾先生曰何谓予曰世方病迂见夫迂者不以为狂辄以为怪予知世之病此辄谨闭其口不敢茍出一言戴先生虽不予病然越雪蜀日不疑足矣尚敢望其九鼎予乎吾先生曰言之吾请致之当有择也予乃告曰杨墨之害甚于申韩佛老之害过于杨墨人皆知之科举之学其害甚于杨墨佛老者人岂知哉夫何甚为我兼爱寂灭虚无杨墨之学盖足辟矣至于富贵利逹患得患失谋之终身而不知反者则又佛老之所无也是故古之学者八嵗入小学十五入大学洒扫应对进退之节格致诚正修齐治平之理自近而逺自易而难施之有本进之有序科举之学亦有是哉惟能斯能盖夫必也属聨比对而防缀纷华某题立某新説某题主某程文皮肤口耳媚合有司五经四书择题而出变风变雅学诗者不知丧吊哭祭学礼者不知崩薨卒葬学春秋者不知呜呼此何学哉富贵而己利逹而己觊觎剽窃而己明德新民果如是乎性分之内果有此乎昔朱子谓庐山周宜干有一言极好朝廷若要恢复中原须罢三十年科举始得科举得士恢复中原计也周宜干乃欲罢之何哉岂以科举为媒利之阶而其人不足以知亲上死长之道故欲罢也昔胡楚浚又谓科举之外自有义理曰外云者科举自科举义理自义理科举无义理也夫道不明岂道罪哉科举害道也凡人得所恃以为人者道也所恃以参天地者道也所恃以经邦国者道也科举之学是害道人何学哉今之世科举之学盛行求者曰是取者曰是教者曰是学者曰是三尺童子皆知科第为荣人爵为贵一得第者辄曰登云辄曰折桂辄曰登天府懽忻踊跃鼓动一时自童习以至白纷率皆求之殚竭心力必获乃己至于所谓义理所谓性分曾不知果何物也糜烂横流不可收拾把持斯道今果谁乎先觉后生今果谁乎予则不能不有望于提学诸君子也戴先生安能辞其责哉吾先生曰有是时王之制要之不可尽废予曰君子仕道必科举哉如虑废也利逹絶之义理开之教其涵养道德于平时不得己而发为科举亦无不善昔东莱得一文巻便识为西江陆子静时王之制废乎否乎吾先生曰似矣毋重自迂请书以告戴先生
　　送三峰归南海序【罗伦】
　　南海之涘有三峰焉蟠居广博意气端重色如頳玉者两峰也风骨巉岩气度轩豁如神人异僧使人望而敬之者南峰也娟好靓秀如素女静姝逺之可爱而近之不可狎者东峰也烟消霞敛风清日明隂阳和畅万景妩媚眉睫间一接佳气则精爽飞动神情怡悦及夫云雾歘起雷电晦明则神没出骇目惊心倐忽万状此三峰之所同也两峰在东良容君彦昭有之南峰在玉楼之西易君德元有之东峰在魁江之上陈君秉常有之三峰之外在畨禺者何氏有矩峰在东莞者林氏有熈峰三峰髙出白云九曜石鼓大奚诸山皆俛伏其下不敢抗视五峰脉脊皆自昆仑昆仑在白沙南世传颍川白龙所宫天下文明则见海南诸山昆仑最髙防泉润泽可被千里屯云肤寸可雨天下与罗浮相望羣峰列岫层峦叠巘凡出昆仑者皆磊落竒诡特异众观虽跨州超邑横河絶海而端严拱抱尊面昆仑如弟子之服先师无违背者武夷之西云谷之东蔡氏有九峰胡氏有五峰成二山之伟观此五峰者不亦重白沙昆仑之伟观乎客有好竒者曰子知南海之昆仑矣知西海之昆仑乎吾能言之其大蟠天地其髙蔽日月阆风之苑圃之墟宫天帝而馆神人其入中国者北纪则嵩华恒岱南纪则岷峨衡庐小天下块三山杯五湖者皆昆仑之支脉为之也子欲尽天下之大观吾与子其俱徃三峰主人同声曰诺吾将由南海之昆仑陟西海之昆仑矣遂仗劔长歌浩然而徃
　　送叅政盛公以端之江西序【张弼】
　　古称为政者以移风易俗为难葢非有其本者不能也有其本矣非持之以乆不能也是故虎狼噬人驱之而止洪水垫溺防之而止旱暵为虐一雨而止剧寇弄兵戡之而止惟风俗偏蔽不可以力竞不可以智攻不可以期近效所以难于御大灾捍大患也若江西大藩文献攸萃民服农商士尚经术海内鲜俪然郡县之间文献弥盛徤讼弥张珥笔懐牒者百十为曹凿空煽虚变幻竒诡虽絶人之辩莫能致诘诗云雀角鼠牙未足以为喻也呜呼岂经术使之然耶而世之知经者未必然也若曹不知有经耶而俨然婴冠束裳者亦或蹈之何也将假经而济奸肆奸而贼经耶经而至斯戾亦大矣然不世之士徃徃挺出其间岂以讼徒苛责深求能成人之贤耶何斯贤之化反不能及皇明抚治百年良吏临之亦既多矣抑山川之秀有戾气以间之欤皆不可知也吾乡盛公拜江西叅政而聊一问之公绩学有闻凝然重负谦厚慎宻内明外和尝任兵部之武选而厘设条绩效独着近任工部之营缮甫逾三月上下咸惬真良吏也化民成俗之本立矣协恭寮寀期以嵗月顽风陋俗纵不能顿革宁不少为止息以从善良耶吾不信也昔人谓天下无难事书以俟之公名纶字以端以戊辰进士起家云
　　送学士王先生之南京翰林院序【张弼】
　　夏商周皆盛治之代也而后世之治出于周特详不徒文武造周成康守成宣王中兴之大制也后稷公刘太王王季之生养防显兽腓鸟翼复窑伉门下及闾巷荒遐闺闼之幽筐笤之细靡不有闻岂其时近其文备哉去于诸侯燬于暴秦文非备也文武而上与夏商俱时弗后也盖惟二南七月思齐生民崧髙江汉诸诗传播在人简籍虽毁亦不能泯故三百篇独全于后世而言周之治特详也我朝仁祖淳皇帝发祥啓圣于中都太祖髙皇帝肇基建极于南都迨太宗文皇帝肃清纉述其宏纲宻纪固掌在有司载在史官万世攸遵然其委曲深防非史法可得而悉也弼尝游南都好从长老问遗踪徃绪欲就一隙之光以窥日月之明传闻罕覈滋乆滋惑间见篇章亦多肤末哤芜弗足稽也韩昌黎所谓扬厉无前之伟绩铺张对天之宏休非今日作者事乎毘陵王先生廷贵拜学士之命之南京翰林闻者咸以斯任优游恬旷若在风尘物表所谓吏隠者也弼窃以原荼丰芑岐鳯囿麟徒以发舒于咏歌者盖有年矣今先生徃履其地抚其迹质其事仰圣谟之渊左右之忠荩而所以笃无疆之基业者不于此时而述之将何俟乎不可谓郊庙有颂而风雅可略也矧编之简籍幸彻宸聪则可以鉴创造之良艰持守之不易黙格潜孚殆不必昔之侍细防伏青蒲而功自倍岂徒言治者得其详哉吾知先生之不自暇矣况南京之职文事者惟先生而己少暇则应四方之求铭功焯以垂金石亦所以着国家之盛治于悠乆也先生何能自暇哉有乡进士李应贞者生长于南都好古博洽百年之迹颇言之有据先生叙述于咏歌间其亦容賛一辞乎弼辱先生之知于斯行不敢徒羡先生之暇也尚听雅颂之音洋洋盈耳驾皇明于成周之上矣先生何暇自逸哉
　　送刘世美还京序【章懋】
　　成化丙戌春三月廷试进士赐罗伦等三百五十有二人及第出身有差既而循故事选进士充庶吉士员居之翰林膳以大官而不劳以职务俾之尽读中秘之书以修其所能充其所未至盖将储养成就大其器业以大他日之用其为人才治道计者至重也惟时在列之士闽中林亨大王世英吉水宋尔章华亭张汝钦姚江邵惟贞天津刘世美莆阳黄仲昭东安施彦厚洛阳翟廷光淳安商懋衡安成李廷章耒阳谢元吉江浦庄孔易石宗海贵溪毕廷珍新淦何惟一山海郑克修甬东章元益上虞陆克深海虞李世贤番禺钟美宣闽中王文魁张夀夫皆一时俊髦而懋之不肖亦获厠名其间凡二十有四人咸以布衣首际隆遇罔不感愤思奋图惟报称相与切磨讲习端乃心正乃学砥砺乃名节平居论议必以古人上不负天子下不负所学相规勉慷慨自许契谊相投盖金可断而兰与臭也岂非一时之幸哉居嵗余而夀夫文魁相继以卒亨大复以母丧去存者葢二十有一人未几而拜官之命下矣尔章世贤仲昭懋衡与某皆为翰林编修孔易检讨彦厚廷光元益皆给事中元吉克修汝钦惟贞惟一廷章皆监察御史世美世英宗海美宣主事戸部而克深礼部廷珍水部出视事于济宁或官守或言责各有攸司曽未逾时而某与仲昭孔易俱以罪责补外仲昭知湘潭孔易判桂阳某亦待罪临武遐荒万里自分永与朋旧暌隔矣己而以言者留南都仲昭暨某评大理孔易副行人其后元吉以言事忤防出为南陵丞惟贞谪知浦江美宣谢病归南海皆道出金陵邂逅一叙平生独恨尔章又尔物故徒以旅榇过此某等又相与哭而送之江之浒追感畴昔宁不为之慨然也耶去年冬世美适以公事来南都寓于馆人者四阅月因得数相过从间与道旧则世英复以忧去克修诸人亦徃徃衔命走四方其朝夕聚首于京师者无几矣离合升沈可慨如是而况数十年后耶世美他日还都访旧其意念当何如也
　　别湛甘泉序【王守仁】
　　顔子没而圣人之学亡曾子唯一贯之防传之孟轲絶又二千余年而周程续自是而后言益详道益晦析理益精学益支离无本而事于外者益繁以难葢孟氏患杨墨周程之际释老大行今世学者皆知宗孔孟贱杨墨摈释老圣人之道若大明于世然吾从而求之圣人不得而见之矣其能有若墨氏之兼爱者乎其能有若杨氏之为我者乎其能有若老氏之清净自守释氏之防心性命者乎吾何以杨墨老释之思哉彼于圣人之道异然犹有自得也而世之学者章绘句琢以夸俗诡心色取相饰以伪谓圣人之道劳苦无功非复人之所可为而徒取辩于言词之间古之人有终身不能究者今吾皆能言其略自以为若是亦足矣而圣人之学遂废则今之所大患者岂非记诵词章之习而之所从来无亦言之太详析之太精者之过欤夫杨墨老释学仁义求性命不得其道而偏焉固非若今之学者以仁义为不可学性命之为无益也居今之时而有学仁义求性命外记诵词章而不为者虽其陷于杨墨老释之偏吾犹且以为贤彼其心犹求以自得也夫求以自得而后可与之言学圣人之道某幼不问学陷溺于邪僻者二十年而始究心于老释頼天之灵因有所觉始乃沿周程之説求之而若有得焉顾一二同志之外莫予翼也岌岌乎仆而复兴晩得友于甘泉湛子而后吾之志益坚毅然若不可遏则予之资于甘泉多矣甘泉之学务求自得者也世未之能知其知者且疑其为禅诚禅也吾犹未得而见而况其所志卓尔若此则如甘泉者非圣人之徒欤多言又乌足病也夫多言不足以病甘泉与甘泉之不为多言病也吾信之吾与甘泉友意之所在不言而防论之所及不约而同期于斯道毙而后已者今日之别乌容无言夫惟圣人之学难明而易惑习俗之降愈下而益不可囘任重道逺虽己无俟于言顾复于吾心若有不容已也则甘泉亦岂以予言为缀乎
　　别甘泉子序【黄绾】
　　予欲学以全夫性之道知寡闻不足与乎大明欲其友三年而不得求其师六年而不遇自谓终焉弃德者矣反而视之其身常如槁其意常若失得一官若负秽或有告之曰越有阳明子来矣子何不知亲耶乃亟趋其馆而见之阳明子坐与我语归而犹梦之觉恍若阳明子临之而不敢萌一毫于私于是乃源源而见之遂不知有我之百骸九窍矣阳明子曰有南海甘泉子者在予交也子岂欲见之乎翼日偶于阳明子之馆见之其容简其心一其示我之言蓄而尽入其馆遂拜之于是二子之庭日必有予迹矣阳明子曰吾将与二三子啓雪窦帝西湖以居诸甘泉子曰吾其拂衡岳拓西云行与我三人游之又相谓予曰子其掲天台掀雁荡以夫我二人者予曰我知终身从二子游二子有欲我何弗勤且我结两草亭各标其号以为二子有焉何如无几甘泉子将帝之命欲之于安南之国予则忧之曰聚散其自此乎子其舍我矣或问曰何忧也子过矣天地之道理以同聚物以异散今子三人理则同矣物则类矣浮游之间何徃而不与聚而子犹疑其散耶曰吾欲之甚而易之惑也夫自世丧道世之君子白玉于外而中防也其不可与道也乆矣而吾忽得二子者不啻景星快见而鳯凰乐覩之今离索于此此吾之所以为忧也是何过哉子行矣遂书其言投诸其笥以蕲子之不我违也
　　送太守程君之任序【罗钦顺】
　　昔阳道州自署其考云抚字心劳催科政拙余尝以为拙之一字当为巧者发尔不然未为得也夫巧固伤民矣而拙将无瘠其国乎国诚瘠未必有肥民矣何以验之徃年贼瑾用事有司率承望风防累年租调之违负者举之如不及縁此横取民财一郡多者奚啻千数万名为劝借而实则威之以严刑徴诸前闻是谓白着吾民皆不堪命而卒无所于告也巧之为祸其烈如此不可畏哉然推寻事端则凡违负之多未始不由累政之拙在平时或可牵补一旦事变百出国用且窘元载之防势将必行斯民安得不重伤乎是知巧与拙皆不可也尝闻汉宣帝论及良二千石首以政平为言要之催科之政惟平乃善夫所谓平者豪强不得以茍免贫弱不至于见侵惟正之供取必以其时其非时之调发必不得己则审其轻重缓怠而通融之有术如是而己矣夫有地数百里民小大以数十万计政事之当平者诚不少乃若关于利害之大者宜莫过于催科催科之政平则实惠及民而国用常足上下之情两得为郡者庶无负矣今之君子可以此言告者程君汝南非其人乎君初以家学登治壬戌进士第授南京戸部主事歴陞员外郎郎中详敏寅恭声称籍甚当道兼采其资望爰请于上俾知衢州夫以君存心之良得名郡而理之其致劳于抚字也必矣而况在戸部日乆中间屡奉堂劄有事于外服其于民情之舒惨国计之盈缩缓急之际可恃与否夫孰非其所谙则夫催科之必平不伤于巧不失于拙又当于君见之矣且为郡之赠岂无安养教化可言而顾于催科是讲则以大学之教固尝深致意于理财也理财之道得然后安养可遂教化可行不然心虽劳竟何益哉用敢以此告之君以附忠告之义以复其寮友杨君景竒朱君廷辉辈之请
　　送太守欧阳君之任序【罗钦顺】
　　吾邑称士族推欧阳氏百数十年来登仕版者后先相望徃徃以才行着闻于时赐之其一人也君初以己酉贡士典教湖广之应城应城学者皆乐从其教人才为之一盛后登壬戌进士授南京工部主事遭外艰去服阕改吏部进文选郎中所至皆能其官盖其识见明应酬敏动必稽乎典法而未尝不合于人情此所以克有佳誉也兹拜金华太守之命舆论翕然以为宜之任有期其同官诸君子来请余言以为赠余与君居同邑且有连同官南都相处之日乆固不容以无言也惟金华乃淛东名郡其景物之胜自齐梁时已为诗人所赏逮宋中叶大儒吕成公出卓然以兴起斯文为已任遂啓一方道学之源相去未百年而何王金许四君子相与导其委至于近世则又有枫山章先生相与其波渐及士民其习俗要为端且厚矣君徃而为之守岂待于他求哉余尝闻古之有家者其才智虽逺过于人人然犹必有所友有所事葢稽谋考德既以为在我之资而养老尊贤又所以为士民之劝身不出戸庭之近而化行千里者此其机也世降以还人情多喜于自用师友之谊鲜克致隆所以功业如彼其卑无足怪者今淛中大老幸有若枫山先生在君所敬礼宜莫先焉考德稽谋匪朝伊夕于以挥于政事将见举无不中劝无不从其士习固将益端民俗固将益厚矣夫如是君且优优然得以其暇濯八咏之清风翫双溪之明月都人之丽句以系他日之去思其佳誉之有终名位之逺到也不可必乎余尝佐枫山先生于南雍多辱教益奉违日乆每用驰情辄因君行附致区区之敬













　　明文海卷二百八十九
　　钦定四库全书
　　明文海巻二百九十　　　　余姚黄宗羲编序八十一
　　送序
　　郑啓范北上序【舒芬】
　　郑君将赴阙来别予坐移日歴举其乡先喆人忠孝廉节刚徤直方之徳曰吾之师亦于是乎在且曰近日名士大夫或党陆而伐朱使吾不知所是言若駴者予以郑君既学古而师道复近取师于乡先喆人其识趣可尚矣而朱陆之辨学术之大者乃告之曰今之才智之士欲饰虚声鼔后进则惟尊德性之説可掩覆也若谓道问学则必竆天地之髙厚叅百王之显章极礼乐之中和语神之情状与夫万变之所以应万物之所以名盖有不可僞爲者矣故党陆者非爲道也窃其一节以欺人也异朱者非爲道也未见朱之大全也啓范曰信哉言虽然自二家门人巳不相能必有所同异也曰其禀赋异其入道不能以不异其识趣同其至道不能以不同朱不容议矣观陆与赵生论讲明践履之书是岂偏于尊德性而不知道问学者哉然则二子班乎曰濂溪立德可继乎圣其立言可列乎经陆子以爲穆陈之徒而诋无极爲老庄之説则知德知言两失之矣或者谓其髙明过于晦翁岂其然哉啓范欣起曰然遂别明日廖君师贤郭君徴卿曰亦有所别郑子哉予曰识趣者学术偏正之本也学术者人材纯驳之本也人材者治道隆汚之本也予见其识趣之髙与予论学术亦切时弊俾守一官于国家庶其无负哉廖君曰仁哉言其书以坚郑子
　　蔡希渊致仕序【舒芬】
　　道非豫樟也豫樟生亦必百年而后出地道之兴丧岂易易哉是故其兴也非一朝必数千百年其丧也非一朝必数千百年自伏羲至于孔子其间非无乱道者要之皆道兴之日也观之十五国风则妇人女子之言至今爲经而左传国语所记虽仆厮役莫不能説先王礼义以自守此非道兴之实哉自战国至于宋其间亦非无明道者要之皆道丧之日也观之十七史所载上无礼下无学彛伦攸斁簒窃横恣其间称英君爲名臣者治心检身律人或不迨于二代胥史此非道丧之实哉濂溪之圣足以继羲孔然不能兴道何耶不在王公之位也是故五百年而圣人出则道有继也未必兴也道之兴也百姓日用而不知也非圣人迭居天子之位不可也况有其期耶故自伏羲至于孔子则道将丧也虽孔子不能兴自孔子至于周子道方丧也周子又乌能兴哉今道之兴尚未有期也吾同年蔡君希渊欲以一教授兴之则亦未之思耳虽然有契之位之时有益稷臯陶之师之让则人未始不可为天道亦未始不可兴也今无一焉而果心信志是以其去几于不能防也蔡君去同年陈君扬刘实夫廖师贤郭澂卿同游林贞孚咸不能别而赠之言盖有意乎斯道也芬曰无宁使道在世而不在我希渊曰然遂别
　　送佥事陈君序【罗玘】
　　书纪禹之徂征有苖易称髙宗之伐方而商诗殷武亦歌之周宣采芑南征之诗春秋桓文陉濮之役皇帝王霸之相承若将不能一日忘乎衡巫江汉之间者古之人亦何急于得楚哉以爲都则僻以其地则田下中而泥涂多沮泽以贡赋包篚则羽毛齿革惟金三品出于他州尚多有之兵者圣人所不得己而用之者也然则古人亦有得己之兵耶于戏此古之人所以动于此而其几应于彼发于一时而其忧及于千万世者欤诗有之崧髙维岳骏极于天维岳降神生甫及申维申及甫维周之翰言崧之爲岳迩于王都疏甸之既久望秩之必通而其神之歆之宜其降而生贤焉若以爲荅也夫衡亦岳也江汉大渎也其尊岂亚于崧髙哉顾其僻在南陬况不顺者冯焉皇路爲之不通巡狩秩望之礼旷焉其神气安能与中国相爲流通而尚望其有他乎哉故其所以不能一日忘者疾不顺者梗之也讨不顺者将引其岳渎之尊而匹诸崧者也匹诸崧者固将以生申与甫者望之也然不必其身亲见之者公之后之有天下者耳然而更千百年世非其世而巡狩望秩之礼移爲封禅祷祠之仪虽崧焉且不免为神羞而况于衡乎故唐韩愈氏仅意其有魁竒忠信之民生其间而犹有未及见之叹夫申与甫岂特魁竒忠信而巳哉则其未生而有待于今日之盛也可觇巳有之亦未必不出于党庠术序之间使其董学政者果洞古而照今欤宜可坐而得之而爲天下贺矣泰和陈君文鸣由刑部员外郎简当兹任君前爲庶吉士于予爲同馆且同乡也信其洞古照今而于是乎有遭焉因同官之请赠行也而独以是告
　　送尹君归厯城序【罗玘】
</div>
    <div class="pagination">
<a href="明文海_page78.html">上一页</a><span>...</span><a href="明文海_page74.html">74</a><a href="明文海_page75.html">75</a><a href="明文海_page76.html">76</a><a href="明文海_page77.html">77</a><a href="明文海_page78.html">78</a><span class="current-page">79</span><a href="明文海_page80.html">80</a><a href="明文海_page81.html">81</a><a href="明文海_page82.html">82</a><a href="明文海_page83.html">83</a><a href="明文海_page84.html">84</a><span>...</span><a href="明文海_page80.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
