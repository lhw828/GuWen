<!DOCTYPE html>
<html>
<head>
    <meta charset="UTF-8">
    <title>文选 - 第 36 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选 - 第 36 页/共 102 页</h1>
    <div class="content">　　注「埤苍曰腲腇肥貌」　袁本、茶陵本无此七字。
　　注「尔雅曰蟋蟀」下至「今蝍●也」　袁本、茶陵本无此二十七字。
　　注「说文曰喘疾息也」　袁本、茶陵本无此七字。
　　注「状声之状也捷武言捷巧」　袁本、茶陵本无此十字。
　　注「郑德曰跇度也」　袁本、茶陵本无此六字。
　　注「又云波急之声」　袁本、茶陵本无此六字。
　　注「言箫中次诗」下至「尚有余音也」　袁本、茶陵本无此十四字。
　　注「相击之貌」　袁本、茶陵本无「相击之」三字，「貌」属上句末。
　　舞赋并序　按周礼，舞师、乐师掌教舞。有兵舞，有干舞，有羽舞，有旄舞。吕氏春秋曰：尧时阴气滞伏，阳气闭塞，使人舞蹈以达气。舞者，音声之容也。
　　傅武仲范晔后汉书曰：傅毅，字武仲，扶风茂陵人也。少博学。建初中，肃宗博召文学之士，以毅为兰台令史。少逸气，亦与班固为窦宪府司马。早卒。
　　楚襄王既游云梦，使宋玉赋高唐之事。高唐赋序曰：楚襄王与宋玉游于云梦之台，望高唐之观。王曰：试为寡人赋之。将置酒宴饮，谓宋玉曰：云梦，薮名，在南郡华容县。高唐，观名。此并假设为辞。「寡人欲觞羣臣，何以娱之？」左氏传曰：栾盈觞曲沃人。杜预曰：饮酒于曲沃。玉曰：「臣闻歌以咏言，舞以尽意。尚书曰：歌咏言。孔安国曰：歌咏其义，以长其言。毛苌诗序曰：言之不足，故嗟叹之；嗟叹之不足，故咏歌之；咏歌之不足，不知手之舞之，足之蹈之。说苑曰：声乐易良而合于歌情，尽舞意。是以论其诗，不如听其声；谓言之不足，故咏歌之。听其声，不如察其形。谓咏歌之不足，故手舞足蹈也。言不如视其舞形。郑玄注乐记曰：宫、商、角、征、羽，杂比曰声，单曰音。激楚结风，阳阿之舞，张晏曰：激楚，歌曲也。列女传曰：听激楚之遗风。结风，亦曲名。上林赋曰：邬、郢缤纷，激楚、结风。文颖曰：激，冲激，急风也。结风、回风，亦急风也。楚地风既自漂疾，然歌乐者犹复依激结之急风为节。楚辞曰：宫庭震惊，发激楚兮。淮南子曰：夫足蹀阳阿之舞。又曰：歌采荑，发阳阿，郑人听之曰：不若延露以和。非歌者拙也，听者异也。高诱曰：阳阿，古之名倡也。材人之穷观，天下之至妙。噫，可以进乎？」孔安国尚书传曰：噫，恨辞也。郑玄注礼记曰：噫，弗寤之声。王曰：「如其郑何？」乐记曰：郑、卫之音，亡国之音也。恐其同于郑舞，当如之何？楚辞曰：二八齐容起郑舞。王逸曰：郑国舞也。玉曰：「小大殊用，郑雅异宜，韩诗曰：舞则纂兮。薛君曰：言其舞应雅乐也。弛张之度，圣哲所施。礼记，孔子曰：一张一弛，文、武之道。是以乐记干戚之容，雅美蹲蹲之舞，礼记曰：干戚羽旄谓之乐。郑玄曰：干，楯也。戚，斧也。武舞所执也。毛诗小雅曰：坎坎鼓我，蹲蹲舞我。一本或云旌旄之舞。礼设三爵之制，颂有醉归之歌。礼记曰：君子饮酒也，礼三爵而油油以退。郑玄曰：油油，悦敬貌。毛诗鲁颂曰：振振鹭，鹭于飞，鼓咽咽，醉言归，于胥乐兮。夫咸池六英，所以陈清庙、协神人也。乐动声仪曰：黄帝乐曰咸池，颛顼乐曰五茎，帝喾乐曰六英。宋均曰：能为天地四时六合之英华也。毛诗曰：清庙，祀文王也。尚书曰：八音克谐，神人以和。郑卫之乐，所以娱密坐、接欢欣也。礼记曰：郑、卫之音，乱世之音。余日怡荡，非以风民也，其何害哉！余日，听览之余日也。怡荡，怡悦放荡也。尔雅曰：怡，乐也。毛诗序曰：风，教也。王曰：「试为寡人赋之。」玉曰：「唯唯。」
　　夫何皎皎之闲夜兮，明月烂以施光。古诗曰：明月何皦皦。楚辞曰：夜皎皎兮既明。朱火晔其延起兮，耀华屋而熺洞房。古诗曰：朱火然其中，青烟扬其间。广雅曰：熺，炽也，虚疑切。楚辞曰：姱容修态絙洞房。黼帐袪而结组兮，铺首炳以焜煌。司马相如美人赋曰：黼帐周垂。袪，犹举也。长门赋曰：张罗绮之幔帐兮，垂楚组之连纲。汉书曰：铺首鸣。说文曰：铺，着门抪首。陈茵席而设坐兮，溢金罍而列玉觞。毛诗曰：文茵畅毂。郑玄注曰：茵，蓐也。诗曰：我姑酌彼金罍。郑玄曰：君黄金罍。玉觞，玉爵也。周礼曰：朝觐有玉几玉爵。腾觚爵之斟酌兮，漫既醉其乐康。仪礼曰：腾觚于宾。又曰：小臣请媵爵。郑玄曰：今文媵皆作腾。礼记礼器篇注曰：凡觞，一升曰爵，二升曰觚。毛诗曰：既醉以酒。楚辞曰：君欣欣兮乐康。毛苌诗传曰：康，乐也。严颜和而怡怿兮，幽情形而外扬。尔雅曰：怿，乐也。文人不能怀其藻兮，武毅不能隐其刚。言皆欲骋其材，能效其技也。左氏传曰：致果为毅。简惰跳踃，般纷挐兮。渊塞沈荡，改恒常兮。言失度也。简惰，疎简怠惰也。埤苍曰：踃，跳也，先聊切。纷挐，相着牵引也。毛诗曰：其心塞渊。毛苌曰：塞，实也。渊，深也。于是郑女出进，二八徐侍。楚辞曰：二八齐容起郑舞。淮南子曰；鼓舞，或作郑舞。高诱注曰：郑襃也，楚王之幸姬，善歌儛，名曰郑舞。楚辞曰：二八迭奏，女乐罗些。姣服极丽，姁偷致态。姁偷，和悦貌，态，谓姿态也。姁，况于切。偷，以朱切。貌嫽妙以妖蛊兮，红颜晔其扬华。毛苌诗传曰：嫽，好貌，理绍切。妖蛊，淑艳也。扬华，扬其光华。眉连娟以增绕兮，目流睇而横波。连娟，细貌。绕，谓曲也。言眉细而益曲也。上林赋曰：长眉连娟。横波，言目邪视，如水之横流也。神女赋曰：望余帱而延视兮，若流波之将澜。珠翠的皪而照耀兮，华袿飞髾而杂纤罗。珠翠，珠及翡翠也。说文曰：的皪，珠光也。刘熙释名曰：妇人上服谓之袿。上林赋曰：飞纤垂髾。司马彪曰：髾，燕尾也，衣上假饰。子虚赋曰：杂纤罗，垂雾縠。司马彪曰：纤，细也。顾形影，自整装。顺微风，挥若芳。装，服也。挥，动也。若，杜也。美人佩以为芳香也。七发曰：揄流波，杂杜若。动朱唇，纡清阳。动朱唇，将歌也。神女赋曰：朱唇的其若丹。毛诗曰：有美一人，清阳婉兮。毛苌曰：清阳，眉目之间。亢音高歌为乐方。杜预左氏传注曰：方，法也。
　　歌曰：摅予意以弘观兮，绎精灵之所束。摅，散也。弘，大也。言精灵有所窘束，今将舒绎之也。方言曰：绎，理也。弛紧急之弦张兮，慢末事之●曲。言将观舞，故紧急之弦先已张者，今废弛之；末事之●曲者，今轻慢之。周礼曰：弛，悬也。郑玄曰：弛，释下也。说文曰：紧，缠丝急也。苍颉篇曰：●，曲也，于诡切。言郑、卫之末事，而委曲顺君之好无益，故废而慢之。舒恢炱之广度兮，阔细体之苛缛。恢炱，广大之貌。苛缛，烦数之貌。言度之恢炱者，更令舒缓；体之烦数者，使之疎阔。楚辞曰：收恢台之孟夏兮。炱与台古字通。贾逵国语注曰：苛，烦也，贺多切。郑玄丧服注曰：缛，数也。言舒广大之度，则细体之事，不利于德者，疎而阔之。嘉关雎之不淫兮，哀蟋蟀之局促。毛诗序曰：关雎，乐得淑女，以配君子，忧在进贤，不淫其色。毛诗曰：蟋蟀，刺晋僖公也，俭不中礼。蟋蟀在堂，岁聿云暮，今我不乐，日月其除。古诗曰：蟋蟀伤局促。小见之貌。启泰真之否隔兮，超遗物而度俗。太真，太极真气也。否隔，不通也。言所否闭隔绝使通之。吕氏春秋曰：陶唐氏之时，阴多滞伏，阳道壅塞，乃作舞倡导之。庄子：孔子谓老聃曰：先生似遗物离人。扬激征，骋清角。激征、清角，皆雅曲名。琴操曰：伯牙鼓琴，作激征之音。韩子，师旷曰：清征之声，不如清角。赞舞操，奏均曲。舞操而奏操也。琴道曰：琴有伯夷之操。乐汁图征曰：圣人立五均。均者，亦律调五声之均也。宋均曰：长八尺施弦。形态和，神意协。从容得，志不劫。雍容闲雅，得其大体，不相迫劫也。协，和也。郑玄礼记注曰：劫，胁也。
　　于是蹑节鼓陈，舒意自广。言舞人蹑鼓以为节，此鼓既陈，故志意舒广。游心无垠，远思长想。庄子曰：乘物以游心。晋灼曰：垠，崖也。其始兴也，若俯若仰，若来若往。雍容惆怅，不可为象。象，形象也。谓停节之间，形态顿乏，如惆怅失志也。变态不极，不可尽述其形象也。其少进也，若若行，若竦若倾。兀动赴度，指顾应声。兀然而动，赴其节度，手指目顾，皆应声曲。罗衣从风，长袖交横。王孙子曰：卫灵公侍御数百，随珠照日，罗衣从风。韩子曰：长袖善舞。骆驿飞散，擖合并。骆驿，不绝貌。擖，屈折貌；与曲度相合并也。鶣●燕居，拉●鹄惊。鶣●，轻貌。拉●，飞貌。鶣，音篇。拉，音腊。绰约闲靡，机迅体轻。绰约，美貌。闲美，闲缓而柔美。赴曲机疾，体自轻少。上林赋曰：便娟绰约。庄子曰：绰约若处子。埤苍曰：娴，雅也。机迅体轻，言舞之回折如弩机之发迅。姿绝伦之妙态，怀悫素之絜清。神女赋曰：怀贞亮之絜清。说文曰：悫，贞也。薛君韩诗章句曰：素，质也。修仪操以显志兮，独驰思乎杳冥。修治仪容志操，以自显心志。杳冥，谓远而出冥也。对问曰：翶翔乎杳冥之上。在山峨峨，在水汤汤。与志迁化，容不虚生。列子曰：伯牙鼓琴，志在登高山，锺子期曰：善哉，峨峨乎若太山。志在流水，锺子期曰：善哉，汤汤然若江河。伯牙所念，锺子期必得之。言舞人与志迁化，亦如此者，容不虚生，必有所象也。汤，音洋。明诗表指，嘳息激昂。歌中有诗，舞人表而明之，指而合节。表，明也。韩诗外传曰：鲁哀公嘳然太息。说文曰：嘳，太息也。嘳与喟同。汉书，王章妻谓章曰：今在困厄，不自激卬。如淳曰：激厉抗扬之意也。卬，我郎切。气若浮云，志若秋霜。言既高且絜也。观者增叹，诸工莫当。工，乐师也。
　　于是合场递进，按次而俟。递，迭也。俟，待也。言待次第而出也。埒材角妙，夸容乃理。晋灼汉书注曰：埒，等。言斗巧妙也。夸，犹美也。理，谓装饰也。轶态横出，瑰姿谲起。眄般鼓则腾清眸，吐哇咬则发皓齿。瑰，美也。谲，异也。般鼓之舞，载籍无文，以诸赋言之，似舞人更递蹈之而为舞节。古新成安乐宫辞曰：般鼓锺声，尽为铿锵。张衡七盘舞赋曰：历七盘而屣蹑。又曰：般鼓焕以骈罗。王粲七释曰：七盘陈于广庭，畴人俨其齐俟；揄皓袖以振策，竦并足而轩跱。邪睨鼓下，伉音赴节，安翘足以徐击，馺顿身而倾折。卞兰许昌宫赋曰：振华足以却蹈，若将绝而复连，鼓震动而不乱，足相续而不并。婉转鼓侧，蜲蛇丹庭，与七盘其递奏，觐轻捷之翾翾。义并同也。说文曰：哇，声也，于佳切。咬，淫声也，乌交切。楚辞曰：美人皓齿，嫮以姱兮。摘齐行列，经营切儗。指摘行列，使之齐整。经营，往来之貌。摘，佗历切。相摩切也。郑玄礼记注曰：儗，犹比也，鱼里切。扱，引也。言舞人举引，皆有所比拟也。广雅曰：扱，引也。彷佛神动，回翔竦峙。子虚赋曰：若神仙之彷佛。说文曰：彷佛，见不审也。击不致筴，蹈不顿趾。蹈鼓而足趾不顿，言轻且疾也。翼尔悠往，闇复辍已。言翼然而往，闇而复止。闇，犹奄也。古人呼闇殆与奄同。方言曰：奄，遽也。及至回身还入，迫于急节。已辍止，复回身旋入舞场，逼迫于曲之急节也。浮腾累跪，跗蹋摩跌。言舞者之容也。浮腾，跳跃也。累跪，进跪貌。跗蹋摩跌，或反足跗以象蹈，或以足摩地而扬跌也。郑玄礼记注曰：跗，足趾也，方于切。字书曰：跌，失跖也。徒结切。纡形赴远，漼似摧折。言要之曲折，漼然以摧折，纡曲其形，以踊其身也。漼，折貌，七罪切。纤縠蛾飞，纷猋若绝。纤縠，细縠也。蛾飞，如蛾之飞也。纷猋，飞扬貌。上林赋曰：垂雾縠。大戴礼曰：食桑者有丝而蛾。郭璞尔雅注曰：蚕蛾也。超鳥集，縱弛殟歿。殟殁，舒缓貌。言舞勢超，如鳥疾速飛集也；纵弛之际，又且舒缓弛舍也。字林曰：鳥，跳也。殟，乌骨切。殁，音没。蜲蛇姌袅，云转飘曶。说文曰：委蛇，邪行去也。姌袅，长貌。蜲与逶同，于危切。蛇，音移。姌，如剑切；袅，音弱；如云转之疾也。飘忽，如风之疾也。毛苌诗传曰：回风为飘，曶与忽同，呼没切。体如游龙，袖如素蜺。游龙，素蜺，喻美丽也。宋玉神女赋曰：蜿若游龙，从风翶翔。司马相如大人赋曰：垂绛幡之素蜺。黎收而拜，曲度究毕。言舞将罢，徐收敛容态而拜，曲度于是究毕。苍颉篇曰：，徐也，与黎同，力奚切。曹宪曰：●●而拜，上音戾，下居虬反。今检玉篇目部，无此二字。迁延微笑，退复次列。舞毕退次行列也。好色赋曰：迁延引身。观者称丽，莫不怡悦。
　　于是欢洽宴夜，命遣诸客。言欢情已洽，而宴迫于夜，故命遣诸客也。扰躟就驾，仆夫正策。埤苍：躟，疾行貌。史记曰：天下躟躟。仆夫，执驾者。策，辔也。大戴礼曰：骊驹在门，仆夫具存。车骑并狎，巃嵸逼迫。狎，谓多而相排也。巃嵸，聚貌。巃，力董切。嵸，音揔。良骏逸足，跄捍凌越。骏，马也。逸，疾也。尔雅曰：跄，动也。跄捍，马走疾之貌。言马骏逸奔突而走相凌越也。龙骧横举，扬镳飞沫。邹阳上书曰：蛟龙骧首。镳，马勒旁铁也。马举首而横走，动镳则飞马口之沫也。马材不同，各相倾夺。倾夺，谓驰竞也。或有踰埃赴辙，霆骇电灭。列子，伯乐曰：天下之马，绝尘弭辙。言马踰越于尘埃之前以赴，车辙如雷霆之声，忽惊忽灭也。跖地远羣，闇跳独绝。许慎淮南子注曰：跖，踏也。远出于羣，言疾速之甚也。郑玄尚书五行传曰：闇跳，行疾貌。闇跳独绝，言行急无比也。或有宛足郁怒，般桓不发。言马按足缓步。郁怒，气迟留不发也。周易曰：初九，盘桓，利居贞。后往先至，遂为逐末。言逸材之马，虽后往而能先至，遂为驰逐者之末也。逐者，以发足为本。或有矜容爱仪，洋洋习习。郑玄毛诗注曰：洋洋，庄敬貌。又诗笺云：习习，和调貌。迟速承意，控御缓急。言迟速任意也。毛诗曰：又良御忌，抑罄控忌。毛苌曰：止马曰控。忌，辞也，音冀。家语，孔子曰：御者同是车马，其所为进退缓急异也。车音若雷，骛骤相及。长门赋曰：雷隐隐而响起，声象君之车音。言车声隐隐，如远雷之音相连属也。骆漠而归，云散城邑。骆漠，骆驿纷漠奔驰之貌。中夜车皆归城邑之中，寂然而空，有同云散也。天王燕胥，乐而不泆。毛诗曰：笾豆有且，侯氏燕胥。胥，皆也，皆来相与燕也。孝经曰：满而不溢。娱神遗老，永年之术。优哉游哉，聊以永日。家语，孔子歌曰：优哉游哉，聊以卒岁。毛诗曰：且以喜乐，且以永日。
　　文选考异
　　舞赋注「按周礼」下至「音声之容也」　袁本、茶陵本无此五十一字。
　　注「扶风茂陵人也」　袁本无「茂陵」二字。
　　注「建初中」　袁本无此三字。
　　注「以毅」　袁本无此二字。
　　注「少逸气」　袁本无此三字。
　　注「亦与班固为窦宪府司马」　袁本此十字作「迁窦宪司马」五字。茶陵本此节注并入五臣全非，不具出。
　　注「云梦薮名」下至「此并假设为辞」　袁本、茶陵本无此二十字。
　　寡人欲觞羣臣　茶陵本「觞」作「」，云五臣作「觞」。袁本云善作「」。案：「」卽「觞」别体字，尤以正字改之。又注引左传各本皆作「觞」。此等所言善作某字，皆据所见耳。
　　注「言不如视其舞形」下至「单曰音」　袁本、茶陵本无此二十五字。
　　注「又曰歌采荑」下至「听者异也」　袁本、茶陵本无此二十八字。
　　注「郑玄注礼记曰噫弗寤之声」　袁本、茶陵本无此十一字。
　　注「振振鹭鹭于飞」　袁本、茶陵本无此六字。
　　注「颛顼乐曰五茎」　袁本、茶陵本无此六字。
　　注「礼记曰郑卫之音乱世之音」　袁本、茶陵本无此十一字。
　　玉曰唯唯　袁本、茶陵本以此上为序，其下「夫何」提行另起。案：此赋恐无所谓序，今题下有「并序」二字及提行，未必善如此也。
　　明月烂以施光　茶陵本云五臣作「烂」。袁本云善作「列」。案：此尤校改也。
　　注「毛诗曰文茵畅毂」　袁本、茶陵本无此七字。
　　注「郑玄注曰茵蓐也诗曰」　袁本、茶陵本「注」上有「礼记」二字，「诗」上有「毛」字。
　　注「郑玄曰君黄金罍」　袁本、茶陵本无此七字。
　　注「周礼曰朝觐有玉几玉爵」　袁本、茶陵本无此十字。
　　注「礼器篇」　袁本、茶陵本无此三字。
　　注「言皆欲骋其材能效其技也」　袁本、茶陵本无此十一字。
　　注「相着牵引也」　袁本、茶陵本无「牵引」二字。
　　注「淮南子曰鼓舞」下至「女乐罗些」　袁本、茶陵本无此四十字。
　　注「态谓姿态也」　袁本、茶陵本无此五字。
　　注「衣上假饰」　袁本、茶陵本无此四字。
　　注「垂雾縠」　袁本、茶陵本无此三字。
　　注「而奏操也」　何校「而」上添「舞」字，是也。各本皆脱。
　　注「亦律调五声之均也」　何校「亦」改「六」是也。各本皆讹。
　　注「闲美」　陈云「美」，「靡」误，是也。各本皆误。
　　注「埤苍曰娴」下至「如弩机之发迅」　袁本、茶陵本无此二十一字。
　　注「修治仪容志操以自显心志」　袁本、茶陵本无此十一字。
　　注「必有所象」　袁本、茶陵本无此四字。
　　诸工莫当　袁本、茶陵本「莫」下校语云善作「共」。案：此尤校改也。
　　注「相摩切也」　袁本、茶陵本「相」上有「切」字，是也。
　　注「扱引也」下至「扱引也」　袁本、茶陵本无此二十字。
　　注「若神仙之彷佛」　案：「仙」字不当有。各本皆衍。说详前。此正文「神动」，亦初不云「仙」也。
　　击不致筴　茶陵本「筴」作「爽」。案：此无可考也。袁本校语仍云善作「筴」，与尤所见同。
　　注「言翼然而往闇而复止」　袁本、茶陵本无此九字。
　　注「跌失跖也」　袁本、茶陵本「失」作「足」，是也。
　　注「言要之曲折漼然以摧折」　袁本、茶陵本无此十字。
　　注「字林曰鳥跳也」　袁本、茶陵本無此七字。
　　注「曹宪曰●●」下至「无此二字」　袁本、茶陵本无此二十二字。
　　扰躟就驾　袁本、茶陵本「躟」作「攘」。案：此疑尤误改耳。
　　注「埤苍」下至「天下躟躟」　袁本、茶陵本无此十三字，有「扰攘争貌」四字。
　　注「尔雅曰跄动也」　袁本、茶陵本无此六字。
　　注「许慎淮南子注曰」　袁本、茶陵本无此七字。
　　注「闇跳行疾貌」　袁本、茶陵本无「闇」字。
　　乐而不泆　何校「泆」改「溢」。袁本云善作「泆」。茶陵本云五臣作「溢」。案：何据注引孝经「满而不溢」，定从「溢」字也。
　　文选卷第十八
　　
　　音乐下
　　长笛赋并序　周礼，笙师掌教吹笛。说文曰：笛七孔，长一尺四寸，今人长笛是也。风俗通曰：笛，涤也。荡涤邪志，纳之雅正。
　　马季长范晔后汉书曰：马融，字季长，扶风茂陵人也。将作大匠严之子。为人美容貌，有俊才，好吹笛。为校书郎。顺帝时，迁南郡太守，免。与马皇后亲，坐高堂，施绛帐，前授生徒，后列女乐。郑玄、卢植皆其弟子。后拜议郎，卒。
　　融既博览典雅，精核数术，仲长子昌言曰：精核是非，议之嘉也。说文曰：核，考实事也。核与核古字通。汉书曰：术数者，皆羲和卜史之职。韦昭曰：历数，占术也。又性好音，能鼓琴吹笛，而为督邮，无留事，韦昭释名曰：督邮，主诸县罚负殿，纠摄之也。辨位曰：言督邮书掾者。邮，过也。此官不自造书，主督上官所下、所过之书也。史记，齐威王语卽墨大夫曰：自子之居卽墨，无留事。独卧郿平阳邬中。有雒客舍逆旅，汉书右扶风有郿县。平阳邬，聚邑之名也。邬，乌古切。毛诗曰：王饯于郿。毛苌曰：地名。说文曰：邬，小障也，一曰庳城。在阜部。服虔通俗文曰：营居曰邬。左氏传，荀息曰：今虢为不道，保于逆旅。吹笛为气出精列相和。歌录曰：古相和歌十八曲，气出一，精列二。魏武帝集有气出、精列二古曲。融去京师，京师，谓洛阳也。踰年，蹔闻，甚悲而乐之。追慕王子渊枚乘刘伯康傅武仲等箫琴笙颂，唯笛独无，王子渊作洞箫赋。枚乘未详所作，以序言之，当为笙赋。文章志曰：刘玄，字伯康，明帝时，官至中大夫，作簧赋。傅毅，字武仲，作琴赋。故聊复备数，作长笛赋。其辞曰：
　　惟籦笼之奇生兮，于终南之阴崖。字林曰：惟，有也。戴凯之竹谱曰：籦笼，竹名。毛诗曰：终南何有。毛苌曰：周之山名。尚书大传曰：观乎南山之阴，谓山北。托九成之孤岑兮，临万仞之石磎。山海经曰：桓山四成。郭璞曰：成，亦重也。言九者，数之多也。尔雅曰：山小高曰岑。孔安国曰：八尺曰仞。包氏曰：七尺曰仞。尔雅曰：山无所通，溪。尸子曰：焦原者，临万仞之溪。特箭槀而茎立兮，独聆风于极危。箭，槀，二竹名也。言似二竹，或生而茎立，或生于极危。尔雅曰：东南之美者，会稽之竹箭焉。郭璞方言注曰：箭者，竹名也。郑玄周礼注曰：箭干谓之槀。尚书曰：惟箘簵楛。郑玄曰：箘簵。苍颉篇曰：聆，听也，音零。秋潦漱其下趾兮，冬雪揣封乎其枝。说文曰：潦，雨水也。郑玄周礼注曰：漱，啮也。尔雅曰：趾，足也。郑玄毛诗笺曰：团，聚貌。揣与团古字通，徒欢切。汉书音义，孟康曰：揣，持也。巅根跱之●刖兮，感回飙而将颓。巅根，根生于巅也。作颠，根将颠坠也。●刖，危貌。感，触也。尔雅曰：●飖谓之猋。猋与飙同。颓，落也。●，吾结切。刖，五刮切。夫其面旁则重巘增石，简积頵砡。面，前也。尔雅曰：重巘，隒。郭璞曰：谓山形如累巘。巘曰甑，山状似之，因以名也。又曰：简，大也。说文曰：頵，头落也，五陨切。字林曰：砡，齐头也，牛六切。兀狋●，倾倚伏。兀狋●，●峻之貌。，力于切。狋，助缁切。●，鱼饥切。庨窌巧老，港洞坑谷。庨窌巧老，深空之貌。港洞，相通也。庨，苦交切。窌，郎交切。巧老，依字。港，胡贡切。嶰壑浍●，●窞岩●。尔雅曰：小山别大山曰嶰，又两山夹涧也。浍●，嶰壑深平之貌。郑玄曰：浍，所以通水于川也。●，音兑。●，卽坎也。周易曰：入于坎窞，凶。王弼曰：最处●底也。说文曰：窞，坎中小坎也，徒感切。岩，深岩也。说文曰：岩，岸也。岩●，不平也。广雅曰：●，窟也，字从穴从复，扶福切。运裛窏洝，冈连岭属。运裛，回旋相缠也。窏洝，卑曲不平也。属，连也。窏，于孤切。洝，音按。林箫蔓荆，森槮柞朴。说文曰：筱，小竹也。箫与筱通。本草经曰：蔓荆，实味苦。森槮，木长貌。郑玄毛诗笺曰：柞，栎也，子落切。朴，包木也，补木切。
　　于是山水猥至，渟涔障溃。广雅曰：猥，众也。埤苍曰：渟，水止也。薛君韩诗章句曰：涔，渔池也，音岑。贾逵国语注曰：障，防也。字林曰：溃，旁决也。顄淡滂流，碓投瀺穴。顄淡，水摇荡貌。顄，胡感切。淡，徒敢切。碓投，似碓之所投也。说文曰：碓，舂也，都队切。瀺，水注声也。字林曰：流水行也。瀺穴，瀺注隙穴也，士咸切。争湍苹萦，汩活澎濞。许慎淮南子注曰：湍，水疾也。苹萦，回旋之貌。汩活，疾貌。字林曰：澎濞，水瀑至声也。苹，芳耕切。汩，古没切。活，古活切。波澜鳞沦，窊隆诡戾。尔雅曰：大波为澜。郭璞曰：言蕴沦也。鳞沦，相次貌。说文曰：窊，邪下也。窊隆，高下貌。诡戾，乖违貌。窊，乌瓜切。●瀑喷沫，犇遯砀突。●瀑，沸涌貌。喷沫，跳沫也。砀，徒郎切。摇演其山，动杌其根者，岁五六而至焉。说文曰：摇，动也。贾逵国语注曰：演，引也。张揖注汉书上林赋曰：杌，摇也。字林曰：至，到也。是以间介无蹊，人迹罕到。孟子曰：山径之蹊间，介然用之而成路。赵岐曰：介然人用之不止，则蹊成为路。杜预注左氏传曰：介，犹间也，间、介一也。蹊，径也。言山间隔绝，无有蹊径也。汉书曰：舟车所不至，人迹所不及。猨蜼昼吟，鼯鼠夜叫。尔雅曰：蜼，鼻而长尾。张揖上林赋注曰：蜼似猕猴而大。郭璞尔雅注曰：鼯鼠一名夷●，状如小狐，似蝙蝠，肉翅，亦谓之飞生，声如人呼。寒熊振颔，特麚昏髟。振，动也。方言曰：颔，颐也，胡感切。尔雅曰：鹿，牡麚、牝麀也。昏，视。髟，苌髦也。言或顾视，或振髦。昏，昌夷切。髟，方妙切。山鸡晨羣，壄雉晁雊。毛诗曰：雉之朝雊，尚求其雌。说文曰：雄鸡之鸣为雊。埜，古野字。晁，古朝字。求偶鸣子，悲号长啸。由衍识道，噍噍讙噪。由衍，行貌。羽猎赋曰：噍噍昆鸣。噍，子由切。郑玄周礼注曰：噪，讙也。经涉其左右，哤聒其前后者，无昼夜而息焉。左右，谓林之左右。国语，管子曰：四民杂处，则其言厖。哤聒，杂声也。说文曰：聒，讙语也。夫固危殆险巇之所迫也，险巇，犹倾侧也。众哀集悲之所积也。故其应清风也，纤末奋蕱，铮謍嗃。方言曰：捎，动也。蕱与捎同，所交切。謍嗃，并谓其仿声也。铮，声也。铮，士庚切。说文曰：铮，金声。与锽同，音宏。字林曰：謍，小声也，呼盲切。埤苍曰：嗃，大呼也，呼交切。若絙瑟促柱，号锺高调。淮南子曰：张瑟者小弦絙，大弦缓。高氏注曰：絙，急也。楚辞曰：絙瑟兮交鼓。又曰：破伯牙之号锺。王逸曰：絙，急张弦也。博物志曰：鉴胁、号锺，善琴名。
　　于是放臣逐子，弃妻离友。彭胥伯奇，哀姜孝己。彭，彭咸。胥，伍子胥也。琴操曰：尹吉甫，周上卿人也，有子伯奇。伯奇母死，更娶后妻，生伯邦。乃谮伯奇于吉甫曰：见妾有美色，然有邪心。吉甫曰：伯奇为人慈仁，岂有此也？妻曰：试置空房中，君登楼而察之。后妻知伯奇仁孝，乃取毒蜂缀衣领，伯奇前持之。于是吉甫大怒，放伯奇于野。宣王出游，吉甫从。伯奇乃作歌感之于宣王。宣王曰：此放子辞。吉甫乃求伯奇，射杀后妻。左传曰：鲁哀公夫人姜氏归于齐，将行，哭而过市，曰：天乎！仲为不道，杀适立庶。市人皆哭。鲁人谓之哀姜。帝王世纪曰：高宗有贤子孝己，其母早死。高宗惑后妻之言，放之而死，天下哀之。尸子曰：孝己事亲，一夜而五起，视衣厚薄，枕之高下也。家语曰：曾子遣妻，告其子曰：高宗以后妻杀孝己，尹吉甫以后妻放伯奇，吾上不及高宗，中不及吉甫，庸知得免于非乎？攒乎下风，收精注耳。收精，不窥。注耳，专听。靁叹颓息，掐膺擗摽。叹声若雷，息声若颓也。楚辞曰：咤增叹兮如雷。靁与雷，古今字也。尔雅曰：焚轮谓之颓。郭璞曰：暴风从上下也。埤苍曰：掐，爪也。说文曰：膺，胸也。国语曰：无掐膺。韦昭曰：掐，叩也，苦洽切。魏书程昱传曰：昱于魏武前忿争，声气忿高，边人掐之乃止。毛诗曰：寤擗有摽。毛苌曰：擗摽，拊心貌。泣血泫流，交横而下。毛诗曰：鼠思泣血。礼记曰：高子皋之执亲之丧，泣血三年，未尝见齿。楚辞曰：横垂涕兮泫流。通旦忘寐，不能自御。淮南子曰：病疵瘕者，通旦不寐。郑玄周礼注曰：御，禁也。
　　于是乃使鲁般宋翟，构云梯，抗浮柱。鲁、宋，二国名也。淮南子曰：鲁般，古之巧人。注：公输班也。为木鸢而飞。论衡曰：鲁班刻木为鸢，飞三日不下。为母作木车，木人为御，机关一发，遂去不还，人谓班母亡。翟，墨子之名也。墨子曰：公输般为云梯，垂成，大山四起，所谓善攻具也，必取宋。于是墨子见公输般而止之。张湛列子注曰：云梯可以凌虚。甘泉赋曰：抗浮柱之飞榱。按墨子削竹以为鹊，鹊三日不行。韩子云：为木鸢三年不飞，一日而败。抱朴子曰：墨子名翟，宋人。或云孔子时人，或云在后。今案：其人在七十弟子后也。蹉纤根，跋缕。言以足蹉蹋纤根，又跋●细缕也。蹉，七何切，一作搓。埤苍曰：搓，●也。方言曰：，小也。缕，言细似缕也。上林赋曰：布结●。颜监注：蔓生着地之处皆生细根如相结，故名缕。今俗呼鼓筝草，而幼童对衔之，手鼓中央，则声如筝，因以名。彼虽草名，抑亦义兼似缕也。膺陗阤，腹陉阻。言以膺服于陗阤，而腹突于陉阻也。淮南子曰：岸陗者必阤。许慎曰：陗，峻也，七笑切。阤，落也，直纸切。字林曰：阤，小崩也。尔雅曰：山绝陉。郭璞曰：连山中断也。陉，音刑。逮乎其上，匍匐伐取。挑截本末，规摹彟矩。声类曰：挑，决也。郑玄毛诗笺曰：挑，支落之，佗尧切。说文曰：摹，规也，莫奴切。彟，亦矱字。王逸楚辞注曰：矱，度也。矩，法也。彟，于缚切。夔襄比律，子壄协吕。尚书，帝曰：夔，命汝典乐，教冑子。家语，孔子学琴于师襄。郑玄周礼注曰：比，次也。周礼，大师掌六律六吕。六律，阳声，黄锺、太簇、姑洗、蕤宾、夷则、无射；六吕，阴声，大吕、应锺、南吕、林锺、中吕、夹锺。左氏传曰：师旷侍于晋侯。杜预曰：旷，晋乐太师子野也。孟子曰：师旷之聪，不以六律，不能正五音。十二毕具，黄锺为主。吕氏春秋曰：黄帝命伶伦为律。伶伦制十二箫，听凤鸟之鸣，以别十二律，以比黄锺之宫。故黄锺宫，律之本也。高诱曰：六律六吕，各有管也，故曰十二箫。汉书，律历志曰：十二，阳六为律，阴六为吕。律者，黄帝之所作也。黄帝使伶伦自大夏之西，昆仑之阳，取竹解谷生其薄厚均者，断两节间吹之，以为黄锺之律本，气至则应。六律六吕者，述十二月之音气也。黄锺，律吕之长，故曰为主。挢揉斤械，剸掞度拟。苍颉篇曰：矫，正也。郑玄周礼注曰：揉谓以火挢也。如酉切。说文曰：斤，斫木。又曰：械，治也。字林曰：剸，裁也，大丸切。又曰：剡，锐也。周易曰：掞木为矢。掞与剡音义同。度拟，量度比拟也。●硐隤坠，程表朱里。说文曰：●，大凿中木也。然则以木通其中皆曰●也，苏董切。广雅曰：硐，磨也，音动。说文曰：隤，坠也，徒雷切。尔雅曰：坠，落也。说文曰：程，示也。张晏汉书注曰：表，犹外也。定名曰笛，以观贤士。以其涤秽，故可观士。陈于东阶，八音俱起。仪礼大射礼曰：乐人宿县于阶东。周礼曰：播之以八音。孔安国注曰：八音：金、石、丝、竹、匏、土、革、木。食举雍彻，劝侑君子。食举，谓进食于天子而设乐，食竟，奏诗之乐以彻食。彻，去也。蔡雍礼乐志曰：天子中乐，殿中食举乐也。周礼曰：及彻而歌彻。郑玄曰：歌之者，歌雍也。周礼曰：王以乐侑食。郑玄曰：侑，助也。然后退理乎黄门之高廊。汉书音义，如淳曰：今乐家五日一习，为理乐。桓谭新论曰：汉之三主，内置黄门工倡。重丘宋灌，名师郭张。汉书曰：平原郡有重丘县。名师，有名师也。宋、灌、郭、张，皆其姓也。工人巧士，肄业修声。工，乐人也。巧，伎巧也。贾逵国语注曰：肄，习也。
　　于是游闲公子，暇豫王孙，史记曰：宛孔氏有游闲公子之名。国语，优施曰：我教暇豫之事君。韦昭曰：闲，暇也。服虔曰：诸公闲游戏。若依服解，闲，当工苋切。韦昭曰：优游闲暇也。按史记货殖传：有游闲公子，饰冠剑，连车骑。此则韦说胜。闲，音闲。豫，乐也。心乐五声之和，耳比八音之调，左氏传曰：五声六律。杜预曰：五声，宫、商、角、征、羽。乃相与集乎其庭。详观夫曲胤之繁会丛杂，何其富也。胤，亦曲也，字或为引。蔡雍琴操，有思归引，卫女之所作。富，谓声之富也。纷葩烂漫，诚可喜也。纷葩，盛多貌。波散广衍，实可异也。毛苌诗传曰：衍，溢也。牚距劫遌，又足怪也。言声之相逆遌也。说文曰：牚，柱也。郑玄礼记注曰：劫，胁也。郭璞穆天子传注曰：遌，触也，五故切。啾咋嘈啐，似华羽兮，绞灼激以转切。苍颉篇曰：啾，众声也。郑玄周礼注曰：咋，咋然，声大也，仕白切。埤苍曰：嘈啐，声貌。嘈，音曹。啐，才喝切。鹖冠子曰：南方万物华羽焉，故调以羽。绞灼激，声相绕激也。切，犹磨切也。震郁怫以凭怒兮，耾砀骇以奋肆。楚辞曰：怫郁兮弗陈。王逸曰：蕴积也。怫，扶弗切。左氏传，蹶由曰：今君震电凭怒。杜预曰：凭，大也。埤苍曰：耾，声貌。砀，突也。杜预左氏传注曰：肆，放也。气喷勃以布覆兮，乍跱跖以狼戾。苍颉篇曰：喷，咤也，普寸切；或作愤，防粉切。勃，盛貌。布覆，周布四覆也。跱跖，言其声跱立，如有所跖蹋也。狼戾，乖背也。战国策，张仪曰：赵王狼戾无亲。靁叩锻之岌峇兮，正浏溧以风冽。言音如靁之叩锻，岌峇为声也。苍颉篇曰：锻，椎也，都乱切。岌，苦协切。峇，苦合切。汉书音义，孟康曰：浏，清也。毛苌诗传曰：溧，寒也。说文曰：冽，清也。浏溧，清凉貌。冽，寒貌。薄凑会而凌节兮，驰趣期而赴踬。凌，乘也。节，曲节也。趣，向也。期，会也。踬，谓颠仆也。
　　尔乃听声类形，状似流水，又象飞鸿。列子曰：伯牙鼓琴，志在流水。锺子期曰：洋洋乎若江河。琴道曰：伯夷操，似鸿鴈之音。泛滥溥漠，浩浩洋洋。泛滥，任波摇荡之貌。说文曰：泛，滥也。上林赋曰：泛淫泛滥。溥漠，以翮抚水之貌，谓飞鸿之状也。长矕远引，旋复回皇。孟康汉书注曰：矕，视也，莫干切。广雅曰：引，伸也。李尤七疑曰：回皇竞集。充屈郁律，瞋菌碨抰。皆众声郁积竞出之貌。屈，音掘。瞋，尺邻切。菌，去伦切。碨，于回切。抰，乌郎切。酆琅磊落，骈田磅唐。众声宏大四布之貌。酆，普耕切。琅，力耕切。磅唐，广大盘也。宋玉笛赋曰：磅唐千仞。取予时适，去就有方。庄子曰：去就取予，能知六者，塞道者也。高诱吕氏春秋注曰：适，中适也。毛苌诗传曰：方，则也。洪杀衰序，希数必当。郑玄周礼注曰：杀，减也，所届切。左氏传，魏献子曰：迟速衰序。杜预曰：衰，差；序，次也。衰，楚危切。微风纤妙，若存若亡。老子曰：若存若亡。荩滞抗绝，中息更装。方言曰：烬，余也。荩与烬同，在进切。丧服子夏传曰：抗，极也。许慎淮南子注曰：装，束也。调更装而奏之。奄忽灭没，晔然复扬。方言曰：奄，遽也。晔，盛貌。或乃聊虑固护，专美擅工。聊虑固护，精心专一之貌。说文曰：擅，专也。漂凌丝簧，覆冒鼓锺。漂凌，谓漂荡凌驾也。覆冒，谓掩覆冠冒也。风俗通曰：簧，笙中簧也。大笙谓之簧。或乃植持縼纆，佁儗宽容。言声或植立，而相牵引持，似于縼纆也。说文曰：縼，以长绳系牛也，徐绢切。汉书音义，张晏曰：二股谓之纠，三股谓之纆。佁儗，宽容之貌。佁，勑吏切。儗，五吏切。箫管备举，金石并隆。毛诗曰：既备乃奏，箫管备举。汉书曰：石曰磬，金曰锺。郑玄礼记注曰：隆，盛也。无相夺伦，以宣八风。尚书曰：八音克谐，无相夺伦。吕氏春秋曰：舜以夔为乐正，于是正六律，和均五声，以通八风。杜预左氏传注曰：八风，八方之风。金干主磬，其风不周；石坎主鼓，其风广莫；革艮主笙，其风明庶；匏震主箫，其风条；竹巽主柷敔，其风清明；木离主瑟琴，其风景；丝坤主锺，其风凉；土兑主埙，其风阊阖。律吕既和，哀声五降。左氏传，医和对晋平公曰：先王之乐，中声以降，五降之后，不容弹矣。杜预曰：声成五降而息也。降，罢退也。曲终阕尽，余弦更兴。郑玄礼记注曰：阕，终也，苦穴切。繁手累发，密栉迭重。左氏传，医和曰：于是有烦手淫声，慆堙心耳，乃忘平和，君子不听也。手烦不已，则杂声并奏，记传所谓郑、卫之声，谓此也。乐记曰：郑、卫之音，乱世之音也。又杂乐奸声，以滥溺而不止。郑音好滥淫志，卫音促速烦志，言郑、卫之声烦手杂也。密栉，密如栉也。毛诗曰：其比如栉。踾踧攒仄，蜂聚蚁同。踾踧，迫蹙貌。攒仄，攒聚貌。埤苍曰：踾，蹋地声也。字林曰：踧踖不进。踾，音复。踧，子六切。众音猥积，以送厥终。
　　然后少息蹔怠，杂弄间奏。易听骇耳，有所摇演。言变易人之视听也。摇，动也。演，引也。言有所动引于心。安翔骀荡，从容阐缓。毛苌诗传曰：间，代也。庄子曰：惠施之材，骀荡而不得。骀荡，安翔貌。苍颉篇曰：阐，开也。汉书曰：阐谐慢易之音作。惆怅怨怼，窳圔窴。字林曰：怼，怨也。窳圔，声下貌。圔，于洽切。窴，声缓也。窴，耻辇切。，女善切。聿皇求索，乍近乍远。聿皇，疾貌。临危自放，若颓复反。蚡缊翻纡，●寃蜿蟺。蚡缊翻纡，声相纠纷貌。蚡，扶云切。缊，于文切。●寃蜿蟺，盘屈摇动貌。郑玄曰：蜿，委也。●，音因。蜿，于阮切。蟺，音善。笢笏抑隐，行入诸变。笢笏抑隐，手循孔之貌。毛苌诗传曰：行，往也。郑玄周礼注曰：变，犹更也。乐成则更奏。绞槩汨湟，五音代转。绞槩汨湟，音相切摩貌，言声相绞槩，如水之声。汨湟，水流貌。绞，古巧切。槩，古爱切。汨，于笔切。湟，音黄。挼拏捘臧，递相乘邅。说文曰：挼，摧也，奴回切。苍颉篇曰：拏，捽也，引也，奴家切。广雅曰：捘，按之也，子溃切。臧，犹抑也。邅，邅回也，张连切。一云邅当为蹍。司马彪庄子注曰：蹍，蹈也，女展切。反商下征，每各异善。反商，犹变商也。淮南子曰：变宫生征，变征生商，变商生羽。琴道曰：下征七弦，总会枢极。沈约宋书曰：下征调法，林锺为宫，南吕为商。注云：第三孔也，本正声黄锺之羽，今为下征之商也。
　　故聆曲引者，观法于节奏，察变于句投，以知礼制之不可踰越焉。广雅曰：聆，听也。引，亦曲也。蔡邕琴操曰：思归引者，卫女之所作也。琴引者，秦时倡屠门高之所作也。礼记曰：文采节奏，声之饰也。说文曰：逗，止也。投与逗古字通，音豆。投，句之所止也。听簉弄者，遥思于古昔，虞志于怛惕，以知长戚之不能闲居焉。簉弄，盖小曲也。说文曰：簉，倅字如此。毛苌传曰：怛怛惕惕，忧劳也。闲，音闲。故论记其义，协比其象：彷徨纵肆，旷●敞罔，老庄之槩也。老子，已见游天台赋。史记曰：庄子者，蒙人也，名周。其要本归于老子之言，其言汪洋自恣，其适己也。旷，若广切。敞罔，大貌。槩，犹节也。温直扰毅，孔孟之方也。尚书曰：皋陶曰：扰而毅，直而温。言正直而有温和也。温和正直，柔而能毅也。史记曰：孔子名丘，字仲尼，姓孔氏，鲁昌平乡陬邑人。又曰：孟轲，邹人也。序诗、书，述仲尼之意。激朗清厉，随光之介也。激切明朗，清而能厉。厉，列也。庄子曰：汤将伐桀，因卞随而谋之。卞随曰：非吾事也。汤又因瞀光而谋之。瞀光曰：非吾事也。汤伐桀，克之，以让卞随。随曰：再来漫我以其辱行，乃自投桐水而死。汤又让瞀光。曰：无道之世，不践其土，况尊我乎？乃负石而自沈泸水。高士传曰：汤伐桀，求道于卞随，随不应。及灭，让于卞随。随曰：君以我为食天下。遂投泸水而死。汤又让务光，光亦投水而死。刘熙孟子注曰：介，操也。牢剌拂戾，诸、贲之气也。牢剌，牢落乖剌也。说文曰：剌，戾也。左氏传曰：吴公子光享王，鱄诸抽剑刺王。说苑曰：勇士孟贲，水行不避蛟龙，陆行不避虎狼。节解句断，管商之制也。史记曰：管仲夷吾者，颍上人也。任政于齐。又曰：商君者，卫之诸庶孽子也，名鞅，姓公孙氏，好刑名之学。秦封之于商，号商君。条决缤纷，申韩之察也。言科条能分决，缤纷能整理也。史记曰：申不害者，京人也，学本于黄、老而主刑名。又曰：韩非者，韩之诸公子也，喜刑名法术之学。见韩稍弱，数以书谏韩王，王不能用，乃观王者得失之变，作孤愤、五蠹、说林十万言。秦王见其书曰：嗟乎！寡人得见，与之游，死不恨！繁缛骆驿，范蔡之说也。辞旨繁缛，又相连续也。说文曰：缛，彩饰也。范雎、蔡泽，并辩士也。范雎，已见西京赋，蔡泽，见归田赋。櫟銚，皙龍之惠也。櫟銚，皆分別節制之貌。，音棃。栎，音历。铫，他尧切。，胡麥切。左氏传曰：郑驷歂杀邓皙而用其竹刑。杜预曰：邓皙，郑大夫也。史记曰：公孙龙，赵人，为坚白同异之辨。晋太康地记曰：汝南西平县有渊水，可用淬刀剑特利，故有坚白之论，云，黄以为坚，白以为利也。或辩之曰：白所以为不坚，黄所以为不利也。上拟法于韶箾南钥，左氏传，昭二十九年，吴公子札来聘，鲁人为奏四代乐。见舞韶箾者，曰：德至哉！杜预曰：舜乐也，音箫。又曰：见舞象箾、南钥者，曰：美哉！杜预曰：象箾，舞者所执。南钥，舞也，文王乐也。南，言文王化自北而南，谓从岐周被江、汉也。尔雅释乐曰：大钥谓之产。注：钥，如笛，三孔而短小。广雅曰：七孔。箾，音箫。中取度于白雪渌水，宋玉讽赋曰：臣援琴而鼓之，作幽兰、白雪之曲。淮南子曰：手会渌水之趣。高诱曰：渌水，古诗。下釆制于延露巴人。淮南子曰：歌釆菱，发阳阿，鄙人听之，不若延露以和。宋玉对问曰：客有歌于郢中者，其始曰下里巴人。
　　是以尊卑都鄙，贤愚勇惧。毛苌诗传曰：子都，世之美好者。鄙，陋也。吕氏春秋曰：愚智勇惧，可得而知。鱼禽兽，闻之者莫不张耳鹿骇。熊经鸟申，鸱视狼顾。拊噪踊跃，盐铁论曰：边境无鹿骇狼顾之忧。淮南子曰：鸱视而狼顾，熊经而鸟申，此养形之人也。庄子音义曰：熊经，若熊之举树而引气也。各得其齐。人盈所欲，礼记曰：乐者，乐也。君子乐得其道，小人乐得其欲。齐，分限也，在细切。皆反中和，以美风俗。礼记曰：喜怒哀乐之未发谓之中，发而皆中节谓之和。汉书，王尊曰：广教化，美风俗。屈平适乐国，介推还受禄。言各反其常性也。屈平，屈原也。必适乐国而求仕，不沈湘流以殒身也。史记，屈原者，名平，楚人同姓，为怀王左司徒。为上官大夫心害其能，谗平。及怀王卒，襄王立，又为令尹子兰使上官大夫短屈原于襄王，王怒而迁之。原至江南，乃作怀沙赋，于是怀石因投汨罗以死也。今言屈平闻此笛声，卽还之楚国，不投汨罗而死。下他皆放此。毛诗曰：适彼乐国。左氏传，僖二十四年，晋侯赏从亡者。介之推不言禄，禄亦不及。推曰：献公之子九人，唯君在矣。惠、怀无亲，内外弃之。天未绝晋，必将有主。主晋祀者，非君而谁？而二三子以为己力，不亦诬乎？其母曰：盍亦求之，以死谁怼？曰：尤而效之，其又甚焉。其母曰：能如是乎？与汝皆隐。遂死。而晋侯求之不获，以绵上为之田。澹台载尸归，皋鱼节其哭。博物志曰：澹台灭明之子溺死于江，弟子欲收而葬之，明止之曰：蝼蚁何亲？鱼何仇？弟子曰：何夫子之不慈乎？对曰：生为吾子，死非吾鬼。遂不收葬。韩诗外传曰：孔子出行，闻有哭声甚悲，则皋鱼也，披褐拥剑，哭于路左。孔子下车而问其故，对曰：吾少好学，周流天下，以后吾亲死，一失也；高尚其志，不事庸君，而晚仕无成，二失也；少择交游，寡亲友，而老无所托，三失也。夫树欲静而风不止，子欲养而亲不待。往而不可反者，年也；逝而不可追者，亲也。吾于是辞矣。立哭而死。孔子谓弟子曰：识矣！于是门人辞归养亲者一十三人。长万辍逆谋，渠弥不复恶。左传曰：庄十二年，长万，南宫万也，弒宋闵公于蒙泽。蒙泽，宋地，梁国有蒙县。南宫，氏；长万，名也。左传曰：桓十二年传云：初，郑伯将以高渠弥为卿，昭公恶之，固谏不听。昭公立，惧其杀己。辛卯，杀昭公而立公子亹。君子谓：昭公知所恶矣。公子达曰：高伯其为戮乎！复恶已甚矣。注曰：公子达，鲁大夫。复，重。本为昭公所恶，而复杀君，重也。昭公，郑庄公子忽。姓高，渠弥，名也，郑家大将，欲为卿。蒯聩能退敌，不占成节鄂。左传曰：定十四年，卫灵公逐太子蒯聩，太子奔宋。至哀公二年，卫灵公卒，而立蒯聩之子輙为卫侯，晋赵鞅乃纳蒯聩于戚。至哀三年，卫石姑帅师围之。父子争国，为雠敌也。韩诗外传云：不占，陈不占也，齐人。崔杼弒庄公，陈不占闻君有难，将往赴之。食则失哺，上车失轼。其仆曰：敌在数百里外，而惧怖如是，虽往其益乎？占曰：死君之难，义也；无勇，私也。乃驱车而奔之，至公门之外，闻鼓战之声，遂骇而死。君子谓不占无勇而能行义，可谓志士矣。愕，直也。从邑者，乃地名也，非此所施也。字林曰：鄂，直言也。谓节操蹇鄂而不怯懦也。王公保其位，隐处安林薄。楚辞曰：露新夷，死林薄。王逸曰：草木交曰薄。宦夫乐其业，士子世其宅。淮南子曰：古者至德之时，农安其业，大夫安其职，而处士修其道。魚喁於水裔，仰駟馬而舞玄鶴。韩诗外传曰：昔伯牙鼓琴，而淫鱼出听；瓠巴鼓琴，而六马仰沫。淮南子，瓠巴鼓瑟而淫鱼出听。注曰：瓠巴，楚人也，亦善于瑟，淫鱼出头于水而听之。淮南子，水浊则鱼噞喁，政苛则人乱。注：楚人噞喁，鱼出头也。淮南子，伯牙鼓琴而鸣马仰秣。卽头去谓马笑。韩子，师旷援琴一奏，有玄鹤二八来集，再奏而列，三奏延颈而鸣，舒翼而舞。尚书大传曰：虞舜歌乐曰，和伯之乐舞玄鹤。
　　于时也，绵驹吞声，伯牙毁弦。孟子，淳于曰：昔绵驹处高唐，而齐右善歌。伯牙，已见上。瓠巴聑柱，磬襄弛悬。列子曰：瓠巴鼓琴，而鸟舞鱼跃。孙卿子曰：昔瓠巴鼓琴，潜鱼出听。江遽文释曰：瓠巴，齐人也。说文曰：聑，安也，丁箧切。论语曰：击磬襄入于海。周礼曰：大忧令弛悬。郑玄曰：弛，释下也。悬，锺格也。留视●眙，累称屡赞。字林曰：●，直视貌。苍颉篇曰：●，直下视貌，丑庚切。字林曰：眙，惊貌，勑吏切。失容坠席，搏拊雷抃。广雅曰：搏，击也。说文曰：抃，抚手也。雷抃，声如雷也。僬眇睢维，涕洟流漫。僬眇睢维，目开合之貌。僬，子小切。方言曰：眇，小也。亡小切。声类曰：睢，大视也。字林曰：睢，仰目也，许惟切。字林曰：维，持也。周易曰：赍咨涕洟。王弼曰：赍咨，嗟叹之声也。说文曰：洟，鼻液也，勑计切。是故可以通灵感物，写神喻意。喻，晓也。礼记曰：乐和故万物皆化。言可以通于神灵，感致万物，舒写精神，晓喻志意也。致诚効志，率作兴事。致，极也。効，验也。尚书，咎繇曰：率作兴事，慎乃宪，钦哉！孔安国曰：宪，法也。天子率臣下为起治事，当慎汝法度，敬其职也。溉盥污濊，澡雪垢滓矣。毛苌诗传曰：溉，涤也，古载切，本或为槩，音义同。礼记曰：食于质者盥，亦涤也，公缓切。说文曰：濊，水多也。澡，洗手也。庄子曰：澡雪而精神。高诱淮南子注曰：雪，拭也。说文曰：滓，淀也。滓，壮里切。淀，音殿。
　　昔庖羲作琴，神农造瑟。庖羲卽伏羲也。琴操曰：昔伏羲氏之作琴，所以修身理性，反天真也。淮南子曰：神农之初作瑟，以归神反望，及其天心也。女娲制簧，暴辛为埙。礼记曰：女娲之笙簧。世本曰：女娲作簧，暴辛为埙。宋均曰：女娲，黄帝臣也。暴辛，周平王时诸侯，作埙，有三孔。郭璞尔雅注曰：埙，烧土为之，大如鸡卵。埙，虚袁切。倕之和钟，叔之离磬。礼记曰：垂之和钟，叔之离磬。郑玄曰：垂，尧之共工也。世本曰：叔，舜时人。和离，谓次序其声县也。或铄金砻石，华睆切错。皆理器之名也。乐汁图征曰：铄金为钟，四时九乳。铄金虽出乐纬，此金谓黄金，揔饰众器，非止钟也。贾逵注传曰：消，铄也。说文曰：金有五色，黄为长。铄与烁同。国语，张老曰：天子之室，斵其椽而砻之，加密石焉。韦昭曰：砻，磨也，力东切。礼记曰：华而睆，大夫之箦与。郑玄曰：华，画也。说者以睆为刮节目也。睆，胡绾切。尔雅曰：骨谓之切，犀谓之剒。毛苌诗传曰：治骨曰切。尚书曰：锡贡磬错。孔安国曰：治玉曰错。丸挻雕琢，刻镂钻笮。韩诗曰：松柏丸丸。薛君曰：取松与柏。然则丸，取也。汉书音义，如淳曰：挻，击也，舒连切，一作埏。老子曰：埏埴以为器。河上公注曰：埏，和也。埴，土也。和土为食饮之器也。淮南子曰：陶人克埏埴。许重曰：埏，抒也。埴，土为也。尔雅，玉谓之雕，石谓之琢。郭璞曰：治玉石也。尔雅曰：金谓之镂，木谓之刻。郭璞曰：治器之名也。说文曰：钻，所以穿也。又曰：凿，穿木也。国语，臧文仲曰：中刑用刀锯，其次用钻笮。韦昭注为笮，而贾逵注为凿，然笮与凿音义同也。钻，子丸切。穷妙极巧，旷以日月。然后成器，其音如彼。解嘲曰：旷以日月。唯笛因其天姿，不变其材。伐而吹之，其声如此。天姿，天然之姿也。盖亦简易之义，贤人之业也。周易曰：干以易知，坤以简能。易则易知，简则易从。易知则有亲，易从则有功。有亲则可久，有功则可大。可久则贤人之德，可大则贤人之业。此言简易，不烦剧也。若然，六器者，犹以二皇圣哲黈益。六器：琴、瑟、簧、埙、钟、磬。淮南子曰：二皇凤至于庭。高诱曰：二皇，伏羲、神农也。圣哲，谓女娲、暴辛、垂、叔之流。黈，犹演也，佗斗切。况笛生乎大汉，而学者不识其可以裨助盛美，忽而不赞，悲夫！说文曰：裨，益也，婢移切。
　　有庶士丘仲言其所由出，而不知其弘妙。尚书曰：庶邦庶士。风俗通曰：笛，武帝时丘仲所作。其辞曰：
　　近世双笛从羌起，羌人伐竹未及已。风俗通曰：笛元羌出，又有羌笛。然羌笛与笛，二器不同，长于古笛，有三孔，大小异，故谓之双笛。龙鸣水中不见己，截竹吹之声相似。见，胡炼切。己，谓龙也。剡其上孔通洞之，裁以当簻便易持。麤者曰挝，细者曰枚。言裁笛以当簻，故便而易持也。簻，马策也，竹瓜切。裁，或为材。易京君明识音律，故本四孔加以一。君明所加孔后出，是谓商声五音毕。汉书曰：京房字君明，汉武帝时人也。修易，尤好钟律，知五声。然京房修易，故曰易京。笛本四孔，京加一孔于下，为商声，故谓五音毕。沈约宋书曰：笛，京房备其五音。言易京者，犹如庄周蒙人，谓蒙庄，及磬襄、宋翟之比。
　　文选考异
　　长笛赋注「周礼笙师掌教吹笛」　袁本、茶陵本无此八字。
　　注「今人长笛是也」　袁本、茶陵本无此六字。
　　注「将作大匠严之子为人美容貌」　袁本、茶陵本无此十二字。
　　注「顺帝时」　袁本、茶陵本无此三字。
　　注「与马皇后亲」下至「皆其弟子」　袁本、茶陵本无此二十七字。
　　注「辨位曰」下至「所下所过之书也」　袁本、茶陵本无此二十九字。
　　注「毛诗曰」下至「在阜部」　袁本、茶陵本无此二十六字。
　　注「京师谓洛阳也」　袁本、茶陵本无此六字。
　　作长笛赋　袁本、茶陵本「赋」作「颂」。案：善无注，二本不着校语，无以考也。
　　注「字林曰惟有也」　袁本、茶陵本无此六字。
　　注「尔雅曰山小高」下至「山无所通溪」　袁本、茶陵本无此三十二字。
　　注「箭槀二竹名也」　袁本、茶陵本无此六字。案：善以「箭槀为一竹」，下注云「二竹」者，并聆风数之增多，大误。
　　注「言似二竹」　茶陵本「似」作「此」，是也。袁本亦误「似」。
　　注「苍颉篇曰聆听也」　袁本、茶陵本无「苍颉篇曰」四字，「听」作「风」。案：二本最是。韦昭注地理志，「箘簵」亦云一名「聆风」，见尚书释文，与郑注正合，尤增多及改。皆大误。
</div>
    <div class="pagination">
<a href="文选_page35.html">上一页</a><span>...</span><a href="文选_page31.html">31</a><a href="文选_page32.html">32</a><a href="文选_page33.html">33</a><a href="文选_page34.html">34</a><a href="文选_page35.html">35</a><span class="current-page">36</span><a href="文选_page37.html">37</a><a href="文选_page38.html">38</a><a href="文选_page39.html">39</a><a href="文选_page40.html">40</a><a href="文选_page41.html">41</a><span>...</span><a href="文选_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
