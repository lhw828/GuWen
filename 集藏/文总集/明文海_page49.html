<!DOCTYPE html>
<html>
<head>
    <meta charset="UTF-8">
    <title>明文海 - 第 49 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文海 - 第 49 页/共 134 页</h1>
    <div class="content">　　钦定四库全书
　　明文海巻一百八十九　　　余姚黄宗羲编书四十三
　　忠告
　　上张太岳【彭辂】
　　丁未榜出三宰相而天更靳于李殷两公独畀阁下以天下之重意可知也既而受玉几遗命辅艾冲圣主巍然冠列孤卿之上无论天下之所注仰不訾即同榜后尘若仆亦幸太平丘壑置此衰残诚不愿如昔者诸君之以三年丧望阁下使一日离君去其位者惟是三年之丧为天下之所共有而独五君言之主上以社稷计而怒拒之大臣台省不惜异同而保留之于是阁下幡然以安社稷利生民为已任不三年服之苫次而服之官邸以权宜之术酌经常之制贤者作为固不可测但一时主臣上下若共去三年之礼而独归之五君然者则阁下于此计必有大旋转大张弛足以厌服五君之心而与之持衡并重不使独擅其名于天下至今未见也阁下诚有意乎则所称旋转而张弛者无过自五君始当彼哗然上章称引古礼过为髙论非必出于邀名特泥于纲常二字若先朝罗伦之望李文达耳然文达之待罗伦仅以提举处之天下以是不深咎李公乃昨嵗诸君杖之几毙而削籍犹然丘里若诸逺戍则北去穷边南投瘴海蛮貊罗之使与居处之固为过当不知此即唐宋迁人借以振声名而到今者是阁下名处已以威权而实与人以地分也顷已改嵗逾时曷若召之田间释其殳防或处之闲散或投之杂职若解缙之吏目河州阳明之丞贵竹稍稍引还所谓恩以絶日为厚而休休有容阁下度越千古矣更当知罚不严则名不震过不容则贤不显故推毂光弼者汾阳之度量也引援希文者夷简之智计也正谲不同而人并称之傥诸君者一旦不幸防冐瘴疠不胜苦寒而捐骨遐裔则国史野记诚不忍以衡保之贤而有杀士之累也仆素以戆名敢借鴈行故谊一致忠告不敢效望尘扫门之客日贡甘谀营趋昼日之市所欲者在其中也
　　与周以言【皇甫涍】
　　涍载拜致书以言周君足下仆不佞才有定源识无圆照外传甫就从事翰墨沉酣经史俯仰自绳古之英豪博达仅有所得万分一耳未足云巧也况乎人情世变曽未营营于念虑间能与拙者异谈哉是以摈削日寻块处无友独于以言表里相契若仆固无所取意者以言之多情乎仆诚何人敢负知已窃自惟度钱财不足以恤君之急声称不足以发君之光辄欲披情素吐愤懑长鸣于前以言诚为仆听之怜其意察其説辞未毕而投屦激昻是仆仰酬知已之日也夫天以寛洪与人而以啬薄与仆仆之自明必非王公人也安居鼎食必其异乎仆者也或不免一防名于朝亦未可谓必然耳仆之啬薄于彼者固有所居而仆亦非昧昧不自摩揣悠悠久于妄庸者操弄笔砚旁罗搜剔苦心焦吻至忘寝食者十有余年于兹以言视仆以为有所得乎其视古之英豪博达有与之相匹者乎使仆之未有得也古之英豪博达犹甚去之逺也而况齿发渐改人事迫身虽有成就未极所懐每一思之神魂震荡譬如委辔之临深渊也好学如仆苦心如仆众皆以为然而且未免过虑百思疚心未如仆者又将若之何哉今以言有聪明之资有浩旷之才仆尝伏观其三问原孝杂文友人书虎阜维扬逰京师诸篇琅琅可诵度其横骛防其雄力才当展其骥足耳其用心深处又见于内经解钩致防独见超朗不蹈前人父子积习神明若扶而落魄不覉时复委散篇翰寥落收防莫顾惜此竒宝弃诸泥尘镆铘补履良工痛之以言之齿长矣忽尔浮沉筋力异昔虽欲驱防末路无从仆知以言后世不知万年长恨谁任其悔乎后世不知犹有可説茍有知者重以言之才考以言之友仆不能移易其心成就其德匪人之诮亦将不免以言闻此能无恻然夫驽钝者不前索居者寡闻天之与我者弗可逺时之处我者弗可挽以言既委于啬薄之天而处其时矣有其才矣又有仆以为之友矣留滞偃仰自同时人以言罪过可胜解哉伏愿专心极虑勉卒所业以仆书之至日为始刻厉逺期贫乏勿以加其好尚妻子勿以累其胸襟要其所之仆且瞠乎后矣是使以言不获罪过彰垂无穷仆非匪人异代瞻仰尽此一言而已年序迁流握笔慷慨以言裁览动色幸甚涍再拜
　　与黄泰泉【王渐逵】
　　不防将两月余欲常常一防冀有所讲明彼此求益但迩来见吾丈应接太狭非复如昔时京都西瓯初向之时常在越山讲堂相过欵聚得以从容尽领教爱为慰也今之广城士庶不知者则曰泰泉官髙望重势则致然然而我知其非也其稍知者则曰泰泉自负问学势则致然然而我知其非也盖吾丈赋禀翕敛泊无所好于事物之来若不干涉虽然此固美质也然而偏矣君子之学也求以变化气质而已矣是故柔者养之于刚暴者养之于和翕者养之于豁隘者养之于驳者养之于纯轻者养之于重荡者养之于约盈者养之于歉使囿于气禀者浑然融化如此乃谓之涵养谓之学问谓之圣贤真切之诀舎气质而言学所学何事乎故程子曰得后须放开不然只是守盖为有所局者而言也吾闻管幼安兀坐一榻二十年当膝处皆穿可谓遵矩矣然避地辽东兴礼乐设爼豆与众行之而从之者数百家未尝不开豁也邵尧夫三十年冬不炉夏不扇可谓简静矣然而与司马二程相讲论于洛者三四年故有花下小车之句未尝不开豁也明道终日端坐如泥塑人可谓敦重矣乃其接物浑是一团和气故有傍花随柳之咏未尝不开豁也朱子自守刚方动拘礼法可谓严厉矣然游玩山水白鹿南岳多有纪述未尝不开豁也白沙之不见当道重于取予可谓狷介矣然豪吟于黄云紫水之间寄兴于五台江门之下未尝不开豁也是五君子者其植立可谓盛矣求其致此得吾心之乐而已矣得吾心之乐则欛柄在手而天地宇宙皆在吾度内夫何穷通得丧富贵贫贱多寡有无之足论此心之乐乃千圣相传之秘诀也是故寻孔顔乐处寻此者也有天下而不与与此者也吾丈近日笃志于心身之学而于此犹有碍焉何也求身心之学而于此犹有碍焉则气质未能纯变而此心之乐终未能执其柄而超然于天地宇宙之外则官髙负学之议吾固不能解于士庶之言矣恃在平时过爱故敢于规讽自附于交道之末惟吾丈其图之
　　上陆五台【沈懋学】
　　不佞儿时即闻明公山斗髙名先大夫且辱莫逆交窃自附通家子矣顾曩困经生樊笼俛首幸兹通籍明公且为昼锦游无从抠谒愿左识荆倾仰丰标大逾饥惄顷者圣明眷注晋陟崇阶谓趋顺风望光霁有期矣乃不佞病甚疏乞青山五湖返櫂即道逄仙舟北上莫能强起向牙樯再拜通慇勤也黯矣消魂可胜延结江陵相公遭逄才识千载一时宗社赖之真不可舍朝廷休居终制至奔丧仅违数月固人子迫切深衷自不容己者豪杰非常书生谭之变色且眷留既切相公既不忍辞而台省交章几于上言德政故二三子生死争焉见虽蔽影心实持衡虚已优容益徴雅量昔者吕尚鹰扬而夷齐叩马君子两是之今日之事犹是也何过罪乎二三子即二三子罪谪自甘如天下人心何相公故豪杰而众人不皆豪杰也讵能置百喙辨哉君子亦贵乎握机运化黙安人心尔矣迩者恳祈请归视葬预定浮言潜培国体虽惜其稍失先后着而较之不行固不啻什百千万矣人传明公贻书谔谔称大臣风节即相公至情定算拟有此行而明公之功自不可掩然不佞尤谓从兹以徃为相公计安社稷犹尚多劳尊虑耳夫询谋贵博受善贵虚义取相成道羞偏党故日月互藏其宅舟车各效其长盐梅异味而和羮水火殊性而济用功并育妙在同归若伐异而党同是升沉同景水陆淆途防夫执一物以烹饪庖人挟一味以调鼎而参苓姜桂不得同剂相佐使也必同已者而后与则协赞之庭无吁咈和气之侣无虎争丽泽之交无规切犯顔强谏不为忠直谅多闻不为益而朱云魏徴唐介韩琦之俦不立于英谊之朝也岂独才贤以取阿附斥哉又将有假豪杰非常之説以伺其意而售其奸者而谗謟面谀之人至矣语曰千金之裘非一狐之腋言用人也士君子操修尽由此道而相臣任天下重尤在所先上古诸名公所以显鸿业垂休光并可考镜而三代而下轨辙非殊是故户牖竒计智矣而交驩之策启之陆贾曲江直道贤矣而软美之讽取之长源姚之敏宋之毅才矣而知古今典厥政资之髙仲舒齐澣至懿侯择术于盖公懐英储药于行冲新丰受召于子夀自昔相臣未尝任已也如必同而后与则一已足矣何以人为昭代不设丞相而入阁办事职在论思渐至拟防进呈受命称政府盖权无所统势必归之入赞万机出揆百职傥非翕受何以兼知仁宣以还居政府者若干人类皆以用人而裕用已而败若严嵩之自用皆相公所目击其败者况才如相公识如相公老成谙练如相公寜独不辨于此哉昔者徐相公度过信人言而持问诸君漫不相体参之私荐襍之曲説相公旁观起厌预有所惩且主少国疑执持当定多言乱听恐滋纷更以惩之心际镇静之时操凝成之柄而已之才识足办经纶人之谋猷或迷肯綮是以不惑人而信已也讵知惩心每易至于过而用人在我道贵趋时尤未可执而不化今四方寜谧事有成规较之定鼎之初稍有不同似宜博访深思相资为用曰私荐曰曲説吾置之不听已矣何遽至并废人谋也信己则聪明不克周知尚同则小人得以投其所好相公固未必乃尔而风声气象渐有可忧不可不为相公预计也且天下之事机决于意俗成于风意运而形从风行而化达今使天下闻风者皆曰相公不用人言而人更得以窥其意之所向此岂可以令之当世哉夫大臣以天下为一身原无异同原无恩怨顷者二三子之疏多常人语固未足与探相公心议天下事而意之端风之自相公独不能超然逺览穆然深思而遽以异已懐忿心仆窃为相公不取也杖谪言官处之诚为过重而片言不捄人或心非在相公固将谓二三子以我要名肺肝未净不知二三子由此立名渺乎小矣而相公倘一优容便同覆载明珠照夜萤火无光太阳东升繁星自失譬之波横江海荡乎无声而大浸稽天洪涛浴日固无竞于溪涧之急流也彼急流者顺之则潺潺耳湲湲耳扼之则震荡相公不忘二三子反以坚书生之説资孺子之名是所谓择细流而扼其急奔之势也何取于善防哉相公才如此识如此遭逄如此愿附青云树勋业者诚惓惓不能舍而相公亦自谓能留心天下士尝手记而心存之独无敢言于左右者即欲有建明而英风独智位絶百僚疎且卑者言未易达达之亦未易详不佞辱年家子意最渥知最深思效一得之愚数矣而近名是惧出位是惭又窃见疏中语一则曰狂童二则曰奸党三则曰憸邪若终未忘二三子也者不言则虑在国家欲言则恐招尤悔而彷徨过计抑欝深愁竟成心病偃卧百日余遂乞骸骨此意故未伸也第念明公德望才名素为相公推重非明公不能详言亦非明公不致深信故敢吐胆下执事夏五相公当奉命还朝计得与明公参宻议伏惟择可言之防收罕譬之功释诸子以安人心集众思以广忠益使相公为全人建全业圣世屈全防得全昌国家臻全盛享全福天下幸甚万世幸甚病中谨陈崖畧未罄鄙衷伏帷崇照



　　明文海卷一百八十九
　　钦定四库全书
　　明文海卷一百九十　　　　余姚黄宗羲编书四十四
　　忠告
　　上唐荆川尊师【万士和】
　　人之相与可以尽言无隐者莫若师弟之间然先生每若某之难悟而某亦不敢轻进一言何也某之难悟则以性钝而心散包蔵怠缓之意多而磨励真切之志少是以每到病痛便学难医此某之不能承受处也若某之不敢进言者则有二説先生每事皆求定见其见一定信之甚坚而持之甚固即有学识与先生等者必不能回其既定之见而况万分不逮者欲置喙于其间岂非跨海涉河而使蚉负山乎先生聪明盖过一世凡有言于左右者不待其辞之毕而己洞见其所言之情皆不出其料度之内是以视之也甚易而动之也甚难夫信之坚而持之固则人必不乐告以善虽无拒人之心而不免有拒人之势视之易而动之难则于庸言近论无一惬意而取快于非庸言非近论之间由是好为新竒以上下其游辞托为异术以文饰其肤浅者时时中其巧而使得售其奸此二説者某窃妄意其如此不知其然耶否耶倘先生不以为然则和虽浅近无知得以尽言而无隐可乎先生身所担当直欲为宇宙间创开一路续从来相传法眼心源以鍜链而通融天机以无欲而昭著岂某之所可窥测某之所欲言者非敢议之于精防之际而直求之于形迹之粗耳所谓求之于形迹之粗者亦有二説好尚之少偏应接之过当也先生于同气相求处甚为恳切故欲其意思之慇懃而嫌其形迹之疎濶是以窥伺者常满望而忠信者常见疑某虽痴戆然常谓先生之意可以探而取也其人之未见也而谬为恭敬则不问其可否而皆得以亲厚其既见也察其指意而虚为好语则不问其言之真伪而皆许其由衷徐而察之而非亲厚也非由衷也乃推而逺之然而向之容而受之者吾心已为之乍喜矣其待忠信之士一事之过差或由于诖误而槩其中心一迹之或疎本出于无心而疑其叛去徐而察之而非中心也非叛去也又容而受之然而向之推而逺之者吾心已为之乍怒矣其乍喜也不但行于矫饰不正之徒而或及于智慧有余之士其乍怒也虽不施于光明磊落之軰而时及于中才以下之人是以人之交于先生者若贤若不肖当其容而受之也其热如火及其推而逺之也其冷如氷故某常疑先生之用人未必皆心腹之贤而贤者之用于先生也亦不能无不尽之叹此岂非由于好尚之少偏有以致之欤君子之行藏视世之用舍而其忧世之心则不以用舍有异但当天地闭贤人隐之时可以有忧世之心而不可以露臧否之迹徒露其迹而无救于乱则东汉李杜诸人所为也某见先生凡接士夫絶口不论人长短可谓无臧否之迹矣但叩门求见者均之以是心至者也而先生乃或见或不见至于一日之内而有见有不见在先生固自有意非以见者必贤于不见者也而人之欲一识之而不可得者遽以为列于不肖之目虽面斥而众辱之无以逾其怨也怨不怨于先生何足损益但于处世之道或者任情而不任理终觉未安耳见恶人以避咎与夫黙足以容君子委曲以处乱世者如是先生卷舒存亡之理筹之素熟而明哲保身处即号为智者不能如其慎宻然某不免于前所言者以其避之于几防形迹之间而不曽求之于性质作用之际也某自渡江来有人以先生行事言者一以为握官府事权一以为有府官求见值先生饭客吏人已趋报而先生乃谨避之及吏人再至座客犹在也其前之所云甚俚鄙无稽可笑而乃出于故交项瓯东之口岂非不肖有司因先生絶之太甚疑先生言其短而造为之乎其后所云则徃来于门下者所述虽某亦以为此先生之常也是岂非否臧太露而人情大有所不堪者欤此和所以为应接之少过者也是二者和又妄意先生所禀过髙性质意见之用多而虚以观理物来顺应之功少即此而徃恐终为功名气节套住而于圣人之道毕竟有差从来相传法眼非先生任之而谁任乎虽然此大率所谓求之形迹之粗者也井鼃瓮鸡何以为见而遽谈天説海秪露出本相觉得见识之每下耳反欲以回先生之驾而动先生之听某之罪其又何可逃欤
　　与汤海若【阙名】
　　今天下方防防尔亦役役尔足下抱俊才髙调安之乎仆为足下谋明洞八埏吾守其黒气压三军吾居其柔辨若悬河吾用其黙人知我则出所得相磨相励而不尸其能不知我则扩此之竒涵彼之庸而立于无何有之乡足下与虞葑丈方读易坤之象曰君子以厚徳载物窃谓持之而不使倾捧之而不使坠任其践蹈而不为动斯之谓载积之甚深养之甚固收众流而不拒纳羣秽而不辞测之莫得其涯窥之不见其厎斯之谓厚释氏亦有言曰身为牀座遍三千夫牀座岂易为哉居最下之位而劳者待以安走者待以息牛羊践之不加怒尊贵履之不加喜此善载物者也吾侪能尔尔乎虽骨肉至亲稍稍蹴踏辄有愤心己则终日跳梁而怪人动色不惟不能载物而且为物所载不惟为物所载而且咎物之不善载我斯亦过矣此众人通病而髙材能文章者尤易犯以其恃气而卑视一世也仆与足下相慕颇深兹来也防足下招我惠我之殷勤顾我无以报以此谢足下不为薄矣





　　明文海卷一百九十
　　钦定四库全书
　　明文海巻一百九十一　　　余姚黄宗羲编书四十五
　　忠告
　　复董浔翁老师【许孚逺】
　　伏承惠教累累数千言老师之神思可谓太劳而留念弟子亦太厚矣吾师以頽暮之龄受非常之侮不肖孚逺辱在门墙素防知遇而不为攘臂号呼其间者非人情也师何以怜之深而与之过耶苐世间万事总是无常升沉进退得失去来如晦明寒暑之相寻无异故君子无入而不自得其见此明审也日中则昃月盈则亏茍为处盈而中亏昃必有所不免圣贤于此亦以为常然而顺之宠辱不能惊哀乐不能入是其所以异于恒人者也人或谓吾师髙年履此蹇厄又数十载拮据创造之艰所为贻厥孙谋者若不忍亲见其损缺嗟乎百年之前吾身且不知所自来百年之后吾身且不知其所从去而何有于身外之一物其亦何全何缺何少何多耶川竭而谷盈丘夷而渊实我之所失人之所得未为不可而况以富贵豢养之子孙投之艰难困苦之景象使其动心忍性增益其所不能又所谓生于忧患祸兮福所伏者也师之髙明洞然于此岂得丝毫芥蔕如恒情所云耶洪水滔天此振古灾变而大禹惟行所无事卒收平成之功秦汉之间宇内鼎沸而张子房从容佐沛公定帝业又旋从赤松子游委功名于何有古之圣贤豪杰施为作用类如此师岂难取法之耶弟子非敢为是迂濶之谈实以老师今日全在自处有道完其天和以跻上夀其诸讼事纷纷一聴令孙处置与有司断决可矣惟尊慈亮察幸甚
　　别徐存斋【张居正】
　　居正惶恐顿首再拜上书师相阁下居正即日南发逺隔门墙未一奉音徽窃念正自寒士非阀阅衣冠之族乏金张左右之荣弱冠登朝赖相公甄拔厠在下弟子深防鉴奬虽仲举知深于徐孺中郎倒屣于仲宣未为过也知已之恩每懐国士之报假令相公兴周召之业使如正者束带立朝参制作之任或拾遗左右备九九之数虽不能使恶言不至门人加亲然进奋短翮飞翔之用退效杞梁一介之死正虽至愚敢不勉乎小人命薄分过灾生蒲柳之质一旦溘先朝露则终已无以报知奬之恩死有余恨窃不自谅有惓惓之愚秋毫少效于万一惟相公裁察焉相公雅量古心自在词林即负重望三十余年及登揆席益允物情内无琐琐姻娅之私外无交关请谒之衅此天下士倾心而延竚也然自爰立以来今且二稔中间渊谋黙运固非谫识可窥然纲纪风俗宏模巨典犹未见使天下改观而易听者相公岂欲委顺以俟时乎语曰日中必熭操刀必割窃见向者张文隐公刚直之气毅然以天下为己任然不逾年遽以病殁近欧阳公人伦冠冕向用方殷亦奄然长逝二公者皆自以神智妙用和光遵养然二三年间相继凋谢何则方圆之施异用愠结之懐难堪也相公于两贤意气久要何图一旦奄丧谁当与相公共功者况今荣进之路险于榛棘恶直丑正实繁有徒相公内抱不羣外欲浑迹将以竢时不亦难乎盍若披腹心见情素伸独断之明计捐流俗之顾虑慨然一决其平生若天启其衷忠能悟主即竹帛之名可期也吾道竟阻休泰无期即抗浮云之志遗世独徃亦一快也孰与欝欝顑颔而窃叹也夫宰相者天子所重也身不重则言不行近年以来主臣之情日隔朝廷大政有古匹夫可髙论于天子之前者而今之宰相不敢出一言何则顾忌之情胜也然其失在豢糜人主之爵禄不能以道自重而求言之动人主必不可几矣愿相公髙视览抗志尘埃之外其于爵禄也量而后受宠至不惊皎然不私之心上信乎主下孚于众则身重于泰山言信于蓍龟进则为龙为光退则为鸿为防岂不绰有余裕哉公孙有言人主病不广大人臣病不节俭身为汉相脱粟布被良史称之夫京师四方之极大臣庶民之表也自顷内外用竭习尚侈靡贫者防褐不完而在位者或婢妾衣纨绮百姓藜藿不饱而在位者或厮养厌粱肉此损下益上之尤者也诚宜倡之以俭视之以礼晏子狐裘之节览诗人羔羊之咏庶仪刑百辟易移侈俗也夫天子有诤臣士有诤友故能动不失则故药石犹生我美疢滋毒也端人直士药石也令色孔壬美疢也然端直劲而难亲令壬柔而易狎倾佞之人未语而唯唯未言而诺诺较德则拟于臯伊论功则卑乎管晏足使人志满情逸受其面谩此髙允所以深疾闵湛谓其所营尺寸之间而贻崔浩无穷之害者也愿相公择士之端谅者使在左右资其匡辅闻其谠言亦鸿业之一助也夫士习者人才之关也自顷士气頽靡亷耻道丧苞苴显于贽雉幸孔多于亡羊乞温逐臭相煽成风岂可令明主在上相公在位而习至此夫爵禄赏鉴所以磨世也亷耻节义所以建标也爵禄赏鍳不足以激上才止可以劝中人耳然上才百一中才者多令爵禄赏鉴常归之亷耻节义则中才者望标而趋矣迨夫清议已行士气己振然后相公镇之以无名之朴醖之以醇和之气即大化薰蒸风俗长厚矣此相公今日所得为者若夫格天之业致主之功固非末士所与且愚防未谙故不敢言也夫翳荟之翔无以论九苍之高蹄涔之游无以测四溟之深相公德冠宇宙知兼众哲而下走欲以管窥之见仰禆髙深不狂则愚且以下贱干非其分不知者以为预结于左右也然自惟受恩深重茍有效于涓埃即剖肝裂肤亦所不辞况恤其他乎古人之言曰近而不言为謟逺而不言为怨今将逺矣不胜感激萦积鄙懐临发澘然词不宣心仰惟相公清闲之燕垂察狂狷之言幸甚幸甚


　　明文海卷一百九十一
　　钦定四库全书
　　明文海卷一百九十二　　　余姚黄宗羲编书四十六
　　考古
　　上侯城先生第二书【王绅】
　　向者不揣愚惑辄献瞽言于左右葢祈执事立言著书以振天下之聋盲情激于中不觉覼缕执事以为然耶谈笑纳之俾副其望可也以为非耶诃叱而麾斥之不为过也今既不遂其请顾乃赐答以千数百言若有所论辨者尤见执事之德之不以言之不善而遗之独固守其谦防而不变又且道之使尽其言者是岂绅之所敢望哉然而有不可已于言者故不得不终其説也执事惩扬雄王通之徒未明道而著书为无益于世遂欲躬顔子黄宪之行俾黙黙无片简之可传而后已是犹惩人之病风而恶出畏人之溺水而却游也不已矫之太深而过情也哉且天之生圣人也岂特独厚其身耶亦将用其有余以补其不足耳观乎尧舜禹臯陶益之典谟髙宗汤武成康伊傅周召之训诰若孔子之所以删述曾子思孟之所以继绳其大要皆所以成已而成物也以是圣人虽不世出而斯道不终冺者以有斯文之足徴也今执事又谓斯道近世大儒剖析刮磨具已明白纵著书不能加于孔孟故辞让不为是尤不可也且所谓成已成物之道六经已具载矣孔子无言可也而犹不忘于弟子之问答孔子大圣也其言该博无遗宜若无以加矣而曾子犹用心于大学子思亲承曽子之授且圣人之泽未逺可以防言矣亦汲汲于中庸孟子时异端虽起茍举圣人之説而辟之亦可矣乃反覆乎七篇之言至周元公道絶千数百载文献昭昭尚在也亦必以心得之妙笔而为书其后若二程子若张子若朱子若吕子辈莫不各以著书为事其余纷然作者不暇论彼诸圣贤者岂不知天下之道一揆也圣贤之至不可等也然且鳃鳃焉若此者所谓畏天命而悲人穷至仁之心也今执事言行皆取则于贤哲顾独于斯而避之此绅之所以未晓也且执事之所以脩于已者美矣而士之所以望于执事者亦至矣正宜寝不安席食不下咽拳拳夜以继日而图副人之望尚何暇恬居安处而俯与绅论辩去取乎哉唯执事深思而毋忽
　　与徐仲章书【凌翰】
　　春仲舎侄归匆促殊甚乃不能折一东累辱存问何以报之一向风翮不到六月水灾乃尔太酷苍奴八月始得其悉穷山杳杳可知也某自去冬办得邵武府志在手俯仰出人下甚不如意论欲公而挠于前笔欲直而掣其后且恨此地乏才徧郡中无一人与语者某窃计之府志之作昉于晚宋而盛于我朝今之作者类例取法于一统志固无不可但马迁史记后世史学之宗也郡志既一郡之史则取法于迁可矣故为六表二十四书十二列传以尽括一郡之事而每事必致之意焉其格既非今之郡志比而直书公论于人或有所不堪故上下交以为病又区区鄙意一毫不逹于上且或从中止之今且废阁矣半载辛勤虽成虚话然亦不可不谓之幸也大抵此事必位尊名重者为之其在于某正所谓力小而谋大者此书一出郡人不免大哗或者偏见自是不得良朋一商之播之四方安得无议既无以厌服郡人又无以觧嘲天下废阁之幸岂非诚然幸哉幸哉地僻无可与言友朋暌违隔絶千里不能时接髙论家奴还乡亦漫及之婺野澹泉子巽軰日与周旋乐甚某欲各奉一状多致寒暄亦赘辞耳请一叱之名焉则尽在此书矣不尽
　　与沈吉士书【姚翼】
　　古之儒者其为学也精而专其谈经也虽其于圣人之大指或中或否而要之各能成一家之言以授其及门之士使转相诵述以不改其説是以其师或终身焉无所遇而困于草野厄于下位则其门人弟子之得时而行道者徃徃归让其师曰此某氏易也某氏书也某氏诗某氏礼若春秋也是故其师之説得以着于人人而或因以显其身载之两汉儒林传者班班可考也今之世号称经师者其所授受不过分章截句之间又皆互相剽窃于陈编旧简之中而非有出于胷中之定见不足以称某氏之説是以其徒之所习亦未尝专门而无改而其间豪杰之士以明经登两试践华履要者皆其自得于研穷讨论之余而非其少所传习之故虽或间有一二耳闻亦杂焉而不复知其何所从受如是而为师者欲因及门之士以显其身名其亦难矣是岂学于人者之不如古哉仆于虹台僣有一日之长仆困厄无遇而幸虹台两试高第为天子侍从之臣深愧昔之谈经不能精专如汉儒使虹台今日得谬为推让以存古道独生平所为古文辞数首虽不足以齿于立言之士而播诸人人或亦见其少出流軰向辱虹台序次而表章之此即古之遗意也特附徃二种共十二册遇有部使者督学及他当路诸公自京师出豫章者幸即以此为先谈则仆之頼借于虹台者多矣所从附者门友谭子以恩贡上春官乃淦庠佳士虹台肻推薄分亦通家兄弟也古之爱是人者犹及其屋上之乌而况其友乎惟虹台念之余容嗣布不悉
　　与少司马曾确庵论统部书【赵贞吉】
　　顷为着録事邂逅之间率尔以书史相凂托又承分惠廪余对之含愧然録书事不中止则此助不可辞也夫仆少日已有此意矣隣老复图之知日已暮故走欲速耳恭惟我公进辅圣明平宁四海使元元乐生而他山有遗老焉垂白把笔日孜孜揩拭简蠧时求新意以答来学岂非妆防太平之一事乎嗟夫道之不明乆矣世无正眼史失其职道术分裂纪述无辨后生不见古人之全因仍俗学老不知有向上事岂不悲哉尝谓世无至治因无真才世无真才因昧正学世昧正学因无正眼夫具正眼者纪述择法之人而史官之职也昔夫子之作六典也春秋其统也书诗其制行也礼乐其艺志也传具体于统而术藏用于易此圣笔也举其宏纲而百王之道同经世之法备此之谓正眼司马子长氏世守史官欲继仲尼之业叙六家指要以见己制作之义卓矣惜其择之未精也夫周衰天生三圣以劳世仲尼也伯阳也子羽也谓之天生以经世者也其任判其归合者也其徒纷纷而道亦流靡夫刑名儒家者流也隂阳道家者流也纵横墨家者流也今以其业之流靡者与其人并列而为六可乎于是班生增为九流自后经分专门业有百师法承千诀离而不合散而不牧以至于今矣此仆谓前人法眼未具之大略也茫茫宇内逝者如斯谁念之哉呜呼小子何敢让焉欲为我明增一斯文赤帜以摩前史之垒而夺其灶敢对敌而称无勇乎徃者圣水寺中奉晤夜谈语之粗具今复举略而言之已于此际扫室落笔欲先造统部夫统者子长以为表郑渔仲以为谱朱仲晦书甲子于每年上以为系属于天丘仲深画圆相书代号于中而黒白之以进退其人诸史于此注意者尠矣某以为统者君道也天命之所在也厯数之所归也九州之所徃也正朔之所自出也夫子书王正月大一统也统不先正何以经世故其书先统夫统者围而无外之义合而为一之名也有天统焉厯数是也有地统焉九州禹迹是也有人统焉九州共主民所归徃之一人是也夫天统无变更也地统有分合也人统有正劣也自今年乙亥逆推而上至秦平齐始皇帝即位之嵗皆书其每年之大余小余而定气朔之度与交食之刻于简端焉谓之长厯虽赤蕞焚脐青衣行酒大坏极乱之代而冲漠之运未有一息之停故曰天统无变更也尧命舜曰天之厯数在尔躬是数也气归于一人焉则代天而承统而天必与之以九围之地是其证也故合九州而图一圆相以着于甲子之下每代之上○为地统焉夫地统本无分合因人统有正劣而后有分合也何谓人统有正劣圆圈之中着一画焉□即一人也一德也天命人心所归而正朔之所自出秦汉唐宋创业之君七制三宗守成之主皆是正也然正不可常继必有劣故继之以孛□一变而为孛孛者太阳之戾气人君失度之象也孛必有逼而蚀者起故继之以蚀蚀有四义焉□□□□上者母后之逼也下者妃后宦官之逼也左者强臣异域之逼也右者权奸柄盗之逼也逼蚀而不己必既故继之以既●既则书统亡矣夫亡者人事之未定耳天道穆穆可得亡哉既而继以彗□以彗即孛之戾气流毒而四溢也四海土崩羣雄防立而九州无主有云扰草昧之忧有扫旧布新之兆天命若定则复为一如其未定焉则势必分故彗后继之以分□自分而上至于孛皆称为劣夫均一统也正者一而劣者五天人去留之际世运否泰之机皆系于一人焉经世之主观之可不畏哉可不念哉又按有蚀未既而即复一者汉文帝是也以有臣也蚀既而能复一者东汉是也以有君也有食既不可复合者故蜀魏吴为分于戏九围不纲民将安仰昭烈虽贤史臣不敢先天而与人以统蚀既而势大合故元灭金取宋而定一于戏九有己式民将安逝元虽外劲史臣不敢后天而夺人之统所谓因人统有正劣而后地统有分合者此也乃予作统部之大凡也此段本不当重书以扰清凝而始事之际技痒不少舟中取而观之以发一笑惟冀寜养爱时赴阙遄发功成而言让标秀而容恭朝乾夕惕为名臣之冠以慰老叟逺道知己之思满懐满望
　　与胡掌科论隂符书【徐霈】
　　承谕隂符经乃战国隂谋之书朱晦庵注释之过矣余以为不然昔扬雄作太法言以艰深之词文浅近之说好之者以谓过于六经若隂符之书极有至言未可以诡异而忽之也吾固表而出之其曰人知神之神不知不神之所以神也人有思虑知识神矣然有所住则有方有方则限于一隅而不能神天下之神无思无为似不神矣然而通天下之故尽万物之变者此也非不神之所以神乎此理易中具言之非隂符杜撰也又曰性有巧拙可以伏藏九窍之邪在于三要三要者何耳目口也人开眼便逐于色闻于声神驰形散何能作主惟于三者而制之则外无所撄内无所着神定而形完可以变钝拙而为巧智矣又曰瞽者善聼聋者善视絶利一源用师十倍即庄子所谓用志不分凝于神瞽者聼聋者视志不分也故能善天下之视聼絶其一而专于一则其功十倍矣神之所以神非以此哉又曰天发杀机移星易宿地发杀机龙蛇起陆人发杀机天地反覆其盗机也不可见莫能知似战国隂秘之书也不知杀机者只是变化运用之机如弩之发而其机在牙毫厘不可爽也得其牙而制之捭阖在我张弛在我百发百中而天下莫能违也又曰君子得之固躬小人得之轻命如汉唐诸名臣得其机而善用之故转移君心枢纽时事以成天下之大功所谓君子得之固躬固躬者安其身以安乎国家此机不可无也仪秦之徒亦窥见此机故揣摩人情曲尽时变纵横六国世主无一不售其说但其用之不善以济其贪欲之私故至杀身所谓小人得之轻命此机不可有也又曰自然之道静故天地万物生天地之道浸故隂阳胜隂阳相推而变化顺矣余谓天地万物之道静故生隂生阳而万物化生亦翕聚发散理自然也然天地之道浸故隂阳相推而变化顺浸之一字最好玩味隂阳渐渐消长故能运化寒暑之极至于折胶流金而物不以为病者其变者渐也使此二极者相寻而狎至则人之死乆矣圣人之化如寒暑昼夜亹亹而不能自己者亦渐也故虽变革之际亦必已日乃孚革而信之不骇民以强其所不欲天地圣人不以浸哉细详隂符前后三段一论用功贵乎专二论施为在乎机三论成功在乎渐而总之以不神之所以神也中庸论至诚能经纶大经立大本知化育而归之以无所倚易论范围天地曲成万物通乎昼夜之道而知而括之以神无方而易无体相符合也惟诚则不倚惟神则无方无体兹其成经纶范围之大业也圣人岂欺我哉隂符经出于谷谷宗乎老氏皆古之格言大顺不可以诡异之书而摈之也故从而表章之惟髙明折衷焉不尽











　　明文海卷一百九十二
　　钦定四库全书
　　明文海巻一百九十三　　　余姚黄宗羲编书四十七
　　考古
　　答张天赋秀才书【祝允明】
　　汝徳秀才足下寅簿范君来接手书辞义蔼然仆恒叹今时俗寖窳古风閴寞士大夫相临以位当其时翕翕如铁磁一分防顷便邈若山河宁复望肻一劳手笔写心以相浣也忽乃遭此慰悦何量故颇为细条足下诸端而更以平生所得一二继之以极所望不负心契夫足下之旨盖以仆为有徳为有学为能文为能教育为能进显位嘻仆何所有而敢当是羣美夫徳则多目矣自圣人全之贤人失得叅有观古人蜚光来叶或以忠节孝睦若政术勲华循良刚鲠博厚狷介文藻髙逸伎术等类不可枚数如仆者乃诚于徳多好好而弗能得也髙明沉潜犹弗能就其一况克而中乎中则全矣虽弗得实深切刻其心谓未有果无毛发之善而犹人者故平生摩厉若自得铢分不敢以谓人也独惟弗能且已以为将口持之以进夫人或因而信之遂由以成德我虽不肖令天地出一善事成一善人不既美且乐欤所以每事輙徴古今人可以长人者以类举而谆勤焉足下所谓教育者亦殆此类耳然而其力几何夫所谓成德建名乃不一涂岂于今而不然是故忠孝大节百行细目患不果为无患果而弗成患不果成无患成而弗名吾愿足下之为善由是而益果也果而大就也凡在此日为善者尤以勤勇二道为难更愿足下之果益加防功在二者也勤校分隂勇先万夫齐贤作圣谁恡谁沮吾料足下接愚此言应犂然首肯心协而頟頟矣乎世人为事类欲先立门户幸足下务其实毋尸其名凡人好夫指一而期之指一而誉之且咈尔不怡然从防之口身而身一者亦庻防矣其口最以所谓道学者为髙然由仆论之最非美者道学也道学岂不美乎为之非诚其病不胜故为不美之冠斯习岭粤特昌深喜足下慎思明辨之也德之可为足下言者如此足下以仆为犹或常仕此中此特足下爱我独欲之愚恐足下外无一人欲之也而况于仆而自欲之乎仆诚不善仕其故大率不能克己不能拘人不能作伪不能忍心视时之仕者若神人然安能企及之哉幸足下尤勿以此相俟又况末所谓擢且重寄之云乎夫以是三者待我我皆末之承矣唯若所谓学与文者可为足下深言之因稍举其梗槩引而就足下之所有所切者会融而陈焉足下之质頴矣才迈矣功勤矣学厚矣文美矣頴乃求求勿茍于细迈乃徃徃勿岐于侧勤乃投投勿虚于迩厚乃积积勿累于粗美乃善善勿机于凡学者士之食也质者学之田也才者学之稷也功者学之耒也文者学之饎也凡人之质千科百伦然而人之生斯世也古今一也其支骸口目肤发无不同奚有于质而独以后先异然至要其归每从世而下矣何哉斯非质故也气易满盈惰悠日时误其一也志念不卓狥世逐俗误其二也碎尺璧以作光耳翦匹锦而为履綦可胜惜乎惟才亦然古今之禀既同或同髙而効不同等者其病犹质之自误也絷駃騠于漕车舣风樯于矶杙如之何而达欤故足下之质如完璧匹锦才如駃騠风樯吾愿足下有以成之达之毋碎琢寸翦絷而舣之为也至所以成与达之者其方并列诸后即学与功而一其事者也夫学成以勤畴其不知然而古之为勤何如哉葢将役分隂如穷年用寸跬若千里语其至者殆千万于今士矣仆尝闻邻院童子僧旦旦起诵其书无一朝废或时见之问所记未防己易一编稍久已数十其书视儒家言尤难成诵予因笑曰彼为此者上欲作佛下欲成为僧以自飬一生尔今为士学者上欲为圣贤君子下欲不失为儒生取官禄尔即不为上为下且不与彼庸孺子欲为一僧者同力是斯童也勤于不勤之士也知成在于勤智于不智之士也知而克之勇于无勇之士也今士动輙非僧佛此一学力己弗若之矣则今之勤学者抑亦有若古之勤者乎虽然葢有之我未之见也古之为学者何也至于今葢亦多变矣其在于初将明理修身以成己用于时以立政安人建之为志行之为行施之为功业宣之为文章充充如也己而日以壊且浮大较以为人士以为人期其身世以为人期夫士由是徴辟举聘之制作于上征辟举聘之身起于下其道乃是而其实多非自夫子之日已病之矣逮乎唐宋以迄于今宁独为人而己乎其间不能以缕计波冲飚颠驰汩缪迷日不可支而壊焉一壊于对防又壊于科举终大壊于近时之科举矣且科举者岂所谓学耶今姑即以论其业从隋唐以至乎杪宋则极靡矣今观晩宋所谓科举之文者虽至为獧譊亦且猎渉繁广腐绮伪珍纫缀扣镂曜满眼以视近时亦不侔矣其不侔者愈益空歉至于憔悴萎槁如不衣之男不饰之女甚若纸花土兽而更索之无复气骨彩毛岂壮夫语哉而况古之文章本体哉而又况乎圣贤才哲为己之学之云哉今为士髙则诡谈性理妄标道学以为防类卑则絶意古学执夸举业谓之本等就使自成语録富及百卷精能程文试夺千魁竟亦何用呜呼以是为学诚所不觧吾犯众而非之然而非有知己有所为如足下之问焉则何必语乎是亦招尤之术也今为足下则尽之意以足下于此业己精诣其于时取不取非业之咎勿徒止乎是以为学万分一虑足下以此质才与功学者专止乎此则是前所云误用者之类也既语至是因即请道其方凡治经者先诵其文且未思其义言言不遗矣乃取汉贤注传而穷之次取汉后及唐贤防义而穷之又次取宋贤所传者而叅穷之决择自得于己斯一也己今士从防便读宋人之传少长从举业师一系足后更无还期薶首泥目甘意睫下与圣门遥遥传胄汉至于唐诸师永不识面悲矣昔观皇祖开科诏防士治五经皆先以汉唐注疏叅以宋传不知今日何为而不从圣训也或者槩诿以朝廷以五经四书性理大全书为准的是矣又不知太宗亦有诏防必令禁断古注疏否欤先后圣人然则果有异同是非耶故仆劝足下宜寻十三经注疏穷之当自有得乃自有谓非可一旦强聒聒云也若患岭外无此篇籍幸力致之或他日仕达得之犹且加一畨力亦不至如前所云也此治经也其于史也先取春秋内外传乃至汉史以降及宋元十九正史治之君纪臣传以系事者尔尔志以系制度时变者尔尔得失分矣防业彰矣劝戒辨矣于是他籍系史而今不恒缀之十九编者如后汉防家三国防家之类求得而通治之他如通鉴之属史通之属少有简辑议评之力者继之野录覇书私史小说之徒又继之斯可己今人自防则以近人所类故事等迨为举业便事勦防毕工于短简挟策若所谓少微鉴史畧之类而歴世本根国书罔闻知倘逢一疑覔一徴茫无可寻若固应尔吾又不知此何学也请足下取十九正史者治之渐以及他若上所刻节本摘编一阅而去精评谬断收掷刚察决择自得要于有用大畧与治经同也经史以外百家子类然也勤求决择自得致用与治经史同也毋曰台惟知汉董隋王唐韩可寻也犹未歉也而余不知也又毋曰台惟知周程张朱可师也无可议也而余不知也此非万世之论也仆斯云云者亦春秋知我罪我之防非可一语为足下立尽之足下倘从之自知之也凡治经史子极于问思辨者皆学也至夫笃行之则为己者得矣凡典册不越经史子集集亦学也或以为为文尔集固独文其间用有与经史同焉又乌可以不博此与为文之说一道故遂言及之夫物必有则亦必有容有则者必定乆而小有变移趋时其定者不可议而更正应屡救以回旧贯文章者物之至精必有则必有容有则有定由时小变正应屡救以归旧贯要知若缝人为衣举绮纨布毳精疏殊寛缩益损制度殊及其成衣一也奈何论文者狥今并反乎古要自宋后缪极于斯呜呼岂有古今相承千载而下数口翻覆迁易乃欲为定辞耶今人防小輙依闾阎童儿师教以书市所卖号为古文者一踏举业间即遥置度外矣又欲自进亦锢蔽于宋后陋谈问文曰祖韩又曰韩柳欧苏耳问诗曰宗杜又曰宋犹唐耳噫闇矣哉黙而知韩杜等者贵矣知韩杜等未足擅众而止焉者防人焉知韩杜等未足擅众而止焉者又贵矣知而自信以自遂又防人焉斯其误寜小小然尝使平列今昔文家吾为第差之一决若陈算无或凝塞如将聨及近来则吾不能矣每遐览先英以逮后来便将狂哭九京亦不知斯文何厄何振当即返正乎归而还乎以为今是昨非一成而勿议之乎何为同人于野者寂寂也然此犹不可与羣语与足下而不语又不可故畧为云尔复不自己启一要术为足下赠大都欲务为文者先勿以耳目奴心守人餲语偎人脚汗不能自得得而不佳者心奴于耳目者也请告汝德自以吾目累察而上之观宋人文无若观唐文观唐无若观六朝晋魏大致每如斯以上之以极乎六籍审能尔是心奴耳目非耳目奴心为文弗髙者未之有也至乎元与本朝之文虽佳者亦无必多视其否者请与絶迹毋令厠我靣侧终日跨蹇驽不越数堠一乗飞黄便自千里安可忽诸足下以为吾为有学为能文吾岂有一能者哉能言之如此尔大略足下渊淳虚白大似黄叔度英秀朗察复如杨德祖诚具羙之器超时之珍也仆所以钦爱而不忍舍既己成而犹求进也大发而犹祝也夫古之学如彼其防如彼今之学如此其防如此是何辽絶也成否而己矣成否何也勤惰而己矣勤趣好而己矣成也存乎勤勤也存乎好好也存乎识真不真真而以好则必勤焉勤则必成焉一黍之食一黍之力乌有丝毫事茍不勤得之又乌有都不勤极恐勤之不当勤不当最切误事凡具上诸语吾以为吾汝德语秪是耳载愿汝德省之为可用力与不可汝德意置之承邑志之订甚善比仆自校有三五误处劄出改本付殷生刻亦未知停当否乙亥字误亦己告之今仍发诸误处去烦足下更一取版观如未改尽烦就以此书示谕殷令即改定序文之作尤承厚雅请即速为之以慰悬悬但书无前后序之说在后者当书作防尾或只为序不用后字亦庻也仆乆以家事未行不幸残腊添一丁数日而夭老怀方此作恶以足下至爱漫及之此月念八日前后决行矣髙文早寄一观然后请迳自入书但刻工之费未办倘可成刻千万印寄一本某顿首正月某日书发
　　复沈啓南史明古书【张宁】
　　承来谕文斐之作甚美事非二公其孰能轻任此责无忝无忝寜闻举大任者无余力当众议者无全名海内百二十余年英华气节尽萃呉郡必遗稿充栋极数十年之精力乃可言备幸毋以述而不作为易易序首引孔子文献不足徴之语极是博雅则所谓文者实自学行中来不在于文章末技之班班者其义例所关必当有大规模大纲领此古人所谓大义数十炳如日星取舍删定断自至公不必恤于好恶而微词假托以为自防之具一举所谓无间穷达惟文是取善矣而乃昌言僧道异端悉録前孔子所谓文献固若是耶附防牵强犹不足取而墨行儒言则伪语也乃反取之若不可为训茍有甚不得已亦湏附作别録不可自公为格例也二举生于元季卒于本朝其间出处终始仍防关渉不宜止以生死为准三举生者不收固自有为非欲尽録其全集不必言著作未终而亦难比史迁立传之例也近世堂名别号文字滥溢诚如四举所言设若有如待漏院记政事堂记者可例弃邪官盛而文不彰自应无预何必复言况立功立德立言本一原也岂可谓自是两途此言大误若自是两途者即所谓文献矣大抵圣贤之文不得己而作若有之无益无之不为损何取于此文古人谓无关世教虽工不録此编集之大闲不必复生节目也寜老病荒惑识见浅薄承来谕枉及茍有所见不敢不尽所以尽朋友之意耳若执经议礼肆为赘词不敢也不敢也













　　明文海卷一百九十三
　　钦定四库全书
　　明文海卷一百九十四　　余姚黄宗羲编
　　书四十八
　　考古
　　上徐少湖阁老书【陆楫】
　　防闻玉堂教士模范寰区将来馆阁之英尽属门墙桃李迩者龙湖公南擢我公特奉温纶得以专教而视篆台垣伊迩圣眷曰隆野人吁天曷胜遥祝楫无似生平见先文公最留心典故每论吉士之选本出祖宗深思欲令读中秘书以备他日枢机顾问非欲其夸靡逞竒作风流学士也今明公柄钧铸之任小子不自量偶欲以经生之见一尘清聼譬之采芹狂夫率献技于禁园花下虽迂陋可笑而一得之诚恐亦为上林虞人所不弃葢是选昉于永乐之甲申其后名贤硕辅多从此出至天顺甲申科人以为竒运故吉士自西涯李文正公而下皆出英庙之亲擢号称得人时张简肃公刘忠宣公与焉二公每馆试輙叹曰吉士储养止此乎遂乞补外曹意图以功业自见时李文达公为元辅嘉其志而从之后简肃忠宣并以勲节表着为一代名臣我公自弱冠及第储望词林楫自髫丱时见先公与公握手论朝典意气无间不啻所谓防年之雅而我公生平大学问徃徃于国典朝章刻意考索未尝屑屑于词赋绮靡之学今董习诸生必能以身教崇雅黜浮敦本抑末俾得搜订百家上下千古而尤最且要者莫先于防述朝章及前辈风烈以为他日敷张实用若止于某日试一诗某日试一赋其士辈之相切劘也亦止曰某人一诗优某人一赋优而于经史之实学典章之沿革漫不深求则虽轩轾王杨驰骋屈宋亦不过嘲防风云流连风景以为粉餙太平之具何足以深副国家养士之初意故刘文靖公尝谓学诗到李杜亦只是两个醉汉先公外集曾载此言谓虽抑扬太过然其意则逺矣文靖经世之见其言有不可废者我公以为何如楫无似辱公国士之遇防形防分葢有年矣故数敢以刍荛狂谈谬献于清光之下犹之籧篨戚施千丑并露而父兄骨肉怜之念之卒未尝举手而推诸沟壑倘或使闻之诸士则恶疾在前人将掩鼻而过之矣惶恐如何惶恐如何
　　上季彭山师【徐渭】
　　昨恭承夫子书教知解诗已至桑扈渭亦甚欲一趋侍函丈以受面诲今且未能然愚意窃有所献大约谓先儒若文公者着释速成兼欲尽窥诸子百氏之奥是以氷解理顺之妙固多而生吞活剥之亦有此正后儒之所宜深戒者不宜驳先儒而复蹈其乃复为后人弄文墨之地也觧书惟有虚者活者可以吾心体度而发明之至于有事迹而事迹已亡有典故而典故无考则彼之注既为臆说我之训亦岂身经彼此诋讥后先翻异辟如疑狱徒费搒掠考讯之繁终无指证归结之日不若一切赦放尚有农桑劝课之典休养生息之政可以与民更始者也夫子道明而意见归一才敏而决断精果其于某氏决知其不可同日而语至于渭所妄意于文公者亦或夫子之所欲闻而不深弃者乎渭始以旷荡失学已成废人夫子幸哀而収教之徒以志气卑弱数年以来仅辨菽麦自分如此岂敢以测夫子之深微而夫子过不弃絶有所得輙与谈论今者赐书复有相与斟酌之语渭鄙见所到如此遂敢一僣言之然渭之见亦非若今世人止夫子以絶不著书也姑以著书而言亦正欲夫子涵泳其所为活者虚者而事迹已亡典故无考彼为臆説而我亦未尝身经者则姑阙其疑耳若谓恐臆説之足以惑天下便以数语立断案而该之足矣不烦一一自为一説诗书无口寃直难明惟夫子试少思而再示之以开拓渭见之所未到吕公防海事宜谨収览其得主良慰所论赵事诚有之真可虑也入秋酷热伏冀节劳寡思加食多睡千万千万
　　奉叶龙潭邑侯论志畧【郭造卿】
　　嗟夫志而无文则行不逺况并其事而失之尚何志为哉邑之秩官旧未有碑即国初濶略多矣况宋元乎生尝为补之稍易为表视志加详志选举尤舛且陋生为考颇详于唐宋以人所渺知也因叹邑之为陋日乆先世有显者子孙至防闻知间有妄荣先世而赝入其科亦无能辨之者文献之失故也但其先世若此必非郑侠者流矣至官兹土者则按徃籍欲考其遗爱之迹什不得一也且并其炳烺者而湮之呜乎甘棠犹思况其人乎今试枚举之有五六人焉在宋或为理学名儒在元或为封疆死守竟轶之彼爼豆者何人邪古志载令有时淇朱元庆者皆有生祠而不为传故今人莫之知鄙生知之亦不能无疑焉以其他无所闻苐巧于取名己尔邑宋人物章章者如林栗之风节立论宋史亦多之志为其异于朱氏削其事而加诟病何其不广也夫道大矣何必同哉苏氏异于程朱未闻蜀不齿之也若林仝刘仝祖之一家死宋载之史并忠义集矣志乃失之今有指其故墟目之为叛可慨已周顽殷忠自古记之乃尚习异域言而使忠节昭烁金石者反防于叛逆之科非秉志之罪邪若夫名宦卿贤二祠则又秩官人物于此乎考镜所以褒徃劝来甚盛举也顾前辈之综覈伤严而后进之请乞太滥其滥者以俟论定严者虽曰龂龂不无可议矣郡志载祠三人宋刘诜林槩林希逸也希逸乃宋儒熊禾所议而诜槩又成化间名督学周孟中所增邑祠遗之岂有祠于郡尚不足祠于邑者欤官而有功兹土当血食于千年者祥符陂宜祀郎简天宝陂宜祀庄正柔陂水所及之地未尝无淫祠既厘正而祀之俾后之修陂者配焉岂非祀大功于民之义耶元镇州事陈瑞孙与妻子同死甚烈此封疆死也志既失表之祀遂无闻则昔之守封疆者不死乃叹邑无死难之臣也可不为沈痛哉谓宜即社学或改淫祠为堂为寝堂以祀瑞孙寝以祀其妻女举废典而表忠懿不亦可乎至于烈女不为朝廷所旌有司所奬者独頼有贤人君子为之志以补旌奬之所不及而闻于后世若志失纪则无传矣乃以陈瑞孙妻女同死王事在通志及福寜志可考也而邑志独阙以其昭烁如此则他之泯没者何限哉迩复有感于一二葢迳江林侹夫妇之以节孝死足以揭日月而行天当道顾喜察而过疑之吏即沉其牍而不为之再请抵今且将十载过此谁复知之者海口韩氏妇之沉江可谓烈矣能明其所以死岂但烈哉其处变葢几于圣矣薛给舎廷宠之继室衞不独以节显且成其女若妇之节当其毅然捐母兄万里间关扶榇归而面壁洴防絖也讵非烈丈夫所难哉比倭难兴则化北里民林应科妻余氏永賔里士张季临妻林氏皆以姑为所执挺身代之义不受辱赴水死兹皆耳目覩记抵今谈之犹令人骨竦乃不获一旌或奬于有司以慰其灵为风化劝是谁之过欤他若志地理则当分里而图之如峡江罗先生所叙者庻几当职可按图而理也不则产其土者尚不能达于心目况来宦者能一一而了然乎故必聨属其原委而表其发源如言某山而南某水属之某山而北某水属之可以知土产可以知水利可以知险要可以知风俗按其强弱坚瑕而治之如指掌矣倘以里图为烦亦当以乡而别不则宜图之为四若以崇岭冈阜为图则自化北而止若以平原坟衍为图则自化南而始葢二里中仅一路且各旁江水为界耳自此而左一图则海坛断屿诸山也自此而右一图则江隂断屿诸山也今志统而为一不复别为之图矣其叙山川尤不足观焉至于分野之说郡志己为可畧邑志亦勦而取之何谓也志物产其同他方者宜不载今乃滥取成説杂记而悉其名义益亾当矣故五谷六畜则当询之土宜鸟兽草木则当云某土专有之或土多产则当别某土为良及种之方孰优用之节孰宜家挟一策则烹饪之度疗治之剂售鬻之准藏取之法毕具于目中庶志为便民之策也不然祗文己矣邑之名山瑞岩以岩石竺以梦灵石以石人皆知其胜惟黄蘖之胜江淹曾咏之为名僧之窟自唐至今方废以其深阻目为鬼区尝独揽其十二峰而恋恋之数日不归也古龙福唐二山列嶂尤多岩洞竒石惜无物色之者海坛诸山则海上竒观且产龙马而田粤区画之可阜国用不但如石竺诸山徒为名区也览之而有飞渡之想矣阙而不详是耶非耶志有艺术仙释或以小道可观用资解脱云尔然以陈平叔者国初卓行士也遡宋之张宏图皆当卓行之科邑今志其艺也而列之方技外矣何居释氏邑自唐黄蘖开宗其流名僧甚盛见于传灯诸録采之可三五帙足为叅禅者览焉今志失之矣江隂古多产名僧今则以僧为业间问以乡之名僧懵然无对者亦可笑也邑志词翰仅流民一疏耳尚有二疏载歴代名臣奏议者志失采之矣国初仅林浚四门记郑善夫祥符陂记差强人意若梁江淹防黄蘖诗具集中今志其数句而已唐宣宗观黄蘖瀑布元结防灵石诗见诗史三山志翁承賛林简言王棨皆唐名流也其诗文载文粹诸传记皆足立邑之标帜宋虽无竒亦有曽子固王安石二诗文天祥一书刘克庄一记皆他方之良者可为邑之文绣矣邑则林简肃奏议林希逸杂著亦多可采今悉亡之国初林子羽为海内诗人第一而诗多不载马德华惟题蜀山图诗为海内名流所选而志乃録其他作则其最下者耳宋敖陶孙通衢之诗第其事足传也乃读其评诗一萹洋洋巨丽而不知载何也他皆类此矣斯其为邑乗哉则后之传信者何术焉鄙生每展之未尝不废书而叹也幸因先比部之论著及外祖卢公云鹤之面命稍加叅订厘为玉融古史若干巻多旧志之所未偹今志未之卒业然其梗槩具是矣伏承下问敢不请裁苐恐舛谬尚多犹今之视昔故未传之同好姑以付之青山请以异日再烦掌故何如
　　开州名宦郷贤书二【潘埙】
　　承教名宦乡贤之祀欲入何承矩鼂以道杜宗防三公按后山谈丛云承矩于澶渊北筑爱景台植蓼花人以谓何六宅爱蓼花不知经始塘泊也谨考诸史宋太宗淳化间承矩知雄州建屯田之议乃以承矩为河北屯田制置使发河北诸州戍兵开塘泊种稻田民頼其利曰河北诸州则澶亦在制置中矣至道二年契丹冦雄州何承矩御却之帝闻敌入冦之由谓承矩轻脱生事失守御体罢之则其知澶州当在知雄州之后观谈丛真宗遣陈尧叟问承矩当驻江陵当驻澶州其时可考矣今曰于澶渊经始塘泊是不防前日屯田之余绩而尝修顿之非至澶而始经营观其名台曰爱景其为己成之绩可知矣意此功德既遍于河北诸州而事迹又始于雄州不专惠我澶民也岂澶民所得专祀而报之者哉谈丛又云塞雁门关以备西羌塘始于何承矩事在纪前今考雁门关在山西西羌在陜西则所谓备西羌塘又非在澶经始塘泊之事矣其在于澶惟具劄迎驾一事助冦公拂尧叟为可重但澶渊之议已决于朝而帝至陈桥则幸澶之先声亦闻之乆矣承矩之迎实成冦准之意尔其为力当不在髙琼上也岂得与防凖班欲分防准功而与之同祀哉至若鼂以道乃嵩山隠士其申戒弟子一节为朱子所取收入小学宜若可祀者然平生经说尽为洪容斋所辟略不少贷谈经既僻则其学问之功尚有未至气质之化尚有未纯虽当时申戒子弟严于尊卑称谓之间亦治家之一端而朱子因事摭实亦但取其一节岂足以槩其终身之全体耶只此一节即欲收祀则澶州古今人物当祀者多矣此二公姑俟再考何得其功德实在澶民者鼂得其行迹实具全体者异时入祀未晚若杜宗会谈丛中虽未备载行事然曰自国初迄今有四令而杜公在其中则其治行必有过人者陈师道神宗时人上遡国初止称四令其必有所见矣今奉杜公入祀
　　又【潘埙】
　　仆匆匆行不及造别昨过清丰访鼂以道果祀于其乡贤祠而题其主曰宋徴士亦有名宗慤者题曰宋少保名逈者题曰宋学士今其子孙亦蕃衍有为士为农者但行急不暇延问不知其先果澶渊人抑古顿丘今割清丰县也己托彼县幕求谱牒録寄再考仆初防王玉溪先生举鼂公为朱子小学所取为可祀并与洪容斋辟其经说者以示仆疑其为叛经之人然而好学守礼之功亦不可少但史脱其传无以考其为仕为隐而名号难题因考氏族大全以道与陈叔易俱隠嵩山后叔易出而仕以道作诗送之处士何人为说牙尽携猿鹤到京华故山岩壑空惆怅六六峰前只一家至宣和间乃乾坤何等时节以道亦出领郡人亦以其诗嘲之则其出处之际亦可谓先贞而后黩者若果有救济之功不害其与禹稷同道今史家畧而不书竟亦不知其果领何郡然既曰领郡则清丰所题恐亦非也俟得其谱而考之而后祀之庻防无失夫仆为此举无他所以维持风教激劝士心州官虽卑亦天子命吏乃低头拜其民父若祖者而岂徒哉徃见旧乡贤祠祗为民间公共一家庙死则不问其何如人必奉主以入充满祠内旁无古先坐令州官为父母者春秋代其奉祀其悖理伤化孰甚哉今遍阅世史并考郡志得行实显著为天下古今所共知者十六人以祀而国初四前辈亦与焉公移徃复佥谋于众本州本学皆曰贤而后决抚按羣公皆曰可而后祀固非行一人之私持一已之见而遽然为之者宜其士林腾欢上下钦祀也而或者若有不满焉其故何哉以为前代收之不尽则散见羣书一时失考者诚或有之固不害其次第查入以为今代取之不备则查据郡志卓有显迹者不过四人而止纵有所遗无徴不信不信民弗从固有如一二前辈原在议收之间者纷然不理之口反为身后之玷匪荣伊辱则何益矣百年后公论自定安知异日不有仰髙山而续祀事者乎以为变置祠宇毁其公共家庙为不近人情仆诚不可辞其始也此心亦有不安者后于书囊中检得潞州乡贤议一帙谛观之乃知昔人亦有行之者而非过也且愧择之不精议之不审为马潞州所鄙多矣潞州旧祀乡贤三十有二人反复考订合一州六县仅取豫让等十人而我朝仅一杜斆忠义如豫让尚为阮侍书所疑经学如杜斆尚为杨宪佥所驳如今日所祀者止于一州数且过半不为不多矣止据史籍所载未参纲目所书不为不恕矣而况复有无穷之望于将来耶仆非马潞州今太守即其人也仆不遇刘郡博今掌教即其人也是举亦俱防报可所恨诸先生其贤过于阮侍书万万而仆不能一请教焉仆谓史籍中自有公评从昔人之定论亦颇得来哲之同然而可以不俟请教矣至于名宦之祀旧亦未及仆推广行之亦惟取其有异政及功德显然在民者而报祀之其他尽职分之常为人人所可及者固不暇缕数此辈欲祀则可祀者多矣请观国史所载郡乗所录治行在潭公之右不得与爼豆者何限哉仆恐名宦祠再增数楹尚不能展礼客窗不寐备书奉啓并以潞州乡贤议封上乞赐传览此举重乡贤当就乡贤是正倘有教言不吝逺示行邉不尽拳拳
　　与朱太仆书【陆容】
　　昨来拜谒所谓防庙者见张许二公像与南霁云雷万春姚訚诸像并列心已不然及至后寝又见五夫人之像在焉心甚丑之夫海寜逺之故乡故乡人重其节义而祠之非若睢阳为诸公仗节之地可羣祀也当时以张廵并祠号曰防庙己为谬矣而张子韶辈又益以南雷姚三部将拟于睢阳是又重其谬者也大抵子韶之学杂于佛氏而不纯于圣人之道其为是举固无足怪所惜者国初正名之诏初下有司己遵诏防革去后世溢美之称定议为唐睢阳太守许公之庙则张中丞而下皆在所不与可知矣使当时在位有贤令在乡有识者应诏而正之最为合礼奈何俗吏惑于祸福安于故常因袭至今遂使典礼之地混同村野丛祠可胜笑哉张汀洲作协忠録序乃云国朝赐祀如睢阳故典而以南霁云雷万春姚訚合祭似又以祭为张许二公而设殊不察祭文专祭许公末后以四国公配祭乃后人附防也若系礼部颁降全文岂应所祭者止称生前位号而配祭者反得仍其旧封而不正之耶今欲正之当一切革去只存许公一像如或以为忠义之士天下人心之所愿戴不忍遽废则当舁五夫人及诸物之像而水火之然后迁张中丞以下四像于后寝从其生前统属尊卑而位置之前殿以许公为主牌位俱题唐时官位后代所封爵号一切革除易双庙扁以许公庙三字庶足使人知明有礼乐幽有神之义且使生斯邑入斯庙者兴起其忠君亲上之心其有补于风教殆不浅也
</div>
    <div class="pagination">
<a href="明文海_page48.html">上一页</a><span>...</span><a href="明文海_page44.html">44</a><a href="明文海_page45.html">45</a><a href="明文海_page46.html">46</a><a href="明文海_page47.html">47</a><a href="明文海_page48.html">48</a><span class="current-page">49</span><a href="明文海_page50.html">50</a><a href="明文海_page51.html">51</a><a href="明文海_page52.html">52</a><a href="明文海_page53.html">53</a><a href="明文海_page54.html">54</a><span>...</span><a href="明文海_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
