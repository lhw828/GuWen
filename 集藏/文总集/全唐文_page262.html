<!DOCTYPE html>
<html>
<head>
    <meta charset="UTF-8">
    <title>全唐文 - 第 262 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 262 页/共 603 页</h1>
    <div class="content">    〈甲司泽宫，将祭，而习礼所由置福不设中。御史劾之。诉云：自邦国已下，则有名制王者这式，未之前闻。〉
    刑措化成，教尊义立。将崇大射，爰隶旧章。先习礼於泽宫，且观德於方国。相惟彼甲，天子有司，展四体而能勤，事一人而匪懈。固合在仪必备，岂可立事无规？今则乾道昭回，天光临下。舍矢如破，虽则射不主皮；置福无中，如何发彼有的。法官之劾，以告阙於今供；司存之辞，诉未闻於古制。虽五等有数，四侯既张，而兹礼不存，斯人何罪？
    ☆卢亻品
    亻品，肃宗朝官户部员外郎司封郎中。
    ○对省官员判
    〈有司议户口减耗，请省州县。百姓诉云：州县废，则所隶阔远，罢人益困，请省官员。〉
    度土居人，是齐劳逸；列官抚俗，亦藉忠良。苟适於宜，宁求改作。顷者三苗未偃，万人靡安，遂令丽土之，多困转蓬之役。今寰瀛有截，率土我虞。稽版籍而多虚，望乔木而未复。有司爰忧尔爵，式保我人，议并州闾，庶节赋役。眷夫白屋，是启丹诚。请减职员，以规省约。且废州则邑居不接，听讼实难；省吏则权制可遵，恤隐何害？况官不必备，标之典经；人之告劳，岂忘惠迪。
    ☆李
    ，肃宗朝官主客员外郎。
    ○对悬政象法判
    〈甲元日悬政象之法於阙下，金吾不许。云职在佐天了以平邦国，万人观之，浃日而敛。〉
    六官分职，百辟为宪。式训古典，率由旧章。惟甲盖臣，克崇邦政。行司马之法，平理万人；悬象魏之书，纠绥四国。必在肇修人纪，薰正戎行；审饶镯之声，教疏数之度。以为诸侯入觐，列土朝宗。序班爵之贤，以观周礼；行狩之令，来睹汉仪。布夏官之典常，当正月之元吉，斯乃敬其所事，无旷庶官。傥宣父以游，宁有喟然之叹；而子牟在远，必怀多恋之心。玉律惟明，予将有问。金吾所见，子匪良图。
    ○对税千亩竹判
    〈乙家於渭川有竹千亩，京兆府什一税之。云非九谷。〉
    专欲召灾，蕴利啬祸，克勤于俭，庶曰式臧。乙志在垂竿，居於渭。师计然之术，耻回也之贫。侈埒封君，竹已遍於千亩；富同季氏，田不播於九谷。遂使檀栾之质，请擅利於膏腴；耘耔之功，不服勤於钱。府司登夫众寡，均彼有无。爰度百亩之田，用收什一之税，诚谓薄赋轻敛，人无桀貊之谣。缶米禾，国盈流衍之积。自可贡其艺极，弗犯有司。岂得莠尔烦言，以成无妄。曾谓鬻货，不如隶农。
    ☆卫亻甫
    亻甫字立言，元和朝官国子司业。
    ○对税千亩竹判
    〈乙家於渭川有竹千亩，京兆府什一税之。云非九谷。〉
    生民民异，近郊制赋，以物地事，将均土法。惟乙保人？卜居渭。临川垂钓，未坐太公之茅；绿叶翠茎，且多子猷之竹。况梢云千亩，栖凤五毛，岂是齐鲁之桑，还同汉蜀之漆？颇为润屋，咸曰比侯。京兆救时，什一之税奚爽；乙之无理，九谷之诉何为？
    ○对悬政象法判
    〈甲元日悬政象之法於阙下，金吾不许。云职在佐天子以平邦国，万人观之，浃日而敛。〉
    百辟咸义，六卿分职。各帅其属，钦乃攸司。既立司马之名，亦称祈父之任。相维彼甲，是掌邦政，率由旧典，匪曰旷官。将选贤以兴功，或制军而辖禁。以忠王国，实代天工。九伐藏陈，且观其坐作；三阳告始，克施乎赦令。将悬象魏，犹秉於周礼；不忘旧章，载书於鲁策。既浃日而敛，率何法乖？且谋之用臧，孰云勿许？能守尔职，夏官未失於先庚；不及而言，中尉固惭於後动。
    ☆姚齐梧
    齐梧，贞元中，自给事中除御史中丞、东都留守。
    ○对悬政象法判
    〈甲元日悬政象之法於阙下，金吾不许。云职在佐天子以平邦国。万人观之，浃日而敛。〉
    献岁布德，群物俱新。悬法施令，众官毕举。是遵往躅，无昧彝宪。惟甲位当司马，职在平人，载举旧章，不忘所守。恪言新岁，爰率其徒。因天地之始和，择官司之令典。悬之象魏，表一人之有法；徇以木铎，俾万方之知禁。将使国风所逮，丕冒海隅；王化所流，率先京邑。斯乃行古之道，得今之宜，进不侵官，退非越礼。奚金吾之妄纠？在古典而斯昧；无亦禁卫是恤，而於职司致尤。夏官既掌邦鄙，未尝学矣；《周礼》尽在吾子，何所问焉？
    ○对税千亩竹判
    〈乙家於渭川有竹千亩，京兆府什一税之。云非九谷。〉
    度田居民，因地制赋。出不过籍，汔可小康。贡之无艺，是称大桀。相维乙也，业乃齐民。营营四时，颇闻润屋；青青千亩，自比封君。京兆以任切都城，事繁供亿。主家戚里，无闻荻竹之奢；比屋编氓，何擅渭川之富？俾其什一而税，均夫播植之家。事虽合权，道恐非古。必也税同里布，征异漆林；自可责以所宜，诛其入观。（疑）九土之法，赋不同科。四人之事，业乃殊等。今乃责非其有，出不以地。仆虽无似，窃亦有疑。
    ○对舍嫡孙立庶子判
    〈侯择嗣，舍嫡孙而立庶子，或人非之。曰行古之道。〉
    锡土分茅，承宗主祭，立嗣以嫡，非才则贤。若拜璧而求，则佩玉宁吉。惟彼侯国，次当择嗣。类田氏之得文，缘成爱客；同无恤之在赵，不坠克家。既舍子以贻孙，何弃今而行古？虽《檀弓》制服，知仲子之非；而《唐棣》与权，亦宣尼之训。请从宗计，无信或非。
    ●卷四百三十六
    ☆杜信
    信，肃宗朝擢书判拔萃科。
    ○对舍嫡孙立庶子判
    〈侯择嗣，舍嫡孙而立庶子，人非之。曰行古之道。〉
    列爵畴庸，承家继体。析薪负荷，堂构纂修。彼侯运偶千龄，秩惟五等。谋孙不朽，传锡土之荣；嗣子云亡，失克家之庆。殊孟絷之在卫，异微子之居殷。《檀弓》免焉，有符周典；仲子行古，实紊彝伦。人或见非，识明大体；废嫡立庶，宜正刑书。吾蔑从之，无载尔伪。
    ☆石倚
    倚，肃宗时擢书判拔萃科。
    ○对舍嫡孙立庶子判
    〈侯择嗣，舍嫡孙而立庶子，人非之。曰行古之道。〉
    胙土报功，分茅锡瑞。爰加九命，是宠三接。将崇继代之美，以展象贤之庆。顾彼择嗣，舍乎嫡孙；实乱大伦，攸乖先典。将著其代，非尚其德。亦犹行古，未息仲子之词；苟非从权，缘惧宣尼之对。若也克绍前烈，无贻後羞，黾告其猷，神歆其类。居丧而情忘佩玉，临代而智则藏符。虽则嫡庶有殊，足使贤愚自别。侯之所择，人或敢非，在礼则乖，於贤固可。
    ☆杨栖梧
    栖梧，肃宗时擢书判拔萃科。
    ○对舍嫡孙立庶子判
    〈侯择嗣，舍嫡孙而立庶子，人非之。曰行古之道。〉
    王者之制，著乎《礼》经，五等已陈，千古不替。尔侯所择，以为後者。盖重仁贤，讵论嫡庶？故舍孙而立子，将继代以承家。压纽可尊，佩玉非嗣。近思靖郭，传诸孟尝；远学周文，废其伯邑。侯则可矣，人妄非之。
    ☆房密
    密，肃宗朝官考功郎中，迁谏议大夫。
    ○对举似已者判
    〈丙充使，举似已者。御史纠按。丙称但成三物，唯善能之。〉
    进贤受赏，求善以类。苟有徇於廉能，固无嫌於雠党。夫不恶汝，（疑）柳朔方为於柏人；孰可代之？伯华旋佐於军尉。事不为谄，举乃斯得，以成三物，奚独一官？且王命使臣，匪躬之故，位多君子，何限之拘？方励时而激俗，宁守文以牵制。能举善也，惟其似之。大夫之中，则闻於祁氏；御史之纠，无为於鲁人。宜加爵地之荣，勿蹈功贤之议。
    ○对毁濯龙泉判
    〈舆人毁濯龙泉，或失其利。杨氏因形胜兴废业，邑人诉劳役不伏事。〉
    泽国之政，川衡是恤。止以潴防，均之沟遂。畜彼雨施，错其水物。将废业之不修，岂分地之为利？虽舆人之讼，中则可毁；而两鹄之谣，处闻当复。候天时而润泽，成我濯龙；灌秋水於涯，谁其辨马？与人为利，其利则深；仍旧为功，其功盖寡。劳虽是惮，讼则有孚。何者？伍其田畴，初结怨於东里；遵彼溉濯，终见美於西门。乃谋始而获尤，方乐成而久次。此而为罪，夫何劝能？
    ☆邢宇
    宇字绍宗，河间人。肃宗朝官户部员外郎。
    ○握槊赋（并序）
    握槊今人谓之长行，斯博奕之徒与。观其进退迟速，虽存於大体；因时适变，必务於权舆。施之於人，可以义存。赋曰：
    夫何一枰之内兮，而取之多端。六艺之外兮，其为功平实难。张四维则地理攸载，背两目则天文可观。不可饰於丹漆，宁假贵於琅。物以群分，故元黄而不杂；斗必遇敌，惟蚌鹬其何欢？彼千变之奚准？任双头之所安。遂使象牙在手，骏骨登盘，为无窍之须凿，故非黾而见钻。且其广凡几分，数不过六；参差宛轩，循环反覆。不能者败而成患，故能者养之取福。则犄角相持，首尾俱蹙；形同楚汉，气陵贲育。收七纵之奇功，在一掷於馀掬。或抚┩而惊盼，或耸身而助速。似临敌之旗鼓，同在师之耳目；率成是而败非，类吉凶之倚伏。多回君子之虑，以实小人之腹。尔乃启行前指，要然自能，经彼策之无算，谓我谋之足徵。岂知夫否终则倾，道非假易。持不竞之微力，乘骤胜之遗累。闭六关而不通，因一子而为质。乃欲速而贾害，翻後时而获利。无以凭陵而憔悴，无以往蹇而自弃，实反掌而变生，亦随手而时异。至若幽人欲寡，智士谋深，不荡其志，以平其心。非独巧於往，遂移情於今，是知行必有恒，事思不久。经略，循循善诱。或欲退而径前，或谋疾而居後。虽有敌而必应，固无险而不走。或用壮而可攻，或示羸而难扣。不幸灾以矜伐，每终吉而何咎？虽小道而可观，彼多诈而焉有？其故柔非及懦，勇必兼断，聚或一旅，分为数段。始雾委而云集，忽风解以冰泮，皆应物以卷舒，亦从宜而合散。虽触类而则长，维吾道之攸贯。足明夫正而不谲，取又非贪。全同坐隐，斯为手谈。必由理胜，岂非言甘？虽小失其奚爽，亦大来而莫惭。然则终多丧志，吁嗟士兮不耽。
    ○对拜命布武判
    〈王季拜命堂下布武，王人谓失恭肃，正以简书。季云其仪得中。〉
    爵禄驭贤，在乎典礼。侯伯之秩，厥有成命。惟彼王季，纪名太常，对兹王人，拜命堂下。心则陨越，若天威之不违；躬行俯偻，信鲁史之无替。礼实宜之，德用称者。为臣不易，时观布武之仪；事君尽节，宁及简书之政。言以得中，季其信然。刑乃正邪，法固难舍。
    ☆李觐
    觐，寿州刺史规之弟。
    ○咸阳获宝符赋
    君生人者，在乎宝位；守宝位者，在乎灵符。镇四海而攸重。临万方而作孚。时或遘暂渝精於甸邑；道将昭泰，旋应德於皇衢。日者凶师犯顺，贼臣附进，随黄钺以外迁，与翠华而西幸。苟遇运之云否，将随时而匿影。忽影脱於金绳，遂沈埋於土梗。既而寇尽天府，驾旋京师，衣冠再朝於紫殿，文物重布於丹墀。圣上愍兹符之阙遗，恒寤寐以求之，结精诚而仰望，契幽昧以思惟。皇心退修，已闻於其政；神器大集，又叶於其期。其形欲呈，其气先觌。何五色之可爱？与三光而相射。光凝渭滨之苑，宜玉树之青青；媚贯王都之川，状银河之奕奕。载求载索，甸人斯获；捧之而片月下来，怀处而长虹上格。临宸同舜德之文明，照阶墀叶尧心之光宅。玉钮惟旧，芝泥尚新，螭文外发，鸟篆中陈。题为天子之宝，实抚远方之人。彼之近县，俯接城。我唐既斩虏将於桥上，汉氏亦拜单于於渭滨。不然者，曷不呈於异境，而见於他辰者也？当基大君出令，布蛮夷之政，匪我无以重其成命。远人底宁，执玉帛於庭，匪我无以阐其威灵。足知宝符之复，光我昭代。唐虽旧邦，共命惟再。颂声作於外，喜气溢於内。藏之王府，将神鼎以俱崇；列彼帝庭，与宝圭而相对。盛矣哉我唐之景祚，信三皇之作配。
    ○昆田化为金赋（以“祭祀明洁，神化之金”为韵）
    地有百瑞，美者惟金。其见寡，其应深。故因神而呈，足表至诚之道；从物以化，更彰肃祭之心。其祭惟何？首山之祀。其祭则那？我皇所致。始馨香以享德，终洁敬而展意。向清汉以式瞻，庶嘉祥於一至。於是乎神报以福，帝受以。昆田之上，金化於兹。考出地之形，时则亡也；观从革之状，维其有之。原其始也，未辨厥名，莫知其价。纷杂乎珍异，昭彰乎昼夜。呈祥於代，虽得神而生；入息於时亦时，神而化。及其变也，倏忽而成，烂然而明。初比粟而散点，竟如萤以乱呈。昔混丹砂，南面之虔诚始答；今辉徭草，四方之正色遂生。山下荧煌，田间昭晰。向曙而野花齐媚，入螟而天星共列。祥风拂而逾丽，瑞露濡而更洁。至若随车表舜，还雨来秦。或因初以出，或从本而陈。未有迁移以礼，变化从神，以彼瑞为兹瑞，易前珍为後珍。则知宝非神而不见其详，神非宝而莫临其祭。访古而昆田宛在，阅史而清风不替。别有泥沙久沈，光影常翳。顾兹神之所开，亦化形而表帝。
    ○紫玉见南山赋（以“由德通祥，至如影响”为韵）
    南山之阳，何珍不藏？昭皇家之至德，发紫玉之祯祥。荧荧兮千岩动色，炯炯兮万壑生光。映於林谓群凤之集上，据於石辨众珉之居旁。固已闻於往牒，遂荐臻於我皇。稽夫所自，无胫而至。每隐曜而不欺，曷招携之可致？所以瑞於有道，将委质而式孚；出非其时，则韬光而自弃。南眺穹崇，玉见於中，贞姿岂琢，劲质非砻。远而望焉，与彩云而摇曳；即而察也，杂嘉气之葱茏。对白璧而即异，配元而攸同。故瑞无应而不至，事有感而遂通。通人莫测，孰知其色？由是王者凭之而致理，君子观之而比德。明琬玉之在兹，岂瑕瑜之有匿？原乎玉之处幽，俭德是修；德表玉而应瑞，玉用德而降休。盖真宰之潜运，知神功之所由。不然，安得挹至宝於潜谷，阐皇风於大猷而已哉。若乃外彻中朗，冷然如响。佩服之处，虽贵乎山元；抵鹊之时，罔怀於土壤。大矣哉！瑞无常居，因化所如。惟德是依，彼自彰於符契；不贪为宝，我何待而沽诸。故客有观光而歌曰：归太素兮远蛮屏，有瑞玉兮见霄岭。浮紫色於云际，混清辉於水影。庶南山之不骞，期我皇之惟永。
    ☆李觌
    觌，陇西人，官刑部郎中。
    ○对工商食货判
    〈得乙为县令，授田不均，科之。诉云：工食功，商食货，田故少。〉
    给受有数，田亩则差。何患不均，是亦为政。顾惟彼乙，亲物为务。则三壤之典，平四人之利。以为用贫求富，犹或慕於工商；化有迁无，讵均劳於蓑。聿修稼政，式赡农人；罔愆五口之商，俾齐三倍之贾。冀使通财易有，资殖货以藩身；寒耕热耘，望丰年而润屋。不均致讼，且曰未孚。罪欲加之，今有辞矣。
    ☆郑昭
    昭，肃宗朝官侍御史。
    ○对梢沟判
    〈甲通梢沟三十里，主者按兴役不申。甲云：水氵敕之不合申。〉
    先王之制，庐井有伍。爰自浍畎，达以沟洫。拯下人之垫溺，变彼汾之沮洳。故河渠式修，焕马迁之典；衡漳既导，美夏禹之绩。今甲之所施，用酌前训，不资穿凿，坐看通引。顾源流之所触，望平畴之有艺。况承兹水氵敕，罔殚众庸；同史起之利人，类王尊之济物。遂使苞萧发咏，无浸彼之虞；汾浍兴言，多流恶之美。既称裨益，闻此损费。自可旌其殊效，劝彼异能；岂宜按以不申，加之底戾？但刑期不僭，令著明文。役且不满千夫，法难从於五罪。既不合上请，即宜原宥。
    ○对河卒判
    〈甲充河卒，官给平价，又被差外徭。诉有兼丁不合倍赋。〉
    徒骇既导，诚《禹贡》之宏规；宣防式歌，亦汉国之盛业。莫不功勤酾决，绩著疏开。既输闽越之，行漕海陵之粟。河渠既设，控引是资。青翰晨移，背吴江而电骛；ゴサ夕至，仰天府以云趁。眷彼泛舟，良资鼓。瞻言河卒，实系水官。平价允叶於酬庸，轻役雅符於悦使。报者倦矣，在彝典而无乖；施者未厌，论外徭而有诉。《羔羊》起咏，节俭宁闻；《硕鼠》兴谣，贪婪何甚？论古既闻此役，设法不合辄蠲。无端之词，请从告记。
    ○对大比判
    〈乙因大比，有橘奴不书於版，三老罪之，用赋不阙。〉
    贡赋有差，彰乎昔典；贫赡斯别，焕彼前书。故地之居人，因俗而理，制以庐舍，为之井田。考市籍而有伦，工商式叙；稽版图而作范，众寡必登。斯道或愆，彝伦攸攵。乙产均猗顿，术得计然，忝列编，有虞常赋。虽贞筠十顷，稍异渭滨之饶；而木奴千头，自擅江陵之富。爰因大比，用奉旧章。隐而不言，国有彝宪。籍为大信，命出维行。三老论辜，宜察乡人之恶；五刑必审，是诘所由之科。庶书橘有差，自甘於屈法；坐棠流惠克念於旬时。
    ☆何士干
    士干，肃宗时抉书判拔萃科。
    ○对工商食货判
    〈得乙为县令，授田不均，科之。诉云：工食功，商食货，田故少。〉
    三壤异宜，四人差给，用惩末作，示禁淫利。乙任当抚字，能率典礼。以为播植务农，实粢盛之备；贸迁变业，非礼节之本。遂用均其利役，别以等差。类农家之一夫，视工商之五口。详夫周礼，则异井田之制；稽诸汉制，是同平土之法。冀以无而易有，期彼竭而我盈；各适所宜，足见人而无党。不相僭夺，可谓政之有经。诚往诉之有孚，将议刑而奚据？
    ☆刘肱
    肱，屯田员外郎敦实子。
    ○对西陆朝觌判
    〈西陆朝觌，阙月绎之。御史劾之非其时不合礼。〉
    气改东风，日在西陆。鱼称祭獭，人用献羔。乙为冰司，预闻政事。朝之禄位，尚合班行。祭之彤绎，俄闻悔吝。诚应鉴室初启，以享司寒；何得羽龠载阐，仍亏如在。既苹藻而有阙，仰袁敬而难逃。青龙御辰，二月行及；骢马问罪，三尺须加。自得噬脐，那应腾口。
</div>
    <div class="pagination">
<a href="全唐文_page261.html">上一页</a><span>...</span><a href="全唐文_page257.html">257</a><a href="全唐文_page258.html">258</a><a href="全唐文_page259.html">259</a><a href="全唐文_page260.html">260</a><a href="全唐文_page261.html">261</a><span class="current-page">262</span><a href="全唐文_page263.html">263</a><a href="全唐文_page264.html">264</a><a href="全唐文_page265.html">265</a><a href="全唐文_page266.html">266</a><a href="全唐文_page267.html">267</a><span>...</span><a href="全唐文_page263.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
