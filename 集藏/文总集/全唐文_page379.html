<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 379 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 379 页/共 603 页
  </h1>
  <div class="content">
   臣八岁丧父，家贫无业，母兄乞丐，以供资养，衣不布体，食不充肠。幼学之年，不蒙师训。因感邻里儿稚，有父兄为开学校，涕咽发愤，愿知《诗》《书》。慈母哀臣，亲为教授。年十有五，得明经出身。自是苦心为文，夙夜强学。年二十四登吏部乙科，授校书郎。年二十八蒙制举首选，授左拾遗。始自为学，至於升朝，无朋友为臣吹嘘，无亲党为臣援庇，莫非苦己，实不因人。独立成性，遂无交结。任拾遗日，屡陈时政，蒙先皇帝召问延英。旋为宰相所憎，贬臣河南县尉。及为监察御史，又不敢规避，专心纠绳。复为宰相怒臣不庇亲党，因以他事贬臣江陵判司。废弃十年，分死沟渎。
    元和十四年，宪宗皇帝开释有罪，始授臣膳部员外郎。与臣同省署者，多是臣初登朝时举人；任卿相者，半是臣同谏院时拾遗、补阙。愚臣既不能低心曲就，辈流亦以望风怒臣。不料陛下天听过卑，知臣薄艺，朱书授臣制诰，延英召臣赐绯。宰相恶臣不出其门，由是百计侵毁。陛下察臣无罪，宠奖逾深，召臣面授舍人，遣充承旨学士，金章紫服，光饰陋躯，生人之荣，臣亦至矣。然臣益遭诽谤，日夜忧危，唯陛下圣鉴照临，弥加保任，竟排群议，擢备台司。臣忝有肺肝，岂并寻常宰相？况当行营退散之後，牛元翼未出之间，每闻陛下轸念之言，微臣恨不身先士卒。所问於方计策遣王友明等救解深州，盖欲上副圣情，岂是别怀他意？不料奸人疑臣杀害裴度，妄有告论，尘黩圣聪，愧羞天地。臣本待辨明一了，便拟杀身谢责。岂料圣慈尚在，薄贬同州，虽违咫尺之颜，不远郊畿之境。伏料必是宸衷独断，乞臣此官，若遣他人商量，乍可与臣远处藩镇，岂肯遣臣俯近阙庭？
    臣所恨今月三日尚蒙召对延英，此时不解泣血仰辞天颜，便至今日窜逐。臣自离京国，目断魂销，每至五更朝谒之时，臣实制泪不已。臣若馀生未死，他时万一归还，不敢更望得见天颜，但得再闻京城钟鼓之音，臣虽黄土覆面，无恨九原。臣某无任自恨自惭攀恋圣慈之至。
    然臣一日未死，亦合有所陈论。或闻党项小有动摇，臣今谨具手疏陈奏，伏望恕臣死罪，特留圣览。臣此表并臣手疏，并请留中不出。谨遣差知衙官试殿中监马宏直奉表谢罪以闻。
    ○贺汴州诛李表
    臣某言：伏见逆贼李，已就诛夷。韩充入汴州讫，一方既定，率土无虞。凡在臣僚，实增欣。臣某中贺。伏以汴州抱吴、楚之津梁，据咽喉之要地，将骄卒悍，易动难安，急攻则越逸是忧，缓取则迁延易变。自非陛下尽排群议，独断宸衷，外委将臣，内敷睿算，风行号令，天助机谋，则何以斩此鲸鲵，破兹枭獍？臣摧凶志切，受国恩深，仰荷威灵，倍万常品。限以符守，不获称庆阙庭。无任踊跃屏营之至。
    ○贺圣体平复御紫宸殿受朝贺表
    臣某言：今日得上都进奏官报称，昨日陛下御紫宸殿，受群臣朝贺。伏审圣躬万福，亲见百寮，率土皆欢，溥天同庆。臣某。臣闻两曜有晦明，所以成其不已；四渎有盈缩，所以成其不竭。不有燎火，无以辨玉质；不有霜霰，无以见松心。是以轩辕神倦，然後梦华胥之游；秦穆疾寐，然後享钧天之乐。尧以癯瘠而为圣，禹以胼胝而称功。斯皆因疾成妍，以劳逢福，非臣臆度，敢进瞽言。昨者圣体不安，才经旬日，穆卜言吉，勿药有瘳。此所以表北极之长尊，配南山而永固者也。况日临黄道，万物皆荣，帝御紫宸，千官毕贺。臣以守符外郡，不获称庆明庭，空怀鼓舞之心，有阻赓歌之末。无任跳跃欢欣瞻望徘徊之至，谨差知衙官刘宗奉表陈贺以闻。
    ○贷李中丞谢官表
    臣某言：伏奉今月二十九日，制授臣御史中丞。宠秩逾涯，心魂战越。臣某中谢。臣生值圣时，荫分天属，虽牵丝入仕，或因琐碎之文，而执简当朝，实由睦族而致。顷以材驽气直，屡弃遐荒。陛下擢自远藩，任兼台阁。夙夜循省，效报无阶。岂谓天眷曲临，过蒙奖拔，坐令专席，位忝中司。因当陈乞於天，安敢叨荣於己？如或纶言既降，丹慊莫从，则当破柱求奸，碎首请事，死而後已，义不苟然，增日月之末光，答天地之殊造。无任恳款屏营之至。
    ○为严司空谢招讨使表
    臣某言：中使某乙至，伏奉今月十九日敕，以臣兼充申、光、蔡等州招讨使，并赐臣手诏两道。天光下济，圣泽逾深。捧诏惭惶，心魂战越。臣某中谢。伏以陛下威加四海，德被万方，下蜀无束马之劳，平吴但斩鲸而已，百蛮述职，九有怀仁，凡在生成，孰不柔茂。而蕞尔元济，天将剿除，蟊贼於其心，假蝼蚁以为聚，父死不葬，王命未临，擅胁师徒，偷侵县道，此诚仁人孝子决愤激忠之日也。陛下尚先含垢，未忍加诛，曲示绥怀，俾臣招抚。臣诚虽恳到，性本孱愚，任重忧深，惊惶失据。然以苗心可化，舜舞方兴，仰荷威灵，冀其柔服。臣即日与邻道计会，奉宣诏旨，诱谕顽凶，威爱并施，使之来格。如或尚驱枭獍，不袭椒兰，臣则誓死剪除，俾无遗孽。其归投百姓等，臣并准诏别加优┰，置在安全，仰副圣情，不令惊扰。臣先奉恩诏，令臣发赴唐州，不获奔走伏谢阙庭。无任恐惧之至。
    ○贺诛吴元济表
    臣闻拯遗於沟渎，非圣不能；扫馀以雪霜，非天不可。日者神弃申、蔡，蓄为污潴，五十年间，三後贻顾。眇尔元济，继为凶妖，谓君命可逃，以父死为利。陛下凝兹睿算，取彼凶残，不越殷宗之期，遂剿淮夷之命。威动区宇，道光祖宗，凡在生成，孰不欢忭？臣忝官藩翰，不获率舞阙庭，瞻望徘徊，无任踊跃屏营之至。
    ○为萧相公让官表
    臣某言：伏奉今日制，授臣某官。恩加望外，宠过忧深。魂魄惊翔，手足失坠。臣某中谢。臣猥以凡才，谬居重任，当陛下惟新之始，辱陛下爰立之恩，有累枢衡，无裨衮职，外致匈奴之哂，内失苍生之心，推换炎凉，因循圣泽，妨塞贤路，尘忝台阶，自顾疲骖，方求息驾。岂谓陛下特迂宸鉴，曲用朽材，再提腹背之毛，重委股肱之地。大孤人望，犹简帝心，虽君父恩深，莫知其恶，而驽骀力竭，何以自安？岂敢退而生全，实愿求其死所。伏望再移天眷，重选时英，特回加膝之恩，别受沃心之相，全陛下始终之道，成微臣生死之荣。无任恳迫惭惶之至。
    ○为萧相谢追赠祖父祖妣亡父表
    恩波下济，济被穷泉，天眷旁临，日闻幽穸。臣某中谢。臣祖臣父，或勋或贤，义著族，名书国籍。逮臣不肖，有累前人，妄继元成之官，实愧仲弓之德。自陛下遣臣待罪宰相，不能有以匡逮圣明，龌龊知惭，屏营失据，常恐孔悝铭鼎，折足可期，於启闾门，构堂无所。岂谓偶逢昌运，幸沐殊私，赦臣致寇之辜，念臣积善之本，追崇祖祢，锡命官封。子道有光，升卿之言果验；孙谋表庆，令伯之报方申。海岳恩深，涓埃效浅，彷徨自顾，何安？无任感德忘躯之至。
    ○论追制表
    臣闻令之必行於下者，信也。令苟不信，患莫大焉。今陛下初临寓内，务切黎元，至於牧守字人之官，所宜详择，苟未得人，不当虚授，苟或任使，不可屡迁。臣窃见近作宁州刺史论亻参、虔州刺史高宏本、通州刺史豆卢靖，曾不涉旬，并已追制；又以杜兼为苏州刺史，行未半途，复改郎署。臣不知谁请於陛下而授之，谁请於陛下而追之。追之是，则授之非；授之是，则追之非。以非为是者罚必加，然後人不敢轻其举；以是为非者罪必及，然後下不敢用其私。此先王所以不令而人从，不言而人信，岂异事哉，率是道也。今陛下如纶之令朝降，反汗之诏夕施，纷纷纭纭，无所归咎。臣窃恐陛下之令，未能取信於朝廷，而况於取信天下乎？臣伏愿陛下征举者之词，察追者之请。若举者之词直，则请而追之者不得无过；若追之者理胜，则举而授之者不得无辜。赏罚是非，所宜明当。况陛下肇临黎庶，教化惟新，诰令之间，四方所仰，小有得失，天下必闻。臣实庸愚，谬居谏列，职当言责，不敢偷安，苟有所裨，万死无恨。无任愚迫恳款之至。
    ○论谏职表
    臣闻先王之制禄也，居其位而不行其职者诛，是以上无虚授，下不隐情。臣窃观今之备位素餐不得其职者，莫过於臣辈。臣闻太宗文皇帝时，王、魏征为谏官，文皇虽宴游寝食之间，王、魏实在其所，用至於文皇发一言，则王、魏善之而後出，举一事，则王、魏虑之而後行。以文皇之明，合王、魏之智，是以举无遗事，言有典常。文皇犹以为视听之未广也，因命三品以上入议军国大政，必遣谏官一人随入以参验之。当是之时，司股肱耳目之任者，有君臣之义焉，有父子之恩焉，有朋友之欢焉。是以否无不替，可无不行，不四三年，而天下大理，蛮夷君长带刀入侍者，不可胜计。岂干戈征伐之所致乎，盖拥蔽之患销，而幽远之情达也。若此然後可以称天子之诤臣矣。近之司谏诤者则不然，大不得备召见，次不得参时政，排行就列，累累而已。且臣闻之，谏官之职，曰左右前後拾遗、补阙，大则廷议，小则上封。近年已来，正衙不奏事，庶官罢廷对，若此则不见遗阙，补拾何阶，不得敷陈，廷议安设？其所谓举谏职者，唯独诰令有不便，除授有不当，则奏一封执一见而已。以臣思之，君臣之际，论列是非，讽谕於未形，筹画於至密，尚不能回至尊之盛意，备谗慝之巧言，而况於既行之诰令，已命之除授，然後奏一封、执一见，思欲收丝纶之诏，回日月之光，信无裨於万一矣。至使凡今之人，以上封进计为妄动，拾遗、补阙为冗员，以此称供奉官，与王、魏徵为等列，臣虽至愚，能不自愧？且陛下若以为臣等无所裨补，不足参侍从，固不当假以名器，立之於朝。苟以为务广聪明，稍关理道，又不当屏弃疏贱之，使至於此。伏愿陛下许臣於延英候对，召臣一见，赐以温颜，使臣得尽愚恳之诚，备陈谏官之职。苟或言有可采，得裨陛下万分之一，是臣千载之一时也。如或言不诣理，尘黩圣聪，则臣自刑书，以谢谬官之罪，亦臣之所以甘心也。无任恳款发愤效职忘躯之至，谨诣东上ト门奉表以闻。
    ○论讨贼表
    臣伏见贼辟有不庭之罪，陛下尚覆露以待之，此诚陛下罪已泣辜之仁也，微臣何足以识之哉。然臣闻之，天之所以为天者，以其能化物也，物之性不一，故天之道有和煦、震曜之异焉。始其生也，动之以幽伏，被之以春阳，扇之以仁风，润之以膏雨，则百果草木之柔者顺者，油然而生矣。及夫勾曲角，坚本顽心，凝者、滞者、幽者、蛰者，扇之以和煦而不出，润之以膏雨而不滋，则必迅之以雷震，曜之以威赫，然後顽滞之心改，幽蛰之气宣。岂天之道，仁於彼而厉於此乎，化与不化之异也。是以蚩尤之乱作，黄帝铸五兵以杀绝之；共工之行恶，虞舜揭五刑以放死之。岂不欲梦华胥舞干羽，而跻之於仁寿哉，盖不可化也。及夫舞干而适至，因垒而来归，此又物之可化者也。岂黄帝、虞舜、文王之德有优劣哉，盖蚩尤、共工、苗人、崇人罪有深浅也。今陛下法天之德，与物为春，凡在生成，孰不柔茂。而蕞尔微丑，天将弃之，蟊贼於其心，假蝼蚁以为聚。忠臣孝子，思得食其肉而快其心久矣。陛下犹耸之以名爵，导之以训诰。崇之以宠章而不至，假之以旄钺而益骄，戕贼我忠贞，损污我仁义。人人不胜其愤，有司不忍其威，是以违陛下匿瑕含垢之仁，顺皇天震曜杀戮之用，此诚天下人人快愤激忠之日也。陛下犹思因垒以降之，舞干以化之，善则善矣，其如天下之愤何，其如天下之愤何！臣愿陛下可有司之奏，法皇天之威，与公卿大臣议斩叛吊人之师，以快天下人人之愤，实天下幸甚。微臣无任恳悃嫉恶之至。
    ○论西戎表
    蒙恩顾问，窃见陛下患戎之意深矣。自贞元以来，国家所以甘亿兆之费於塞下，荩以犬戎有侵轶之患，而边人思守御之利也。然而河湟之地日削，田莱之业日空，塞下之人日亡，戎狄之心日炽。若此非他，不得备之之术也。且臣闻之，君之命帅，帅之命将，将之使卒，犹心之使臂，臂之使指，然後敌可擒而军可制也。今之屯戍者则不然，众其城堡，异其师长，获一马则图功，虏一戎则告捷，至於屠县道、掠万人，则曰力弱不足以应敌，援寡不足以摧凶；苟谨闲缮完不失其守者，则朝廷议赏之不给，又孰肯摧锋刃、冒殊死，而出入於系虏哉？此又非他，众分力散，而责师之刑无所加也。而又加之以为农者不教战，屯聚者不兼农，寇至则卒伍被甲而乘城，野人空以应敌，此又耕战之术不修，而屯聚之方太逸也。
    今夫、岐、、陇之地，皆後稷、公刘之所理也，土宜植物，人务稼穑。陛下诚能使本道节制，广於荒隙，大建屯田，塞下诸军，除使令守防之外，一切出之於野，限人名田，复其租入，然後因其阡陌，制之闾井，因其卒伍，树之师长，固其塍堑，以备不虞，犬戎适至，则有连阡接畛之兵，戎骑才归，则复锄获耨之事，若此，则曩时之聚食者，尽归之於服勤之农矣，前此之系虏者，尽化为守御之兵矣。三五年间，塞下有相因之粟，边人无侵轶之虞。陛下又董之以良帅，威之以必刑，则彼琐琐之戎，陛下将署其君长，征其牛羊，奴虏以擒之可也，蝼蚁以攘之可也，又何必询王恢，使苏武，用晁错，访娄敬，而後复河湟、称即叙哉！此备戎之大略也。
    方今犹有急於此者，臣敢冒昧殊死而言之。臣闻善奕棋者，将劫其棋，必固其羸，是以敌可杀而地不危。今庸蜀有犬吠之惊，南蛮绝贡诚之路，陛下又辍边将以统问罪之师，脱或蜂虿相完，尚稽天讨，兵连不解，绵夏涉秋，则犬戎乘衅启心之日也。陛下其图之。臣无任恳款忧边之至。
    ○论教本书
    臣伏见陛下降明诏，修废学，增胄子，选司成，大哉尧之为君，伯夷典礼，夔教胄子之深旨也。然而事有万万急於此者，敢冒死而言之。
    臣闻诸贾生曰：“三代之君仁且久者，教之然也。”诚哉是言！且夫周成王，人之中才也，近管、蔡则谗入，有周、召则义闻，岂可谓天聪明哉？然而克终於道者，得不谓教之然耶？始其为太子也，未生胎教，既生保教，太公为之师，周公为之傅，召公为之保，伯禽、唐叔与之游，《礼》《乐》《诗》《书》为之习，目不得阅淫艳妖诱之色，耳不得闻优笑凌乱之声，口不得习操断击搏之书，居不得近容顺阴邪之党，游不得恣追禽逐兽之乐，玩不得有遐异僻绝之珍，凡此数者，非谓备之於前而不为也，亦将不得见而为之矣。及其长而为君也，血气既定，游习既成，虽有放心快已之事日陈於前，固不能夺已成之习、已定之心矣。则彼忠直道德之言，固吾之所习闻也，陈之者有以谕焉；回佞庸违之说，固吾之所积惧也，谄之者有以辨焉。人之情，莫不欲耀其所能，而党其所近，苟将得志，则必快其所蕴矣。物之性亦然，是以鱼得水而游，马逸驾而走，鸟乘风而翔，火得薪而炽，此皆物之快其所蕴也。今夫成王，所蕴道德也，所近圣贤也，是以举其近，则周公左而召公右，伯禽鲁而太公齐，快其蕴，则兴礼乐而朝诸侯，措刑罚而美教化。教之至也，可不谓信然哉！
    及夫秦则不然。灭先王之学，曰将以愚天下；黜师保之位，曰将以明君臣。胡亥之生也，《诗》《书》不得闻，圣贤不得近。彼赵高者，诈宦之戮人也，而傅之以残忍戕贼之术。且日恣睢天下以为贵，莫见其面以为尊。是以天下之人未尽愚，而胡亥固已不能分兽畜矣；赵高之威慑天下，而胡亥已自幽於深宫矣。彼李斯者，秦之宠丞相也，因谗冤死，无以自明，而况於疏远之臣庶乎？若此，则秦之亡，有以致之也。汉高承之以兵革，汉文守之以廉谨，卒不能苏复大训。是以景、武、昭、宣，天资甚美，才可以免祸乱，哀、平之间，则不能虞篡弑矣。然而惠帝废易之际，犹赖羽翼以胜其邪心。是後有国之君议教化者，莫不以兴廉、举孝、设学、崇儒为意，曾不知教化之不行，自贵者始，略其贵者，教其贱者，无乃邻於倒置乎？
    洎我太宗文皇帝之在藩邸以至於为太子也，选知道德者十八人，与之游习。即位之後，虽宴游饮食之间，若十八人者实在其中。上失无不言，下情无不达，不四三年，而名高盛古，岂一日二日而致是乎，游习之渐也。贞观已还，师傅之官，皆宰相兼领，其馀宫僚，选亦甚重，马周以位高，恨不得为司议郎，此其验也。文皇之後，渐疏贱之，至於母後临朝，剪弃王族，当中、睿二圣危难之际，虽有骨鲠敢言之士，既不得在调护保安之职，终不能措扶卫之一词，而令匠胡安金藏剖腹以明之，岂不大哀哉！兵兴以来，兹弊尤甚。师资保傅之官，非疾废毛不任事者为之，即休戎罢帅不知书者处之。至於友谕赞议之徒，疏冗散贱之士，甚者绅耻之。夫以匹夫之爱其子，犹求明哲慈惠之师以教之，直谅多闻之友以成之，岂天下之元子，而可以疾废毛不知书者为之师，疏冗散贱不适用者为之友乎？此何不及上古之甚也！近制，宫僚之外，往往以沉滞僻老之儒，充侍直、侍读之选，而又疏弃斥远之，越月逾时，不得召见，彼又安能傅成道德而保养其躬哉！臣以为积此弊者，岂不以皇天眷佑，祚我唐德，以舜继舜，以尧继尧，传陛下十一圣矣，莫不生而神明，长而仁圣，以是为屑屑习仪者，故不之省耳。臣独以为於列圣之谋则可也，计无穷之业以传後嗣则不可。脱或万代之後，有若周成王之中才者，而又生於深宫优笑之间，无周、召保助之教，则将不能知喜怒哀乐之所自矣，况稼穑之艰难乎！
    今陛下以上圣之资，肇临海内，是天下之人倾耳注目之日也。特愿陛下思成王训导之功，念文皇游习之渐，选重师保，慎简宫寮，皆用博厚宏深之儒，而又练达机务者为之，更进迭见，日就月将。因令皇太子洎诸王定齿胄讲业之仪，行严师问道之礼，至德要道以成之，撤膳记过以警之。血气未定，则辍禽色之娱以就学；圣质既备，则资游习之善以宏德。此所谓“一人元良，万国以贞”之化也，岂直修废学、选司成而足伦匹其盛哉！而又俾则百王，莫不幼同师，长同术，识君道之素定，知天伦之自然，然後选用贤良，树为藩屏，出则有晋、郑、鲁、卫之盛，入则有东牟、朱虚之强，盖所谓宗子维城，犬牙磐石之势也，又岂与夫魏晋以降，囚贼其兄弟，而自剪其本枝者，同年而语乎？微臣窃不自揆，思为陛下建永永无穷之长算，辄敢冒昧殊死而言之。臣稹谨奏。
    ●卷六百五十一
    ☆元稹（五）
    ○两省供奉官谏驾幸温汤状
    今月二十一日，车驾欲幸温汤。
    右，臣等伏以驾幸温汤，始自元宗皇帝。乘开元致理之後，当天宝盈羡之秋，葺殿宇於骊山，置官曹於昭应，警跸於缭垣之内，周行於驰道之中，万乘齐驱，有司尽去，无妨朝会，不废戒严。而犹物议喧嚣，财力耗，数年之外，天下萧然。累圣已来，深惩覆辙，骊宫圮毁，永绝修营，官曹尽复於田莱，殿宇半堙於岩谷，深林有逸才之兽，环山无匡卫之庐。陛下若骑从轻驰，则道途无拱辰之备；若乘舆稍具，则邑县有驾肩之忧；若帐殿宿张，则原野非徼巡之所；若銮车夕入，则门禁失启闭之时。六军守卫於空宫，百吏宴安於私室。忝为臣子，谁不惕然！况陛下新御宝图，将行大典，郊天之仪方设，谒陵之礼未遑，遽有温泉之行，恐失人神之望。臣等谬居荣近，冒死上言，伏乞特罢宸游，曲回天眷。稍待升平之後，别卜游幸之期，则□亭之禅可登，崆峒之驾非远。岂必驱驰一往，竦骇群情，胜境未周，圣躬徒倦。臣等无任恳迫志躯之至，谨诣东上ト门奏状以闻，伏候敕旨。
    ○辨日旁瑞气状
    今月二日，日旁瑞气
    右，奉宣“某日，日上有横赤气，五色，鲜明黄润，日两边各有嘉气，内赤外青。宰臣称贺，云是五色云见。不知是否”者。谨按《乙巳占》，有赤气横在日上谓之“戴”，其分当有益土进爵、推戴人君之象，又人君当立王侯，封建亲戚，以为福佑之徵。窃见其日除王潜、郭钊、田布等官，则陛下凡有举措，尽合天心，微臣所引占书，悉皆期验。伏请以“戴气”宣付史官，不可误书“五色□见”。又云：青赤短小在日旁谓之“珥”，微曲向日谓之“抱”。“珥”者缨珥之象，天子有喜，兼有和亲之事，又当拜将；“抱”者扶抱向就之象，邻国臣佐来降，天子有喜贺之事，子孙之庆，臣下忠诚辅主，国中欢喜和合。今非狄和亲，西戎通好，时者承元请命，其日三将同升，万姓欢呼，四方来贺，亦可谓陛下凡有举措，尽合天心，微臣所引占书，悉皆明验。伏乞亦以“抱、珥”宣付史官，不可误书“五色云见”。以前件图籍作载如右。
    伏以五色庆云，荩是小瑞；戴气抱珥，所谓殊祥，宰臣忽遽之间，未暇精究其事。此皆陛下礼行郊庙，诚达神祗，展百拜而忘疲，入九室而流涕，近臣兴感，上帝垂休，克呈捧日之祥，以展动天之德。微臣同沾侍从，别感恩慈，方当鼓舞之时，恨不叫呼而贺。然臣以为陛下特宣手敕宰臣云：“今月二日，卿等所言日旁五色云见，参验图书，荩是戴、珥之象。此皆祖宗积庆，特示子孙之祥，岂冲昧微诚，能致昊穹之贶。宜令有司择日告庙，上以奉高祖无穷之，次以报宪宗有截之功。诞告华夷，并令知悉。”若此则陛下感通之德，已见九霄，推让之风，将光万叶。烂然宸翰，手敕以示於宰臣；焕乎天文，撰诏自生於圣旨。事超万古，道冠百王。伏惟天恩，密赐裁察。
    ○谢准朱书撰田宏正碑文状
    魏博节度使李请与田宏正立德政碑。
    右，臣伏准今月二十四日敕，令臣撰前件碑文者。伏以田宏正首变魏俗，彰先帝之睿谋；近入镇州，宣陛下神武。积成忠恳，大有勋劳，人怀去思，愿刻金石。陛下所宜外诏台席，内委翰林，妙选雄文，式扬丕绩。岂谓天光曲照，御札特书，猥付微臣，实非常例。臣顷以特恩拔擢，便欲效死仰酬，遂竭愚诚，累蒙召对。自去年九月已後，横遭谤毁，无由再睹天颜，分随枯朽而凋，永绝恩波之望。岂料圣慈长在，记忆姓名，无人奏请撰碑，便自宸衷宣付。微臣忝非木石，粗有肺肠，空怀感涕之心，未获杀身之所。无任感恩思报镂骨铭肌之至。
    ○谢恩赐告身衣服并借马状
    右，泰伦重晏至，奉宣恩旨，授臣前件官告身、衣服、匹帛及借马者。忽降天书，乍乘云骥，颁衣焕目，贲帛盈庭，皆非朽陋之才，宜受光扬之赐。微臣无任跃惭惶之至。况臣素守疏愚，且无朋党。去年陛下擢自郎吏，命掌书词，非因宰相奏论，特是圣慈超授。感恩深切，频献封章。遂遭分外侵诬，不敢保全躯命。岂谓恩光转至，睿泽逾深，出自宸衷，选居近地，便令入院。当日召见天颜，口敕授官，面赐章服，拔令承旨，不顾班资。近日宠荣，无臣此例。发言感泣，指日誓心，苟无死节之诚，愿受鬼诛之祸。伏奉恩旨，令臣明日本司赴上，旧例更合中谢。伏缘先有疏论边事及幽州事宜，兼李愿入朝，并要面自论奏。伏料二十日入假已後，南衙机务稍闲，特乞恩许臣中谢。谨录奏闻，伏听进止。
    ○谢赐设状
    右，今日某乙奉宣恩旨，赐臣就院设者。臣闻推食之赐，用劝勋劳；置醴之恩，以待贤彦。微臣猥承天眷，擢自内庭，雨露频施，涓埃莫效。陛下载分美禄，特降珍羞。空怀满腹之惭，未有沃心之鲠，既充肤革，誓极肺肝，窃位素餐，实非诚愿。微臣无任感激恩私之至。
    ○谢御状
    御二十三字。
    右，泰伦重晏至，宣赐臣前件御。其中圣旨云“镇州逆乱，枉害忠良，若与元翼镇州节度使，即是舍贼之门”者。伏以睿若神，圣慈犹父，视凶狡之构乱，义在克清，念台辅之衔冤，期於必报，此荩仁深天地，勇过雷霆。臣实庸愚，难议窥测。况臣谋猷失次，罪戾是忧，宸翰忽临，天章焕发，舞凤回翔於怀袖，飞龙顾盼於缣缃，岂独传之子孙，便可镂於肌骨。微臣无任踊跃光荣之至。
    ○进田宏正碑文状
    田宏正魏博德政碑文。
    右，前件碑文，伏蒙御朱书，遣臣撰述，恩生望外，事出宸衷，铭镂骨肌，难酬雨露。臣伏以陛下所以令臣与宏正立碑，荩欲遣魏博及镇州将吏等并知宏正首怀忠义，以致功勋，臣若苟务文章，广徵经典，非唯将吏不会，亦恐宏正未详，虽临四达之衢，难掩万人之口。臣所以效马迁史体，叙事直书，约李斯碑文，勒铭称制，使宏正见铭而戒逸，将吏观叙而爱忠。不隐实功，不为溢美，文虽朴野，事颇章明。伏乞天慈，特留宸鉴。其碑文谨随状封进。谨具奏闻，伏候敕旨。
    ○进诗状
    臣某《杂诗》十卷。
    右，臣面奉圣旨，令臣写录《杂诗》进来者。伏惟皇帝陛下学深江海，文动星辰，乙夜观书，秋风咏赋。微臣入院之始，学士等盛传陛下亲批《贺雨》一章，体备鸾皇，思深珠玉。臣虽不得目睹宸翰，臣实窃得心念圣言。既仰烛龙之光，难逞聚萤之照，欲为陈献，益自惭惶。况臣九岁学诗，少经贫贱，十年谪宦，备极ゐ惶，凡所为文，多因感激。故自古风诗至古今乐府，稍存奇兴，颇近讴谣，虽无作者之风，粗中遒人之采；自律诗百韵至於两韵七言，或因友朋戏投，或因悲欢自遣，既无六义，皆出一时，词旨繁芜，倍增惭恐。今谨随状陈进，无任战汗屏营之至。
    ○进西北边图经状
    《京西京北图经》四卷。
    右，臣今月二日进《京西京北图》一面，山川险易，细大无遗。犹虑幅尺高低，阅览有烦於睿鉴；屋壁施设，俯仰颇劳於圣躬。寻於古今图籍之中，纂撰《京西京北图经》，共成四卷，所冀衽席之上，欹枕而郡邑可观，游幸之时，倚马而山川尽在。又太和公主下嫁，伏恐圣虑念其道远，臣今具录天德城以北，至回鹘衙帐已来，食宿井泉，附於《图经》之内。并别写一本，与《图经序》谨同封进。其《图》四卷，随状进呈。
    ○进西北边图状
    《京西京北州镇烽戍道路等图》一面。
    右，臣先画《圣唐西极图》三面，草本并毕，伏候面自奏论，方拟进呈。前月十一日於思政殿面奉圣旨云，诸家所进《河陇图》，勘验皆有差异，并检寻近日烽、镇、城、堡不得，令臣所画，稍须精详。伏缘臣先画《西极图》，疆界阔远，郡国繁多，若烽、镇、馆驿尽言，即山川榜帖太密，恐烦圣览，不甚分明。愚臣数日之间，别画一《京西京北州镇烽戍道路等图》已毕，纤毫必载，尺寸无遗。若边上奏报烟尘，陛下便可坐观处所。若欲验臣此图与诸家所进何如，伏乞圣明於南衙及北军中召取一久任边将者，或於中使内有经过连上校熟者，宣示其道，辨别精粗，即知臣愚一一皆有依凭，不敢妄加增减。其《圣唐西极图》三本，伏缘经略意大事须面自陈，伏恐次及降诞务繁，未敢进状候对。其《京西京北镇烽戍道路等图》并《序》，谨随状进呈。
    ○进双鸡等状
    同州防御使供进乌鹘并双鸡共四联。
    右，臣当州元和十五年奉宣，令采双鸡五联，各重四斤。频年采取，一联不获。自臣到州，询问采捕人等，皆云二十年前，采得一联双鸡，尔後更不曾采得。昨旬日之内，并获两联，斤两轻重，稍符诏旨。况浚郊初启，既以大翦豺狼；鸷鸟自来，可以助清枭獍。臣所恨身无羽翼，不获陪奉属车，擒狡兔之根源，破妖狐之群党。臣某无任忘躯思奋睹物感恩之至，谨遣某官某乙随状奉进。谨进。
    ○进马状
    同州防御使供进乌马一匹，八岁，堪打球及猎。
    右，臣窃闻道路相传，车驾欲游幸温汤，未知虚实者。臣职居守土，侍从无由，羡魏阙之埃尘，犹随日御，恨新丰之鸡犬，亦听车音，目断魂销，形留神往。又得进奏官状，知河中、华州、京兆府并於昭应排比进献。臣当州素乏所出，无以粗展丹诚。臣既别受恩私，又不合独无壤奠。伏以前件马北方正色，东道奇踪，调习多时，备谙材色。解击球者，每嘉其环回斗转，动可惬心；善猎射者，皆叹其度堑逾沟，走不换足。欲随正、至献贺，窃虑群众混同，徘徊瞻顾，蓄锐斯久。今者宸游近甸，地降灵泉，施展是时，戢藏何益。伏望陛下扬鞭顿辔，取验其驯良，结尾络头，试观其神彩。臣某深恩未报，愚志空存，自惭驽钝之姿，莫展驱驰之效，扪心恋主，因马喻身，轻冒天威，无任战汗。其马谨随状进。谨进。
    ○为萧相谢告身状
    右，中使某乙至，奉宣进止，赐臣某官告身一通者。凤衔真诰，虬捧天书，锦帙金笺，霞光日照。臣闻高宗命说，乃申“纳诲”之词；大舜相龙，爰有“┾谗”之训。空闻简策，未焕缣缃，岂臣宠荣，而足为谕。惭惶增惧，进退难安，拜受恩光，战汗交集。无任感戴殊私之至。
    ○为令狐相国谢赐金石凌红雪状
    恩赐金石凌、红雪各一两。
    右，中使窦千乘至，奉宣进止，以臣将赴山陵，时属炎暑，赐前件红雪等。臣职司复土，恋切攀髯，方当匍匐而前，敢有赫曦之惧？岂谓天光下济，灵药旁沾。念臣有丹赤之愚，故赐臣以洗心之物；察臣有木讷之性，故赐臣以苦口之滋。就日疑不冶之清冰，在合若遇圆之降雪。恩加望外，感极成悲。无任屏营之至。
    ○为萧相国谢太夫人国号告身状
    恩赐臣母国号、告身一通。
    右，某月日某乙奉宣恩旨，赐臣母前件告身。恩光灼耀，捧戴兢惶，对扬天休，无任战越。臣家传儒素，母实劬劳，每织屦以资臣宦游，尝断织以勉臣师学。念臣庸昧，本望非高，所希捧檄之荣，敢萌开国之庆。陛下恩加望外，简自宸衷，石封疆，已光於万业，蕊珠文字，重降於九霄。朝野谓之殊私，宗族以为荣观，臣及臣母，以以欢，誓将斋戒洗心，永奉真人之诰，缄在笥，深藏大帝之符。宝过金ぷ，瑞同鹊印，蓼萧知感，雨露难酬。无任跃兢惧之至。
    ○为令狐相国谢回一子官与弟状
    臣弟定，蒙恩授京兆府蓝田县尉。
    右，臣伏奉某月日敕，以所赐臣一子官回授臣弟定京兆府蓝田县尉。宠过忧深，恩殊感极，彷徨自顾，悚惕难居。臣本凡愚，猥当重任，虽星辰轨道，幸属圣时，而岁月环周，实妨贤路。未蒙罪退，益自惭惶，岂谓睿慈，仍加渥泽，特降推恩之命，曲成友爱之私。九族生光，百身何报？况蓝田美邑，黄绶清流，旋观冉冉之趋，倍庆怡怡之乐，手足交，形影相辉。空镂肝心，难酬雨露．无任跃感恩之至。
    ○贺降诞日德音状
    右，臣等伏奉今日敕旨，“以降诞之辰，奉迎皇太後宫中上寿，获申欢慰。宜集百寮，及外命妇进名贺。皇太後仍御光顺门内殿，与百寮相见。便永为常式”者。伏以降圣嘉辰，承天令节，新恩肇降，品汇咸休。皇太後念枢星之祥，重游甲观；群执事排阊阖而入，尽唱赓歌。同沾就日之荣，实庆溥天之乐。况百官承式，万岁传声，永为利见之规，弥荷无穷之泽。臣等谬参枢务，亲奉德音，庆忭之诚，倍万常品。无任鼓舞欢呼之至。
    ○中书省议赋税及铸钱等状
    中书、门下奏，“据杨於陵等议状，请天下两税、榷酒、盐利等悉以布帛、丝绵等物充税，一切不徵见钱”者。
    右，据中书、门下状，称“应徵两税，起元和十六年已後，并配端匹、斤两之物，以为税额，不用计钱，令其折纳，仍约元和十五年徵纳布帛等估回计”者。伏以两税不纳见钱，百姓诚为稳便。或虑土宜不等，恐须更有商量。请令天下州县，有山野、溪洞无布帛、丝绵之处，得以九谷、百货，一物已上，但堪本处交易用度者，并许折纳，便充留州、留使钱数。仍令依当处堪纳两税匹段及杂货估价，计折输纳。给用之时，并不得令有加抬。臣等又见比来州县，缘不纳见钱，抑令小户数人，并合共成端匹，期会来往，费扰倍多。今请天下州县有贫下户，两税数少，情愿输纳见钱者，亦任稳便。若此则上无抑配之名，下有乐输之利，以兹折中，实谓得宜。
    又据中书、门下状，称“盐利、酒利，本以榷率计钱，有殊两税之名，不可除去钱额，但合纳见钱者，亦请令折纳时估匹段”者。伏以粜盐价钱，自有本使收管，不要州县条流。至於榷酒利钱，虽则名目不同，其实出於百姓。今天下十分州府，九分是随两税均配。其中一分置店沽酒，荩是分外诛求，一则厚取疲人，二则严刑检下，上供既有定数，馀利并入使司，事实烦苛，法非画一。今请天下州府榷酒钱，一切据贯配入两税，仍取两贯已上户均配，两贯已下户不在配限。先有置店沽酒处，并请勒停。若此则赋敛无名额之烦，贫富有等差之异，人知定准，吏绝因缘。臣等商量，以此为便。
    右，据中书、门下状，欲“令诸道公私铜器，各纳节度、团练等使，令本处军人铸，其铸本请以留州、留使钱、年支未用物充，待一年後，铸铜器尽勒停，其州府有出铜铅可以广铸处，每年与本充铸”者。臣等约计天下百姓有铜器用度者，分数无多，散纳诸使，斤两荩寡。创置炉冶，器具颇繁，一年勒停，并是废物。军人既未素习，铸亦恐甚难。又每年留州、留使钱额，本约一年用度支留，若待铸得新钱，然遣当州给用，必恐百事久阙，不应时须。臣等商量，请令诸使、诸州一切在所，许百姓以铜器折纳税钱，并度支给价收市，每年每季，随便近有监冶处，据数送纳。所冀炉冶无创置之劳，工匠有素习之便，不烦铸本，自有利宜。其州府出铜铅可广铸处，请委诸道有铜铅处长吏，各言利害，具状申陈，参酌众情，然议可否。
    以前据中书、门下奏，请“令中书、门下两省重义可否奏闻”者。臣等谨议如前，谨录奏闻，伏候敕旨。
    ○中书省议举县令状
    元和十五年八月日，中书舍人臣武儒衡等奏。驾部郎中知制诰臣李宗闵、中书舍人臣王起、库部郎中知制诰臣牛僧孺、祠部郎中知制诰臣元稹。〉
    吏部重奏举荐县令节文。
    右，吏部以停年课资之格，取宰邑字人之官。公干强白者，拘以考浅；疾废耄者，得在选中。倒置是非，无甚於此。朝廷将欲渐去其弊，所以特设举荐之科。明诏既行，起请寻下。有司再议厘革，何以取信於人？据吏部云：“‘增加新户，开垦荒田’，已是考课旧条；‘狱绝系囚，冤人申雪’，亦是正途常事；‘举寮吏不法’，恐生告讦之风，‘有利益公家’，又未指陈其目。”选授者例无异绩，尚得四考守常；举荐者纵未殊尤，岂可二年便罢？今请但行连坐举主之文，不必更依吏部分外条件。又云：“见任官及处士散试官，并请停集。”且起家散试，固有才能，见任他官，何妨抚字？若皆限其资历，即与常选何殊？今请除见任县令，其馀并令赴集。又云：“检勘榜样，剥放程式，及试书、判，并请准平选人例处分。”若此则案牍之吏，得肆奸欺。书、判虽工，何关政术？有同减选赴集，岂是特举与官？今请应举荐人，量纳文状，便令注拟，亦不在剥放及试书、判之限，又云：“并请注破碎之县，责其效实。”本举良能，冀蒙优奖，皆居破碎之处，恐同贬降之条。以前数件，荩恐不可施行。伏请但依起请节文处分，仍请据今年县令员缺，先尽举荐人数，留缺有馀，然後许注拟平选人等，冀将允当。同前五舍人同署。
    ○弹奏剑南东川节度使状
    剑南东川详覆使言：
    故剑南东川节度、观察、处置等使严砺，在任日擅没管内将士、官吏、百姓及前资、寄住等庄宅、奴婢，今於两税外加徵钱、米及草等。谨件如後。
    严砺擅籍没管内将士、官吏、百姓及前资、寄住涂山甫等八十八户庄宅共一百二十二所，奴婢共二十七人，并在诸州项内分析。
    右，臣伏准前後制敕，令出使御史，所在访察不法，具状奏闻。臣昨奉三月一日敕，令往剑南东川，详覆泸州监官任敬仲赃犯。於彼访闻严砺在任日，擅没前件庄宅、奴婢等。至今月十七日详覆事毕，追得所没庄宅、奴婢文案，及执行案典耿琚、马元亮等检勘得实。据严砺元和二年正月十八日举牒云：“管内诸州，应经逆贼刘辟重围内并贼兵到处所有应接，及投事西川军将、州县官，所由典正、前资、寄兹，所犯虽该霈泽，庄田须有所归，其有庄宅、奴婢、桑柘、钱物、斛斗、坳、碾等，悉皆搜检。”勘得涂山甫等八十八户，案内并不经验问虚实，亦不具事职名，便收家产没官。其时都不闻奏，所收资财、奴婢悉皆货卖破用，及配充作坊驱使，其庄宅、桑田、元和二年三年租课，严砺并已徵收支用讫。臣伏准元和元年十月五日制，“西川诸军、诸镇、刺史、大将及参佐、官吏、将健、百姓等，应被胁从补署职官，一切不问”，又准元和二年正月三日赦文，“自今日已前，大逆缘坐，并与洗涤”。况前件人等，悉是东川将吏、百姓，及寄住衣冠，与贼党素无管属。贼军奄至，暂被胁从，狂寇既平，再蒙恩荡。严砺公违诏命，苟利资财，擅破八十馀家，曾无一字闻奏。岂惟剥下，实谓欺天。其庄宅等至今被使司收管，臣访闻本主并在侧近，控告无路，渐至流亡。伏乞圣慈勒本道长吏及诸州刺史，招缉疲人，一切却还产业。庶使孤穷有托，编户再安。其本判官及所管刺史，仍乞重加贬责，以惩奸欺。
    严砺又於管内诸州元和二年两税钱外，加配百姓草，共四十一万四千八百六十七束，每束重一十一斤。
  </div>
  <div class="pagination">
   <a href="全唐文_page378.html">
    上一页
   </a>
   <span>
    ...
   </span>
   <a href="全唐文_page374.html">
    374
   </a>
   <a href="全唐文_page375.html">
    375
   </a>
   <a href="全唐文_page376.html">
    376
   </a>
   <a href="全唐文_page377.html">
    377
   </a>
   <a href="全唐文_page378.html">
    378
   </a>
   <span class="current-page">
    379
   </span>
   <a href="全唐文_page380.html">
    380
   </a>
   <a href="全唐文_page381.html">
    381
   </a>
   <a href="全唐文_page382.html">
    382
   </a>
   <a href="全唐文_page383.html">
    383
   </a>
   <a href="全唐文_page384.html">
    384
   </a>
   <span>
    ...
   </span>
   <a href="全唐文_page380.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
