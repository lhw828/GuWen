<!DOCTYPE html>
<html>
<head>
    <meta charset="UTF-8">
    <title>香艳丛书 - 第 226 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 226 页/共 467 页</h1>
    <div class="content">　适生试京兆，道经访之。秋容憔悴，殆不可支。叹曰：“坐视骨肉狼藉刀锯之下。有心者当为分痛，况仆哉！”以金啖张，竟挟入都。竹子素工琵琶，唱可怜侬曲，哀感顽艳，至是乃更为吴声。生每擫笛倚歌，以迟声媚之。时酒阑起舞，未终，即投怀笑语。然竹子欢而能节，语生曰：“试期且迫，日以声色累卿，愈增孽障。左右砚席清谈何如？”生益敬之。 
　无何，张使索至，捧泣欲绝。生曰：“无虑，终相救耳。”遣仆护归。抵家，泣且尽矣。生试罢，谋脱之。张索金五百，生许之，而措于其戚。次日，张作书绝生。生大惊，使仆视之，竹子方拥彗，呼使人谓曰：“郎君好自爱也。”掷一囊促使者归。生启之，断发尺许。是夜遂经，时年十九。 
　磋夫！竹子薄命人也。生语予曰：“竹子有菊癖。所居种满隙地。常曰：‘爱其清瘦如侬耳。’又喜听蟋蟀，谓：‘渠能道侬心事也。’”吁！亦可怜已。 


　　金华神记　宋　高邮崔公度伯易　着 

　淮海张邦基曰：“崔伯易尝友《金华神记》，旧编人《圣宋文选》后集中，今亡此集。近读《曲辕集》复见之，因载之以广所闻云。” 
　汁人有吴生者，世为富人。而生以娶宗女，得官于三班。嘉佑中罢任高邮，乃寓其家于治所，而独与兄子赍金缯数百千，南适钱塘，道出晋陵，舣舟于望亭堰下。是夜月明风高，生乃危坐舷上，颓然殊不有寝意。久之，忽有裶衣披发持刃炬自竹林间出者，后引一女子冠玉凤冠，曳蛟绢文锦之衣，颜色甚丽，而年十八九耳。生见而惊。俄顷至岸侧，回叱裶衣者，曰：“可去矣，无久留也。”于是灭炬泣拜而去。女子即登舟而坐，谓生曰：“见向来裶衣者乎？此君之夙仇也，而索君且数十年矣，乃今方得之，第以我故得免。不然，今夕君当死其手！”生闻益惊骇不自安。女子笑曰：“君怯耶？”即以金缕衣置肩上，生稍安。乃问曰：“若神欤？其鬼耶？”女子曰：“我非人，亦非鬼，盖金华神也。过去生中，尝与君为姻好，窃知将有所不济，故相救尔。今事已，我亦当去君矣！”遂去不复返顾。 
　生以目送，至于林中不见。将掩关，忽睹女子坐其后，生大惊。女子笑曰：“知君怯，故相戏。安有数十年睽索，一旦邂逅而速往者耶？”遂相与入舟中，取酒共饮，其言谐谑，悉如常人。然生诫曰：“毋高声，恐兄子之知。”女子曰：“我声特君可闻。他人虽厉声，亦不能闻也。”生益疑，窃自惧，曰：“此果神也，固无所惮；倘鬼，则必有所畏矣。”因出剑镜二物示之。女子曰：“此剑镜尔，精与鬼则畏。夫阳剑，物而有威者也；鬼，阴物而无形者也。以无形而遇有威，是故销铄其妖，而不能胜，故鬼畏剑也。镜亦阳物而至明者也，精亦阴物而伪变者也，以伪而当至明，是故暴着其形，而不能逃，故精畏镜也。昔抱朴子尝言其略，而我知之且久矣，乃欲以相畏乎？”生惧起谢曰：“诚无他意。”至明起谓生曰：“舟揖已有晓色，势不能久留，当与君子诀矣。君后十年，游华山日，多置朱粉于路隅，梧桐下，扬之。虽然，君今不可终此行，恐复不济也。”因索笔题诗一章曰： 
　　罗袜香消九九秋，泪痕空对月明流。 
　　尘埃不见金华路，满目西风总是愁。 
书已，辄复流涕歔欷而去。明日思其言，遂回棹，不复南去。复以其事语人，人或诘其兄子，果亦不知也。 



　　春娘传　宋　汝阴王明清　着 

　 京师孝感坊，有邢知县、单推官并门居。邢之妻即单之姊也。单有子名符郎，邢有女名春娘，年齿相上下，在襁褓中巳议婚。宣和丙午夏，邢掣家赴邓州顺阳县官守，单亦举家往扬州待推官缺，约官满日归成婚。是冬，戎寇大扰，邢夫妻皆遇害。春娘为贼所掳，转卖在全州娼家，名杨玉。春娘十岁时，已能读语孟诗书作小词，至是娼妪教之乐色艺事，无不精绝。每公庭侍宴，能将旧词更改，皆对有着摸处。玉为人容貌清秀，举措闲雅，不事口吻以相嘲谑，有良人风度，前后守倅皆眷之。 
　单推官渡江，累迁至郎官，与邢声迹不相闻。绍兴初，符郎受父荫，为全州司户。是时一州官属，推司户年少。司户知杨玉甚慕之，玉亦有意而未有因。司理与司户，契分相投，将与之为地，畏太守严明，有所未敢。 
　居二年，会新守至。守与司理有旧，司户又蒙青睐，于是司理置酒请司户，只点杨玉一名侍候。酒半酣，司户佯醉呕吐，偃息于斋。司理令杨玉侍汤药，因得一遇会以遂所欲。司户褒美杨玉，谓其但多才艺。因曰：“汝疑是一个名公苗裔，但不可推究果是何人。”玉羞愧曰：“妾本宦族，流落在此，非杨妪所生也。”司户因问其父是何官何姓，玉涕泣曰：“妾本姓邢，在京师孝威坊居，舅在幼年许与其子结婚。父授邓州顺阳县知县，不幸父母皆遭寇殒i命，妾被人掠卖至此。”司户复问曰：“汝舅何姓何官？其子何名？”玉曰：“舅姓单，是时得扬州推官。其子名符郎。今不知存亡何如？”因泣下。司户慰劳之曰：“汝日日鲜衣美食，时官皆爱重，而不为轻贱，有何不可？”玉曰：“妾闻女子生而愿为之有家。若即嫁一小民，布裙短衣，啜菽饮水，亦是人家媳妇。今在此中迎新送故，是何情绪？”司户心知其为春娘也，然有所处而未敢言。 
　后一日，司户置酒，为司理召杨玉佐樽，遂不复与狎昵，因好言正问曰：“汝前日言为小民妇，嫁亦甘心。我今丧偶，无正室，汝肯嫁我乎？”玉曰：“丰衣足食，不用送往迎来，此亦妾所愿也。但恐新孺人归，不能相容。若见有孺人，妾自去察知，一言决矣。”司户知其厌恶风尘，出于诚心，乃发书告其父。 
　初，靖康之难，邢有弟号四承务，渡江居临安，与单往来。单时在省为郎官，乃使四承务具状，经朝廷径送全州，乞归良续旧婚。符既下，单又致书与太守，四承务自赍符并单书到全州。司户请司理召玉，告之以实，且戒以勿泄。次日，司户自袖其父书，并省符见太守。太守曰：“此美事也，敢不如命。”既而至日中，文引不下。司户疑其有他变，密使人探之。见厨司正铺排开宴。司户曰：“此老尚作少年态也。错处非一，此亦何足惜也。”既而果召杨玉侍候，只通判二人。酒席半，太守谓玉曰：“汝今为县君矣，何以报我？”玉答曰：“妾一身皆明府之赐，所谓生死而骨肉也。何以报德？”太守乃抱持之，谓曰：“虽然，必有报我。”通判起立正色谓太守曰：“昔为吾州弟子，今是司户孺人。君子进退当以理。”太守踧踖谢曰：“老夫不能忘情。非府判之言，不知其为非也。”乃令玉入宅堂与诸女同处，始召司理司户四人同坐，饮至天明，极欢而罢。 
　晨州朝视事，下文引告翁妪。妪出其不意，号哭而来。养女十余年，用尽心力，今更不得别见。春娘出，谕之曰：“吾夫妻相寻得着，亦是好事。我数年虽蒙汝养，所积金帛亦多，足为汝养老之计。”妪犹号哭不已，太守叱之使出。既而太守使州司人自宅堂接出，玉与司户同归衙。司理为媒，四承务为主，如法成婚。 
　任将满，春娘谓司户曰：“妾失身风尘，亦荷翁妪爱育，亦有义姨妹情分厚者。今既远去，终身不相见，欲少具酒食，与之话别如何？”司户曰：“汝昔事，一州之人，莫不闻知，又不可隐讳，此亦何害！”春娘遂设盛筵，就会胜寺请翁妪及同列者十余人，会饮。酒酣，有李英者，本与春娘连居，其乐色皆春娘教之，常呼为姨，情极相得。忽起持春娘手曰：“姨今超脱出青云之上，我沉沦粪土之中，无有出期。”遂出声坳哭，春娘亦哭。李英针线妙绝，春娘曰：“吾司户正少一针线人。但吾妹平日与我一等人，今岂能为我下耶？”英曰：“我在风尘中常退步，况今日有云泥之隔，嫡庶之异，若得姊为我方便，得脱此一门路，也是一段阴德事。”春娘归以语司户。司户不许曰：“一之为甚，其可再乎？”既而英屡使人续求，司户不得已，拚一失色，恳告太守。太守曰：“君欲一箭射双雕耶？敬当奉命，以赎前此通判所责之罪。” 
　司户掣春娘归，舅姑见之，相持大哭。既而问李英之事，遂责其子曰：“吾至亲骨肉，流落失所，理当收拾。今更旁及外人，岂得已而不已耶？”司户惶恐，欲令其改嫁。其母见李氏小心婉顺，遂命之居。居一年，李氏生男，邢氏养为己子。 
　符郎名飞英，字腾实，罢全州幕职，历令丞。每有不了办公事，上司督责，闻有此事以为义事，往往多得解释。绍兴乙亥岁，自夔罢倅，奉祠寄居武陵，邢氏李氏皆在侧。当时士大夫具言其事，无有隐讳，人皆义之。 



　　贞烈婢黄翠花传　清　阀名 

　 黄翠花，予家媵婢也。幼鬻林氏，从嫁而归，年始垂髻，玉立亭亭，纤腰如削，大有林下风致。虽处青衣，而修洁自饬，耻与阘茸为伍。非奉使令，不妄出入。每见生客，则赪颜赤颊，若无以自容。主妇觉其意，少所差遣。其母再适人，闲来省婢。婢未尝正视，终不与交言。其天性激烈，不失礼如此。同室婢肥而善淫，婢恒鄙之，不与共饮食。因播为谣啄，欲以污婢。婢闻大恚，将与偕死，其人惧匿他所。婢终日涕泣不食。主妇譬晓百端，坚卧不起，次早失婢所在。踪迹之，则溺死于西河之浒，出视其尸，面色如生，结束紧密，闻者皆叹异。 
　先是，余爱婢美且贞，欲纳为簉室，闻之婢，婢心许之矣。然每相遇，弥自矜严，凛然不可犯。既而室人以其性刚劝沮，余事以不谐。后见婢则凝涕怨绝，殆恨余之以非礼餂者。而同室婢，则用此污蔑，遂愤恨以致死，余不能无遗憾焉！死阅月，一日见梦于余，楚楚可怜，若有所恳者。揣其意，盖欲余出一言以美之也。既醒，灯影荧荧，秋风飒飒，犹疑婢之在侧然。挑灯起草，援笔而为之传。 
　稗史氏曰：“昔《五代史》载王凝之妻，携幼子归其夫丧，将止逆旅。逆旅主人牵其臂出之。妇泣曰：“身为妇人，此手乃为人所执耶？不可以一手故并污吾身。”乃自引刀断其臂。又高邮露筋祠，宋米芾刻石纪事：相传有女子随嫂氏，夜过此。天阴蚊盛，嫂借宿田家，女坚执不就，独宿草莽中，遂以蚊死，其筋露焉。今婢因一言之污，不惜以死自明。视二女之事，何多让焉！抑彼婢也，而能若是，不尤足多欤！名以贞烈，诚当之而无愧云。 
 

　　花仙传　清　阁名 

　花仙姓郎，名王娟，小字国香，行五。其祖本人国朝勋旧之裔，以防御出镇浙江。世袭，至乃父，由甲科历官江左。乾隆癸未，奉诏出旗籍，遂居杭州。其母干夫人，佞大士虔甚。一日谒天竺，至湖上花神祠，群花玉立，西廊一红衣仙子执兰者，娟艳无比。夫人凝视不忍去，因戏曰：“何修得如是女郎，当偶以绝代才婿。”既归遂孕，是时夫人已四子四女矣。甲申中秋夕坐月下，不觉漏深，恍惚于蝉娟玉阙之中，复见红兰女子，而不知为梦也。次日子夜，花仙生。有宿慧。弱龄就女傅数年，书无不览，尤熟昭明选，故文字无不能之。小楷学灵飞麻姑，端秀工丽。善花卉，或以针代颖，亦如天成。诸兄悉雅善歌吹，花仙娱母和以笛，兼及朱丝红牙，不惟合拍，迥异凡响。风前铁马声，哀怨感人，而花仙自幼喜闻之。父兄继宦江淮间，居不一处，然必楼。而雨铃风铎，与横竹焦桐相答应，故所在彩云明月，皆为变容，花仙亦凄绝也。 
　既长，失怙，随母兄出知沛县。江南诸显族，多求聘者。夫人皆挥麈却之。无何，夫人病弥留时，谕诸子曰：“五妹非寻常人，相攸，宜慎选快婿，虽死何憾。否则，非孝子也。”仲子蠡湖泣受命，奉母丧归，设奠西湖之上。钱江内戚相吊者，见花仙素妆哀艳，如白衣大士，拈出浴新莲，莫敢迫视。 
　许桐柏孝廉之配，亦在座中。归而语桐柏曰：“适舟中欲为小诗，状其美，觉飞燕瘦而玉环肥，皆不足比，仅得‘坐立如图画’五字而已。”桐柏跃然曰：“衢州太守之弟，舒香郎者，少负异才，难其偶。予曾见所著文字，惊叹纳交。仪表又复俊伟，如玉山宝剑，与花仙殆双绝乎！”遂检行囊，得香郎自书《铁马词》一曲为之媒。蠡湖读之喜。因为给花仙为往昔才人所作，花仙喟然曰：“太白仙才，诗书两绝，令人有汉武相如之想。”蠡湖喜愈笃。 
　天台别驾，方藕堂小士也，为蠡湖至戚。闻而异之，偕桐柏寓书于香郎之兄缓亭太守。太守陈其故于太恭人，大喜慰。命香郎泛舟如杭，与蠡湖藕堂会饮于桐柏山房，一如姻好，一时名下士竞为之记。而铁马蹇修，不翅秦楼箫管矣。 
　乙巳冬时，将迨吉，花仙适伤暑，即小嗽。而香郎之母忽病疟。花仙窃忧之，而嗽愈笃矣。蠡湖素友爱，时时状香郎好处，如绘小影，且曰：“得才婿如此，何可久病。”不知病者畏病，乃适增病。不得已就医姑苏，去衢益远。太恭人感其孝，命香郎遣使寓书问病状。 
　花仙已自虑不起，和泪溃墨评书，藏之为殉葬计。元旦犹艳妆，倩扶相贺。阅三日预知化期，迓诸子垂涕作别，举室皆啼嘘不能仰视。凡所制诗字，及琴书玩好之物，皆预焚。自随嫁衣朱翠值累万，亦归祝融，旗俗也。五日立春得句云：“莫恨春归花始发，可怜花落在春前。”翊日倩画师，图其终容，拜兄嫂而进之。泪涔涔曰：“恨宁有极！”言次忽曰：“菩萨来矣！”遂殁。诸姊哭之。约两时许复苏，不复能言，但自解两臂金钏交仲兄蠡湖，以目示意。蠡湖大哭曰：“吾当以图钏诸物手付香郎也！”丙午春，正月六日，申刻仙去。距生年二十有三。 
　讣至郡，阁署大惊，争讳饰以闻。而香郎魂梦感通，屡有奇验。迨赠物至，遂大哭，而燃之以烛，同室往救幸而免。但焚铁马玉墀一角，花阑石凡门盟词尚在。拈兰渥卷，意注所天。图外一匣，藏所制红绣囊一片，乃病中未竟之作。金牙枝香囊绣帕一，玉坠香房一，扇腕钏一，曾着足绣舃一双。花仙既殁，凡郎及姻娅及闺秀之识花仙者，闻其异无不涕零，或祭拜于花祠殡室云。 
 

　　薄命曲　清　孙学勤 

　　苏台恨事，粤邸奇闻，聊资嫠妇之吟，敢诩骚人之赋。则有女系沈园，张雀屏于白下：郎非蔡仲，托麟趾于乌衣。鸠媒作合，巧勾酿蜜之蜂。雁婿领颃，误认穿花之蝶。既无完璧良谋，信乎女子非难养；全设空城幻计，陪了夫人又折兵。狂态复萌，遂致鹊巢俱毁；狡谋既败，乃思兔窟别营。舟泛捧心西子，客岂大夫；夜奔蹙额文君，卿非司马。谁唱阳关，触目尽恨山怨水；自歌薄命，栖身在瘴雨蛮烟。无何青鸾孤镜，嗟我良人。黄鹄长吟，哀兹浪子。小玉复生，不藉黄衫之客；双文虽嫁，欲依白发之亲。久矣莺花无主，谁借东风？幸哉桑梓有人，重归吴地。事异会真，难陈幽怨；词非长恨，只述孽缘。看此日源归星宿，几同掬水之羞；倘明年春到江南，莫惹游丝之系。词曰： 
　　西风瑟瑟朔风寒，听说吴娘心转酸。 
　　自古红颜同一哭，琵琶新调客中弹。 
　　相传本是吴江女，待字年年金屋贮。 
　　娇养深闺二十春，秦楼愿结吹箫侣。 
　　多情枉说蔡中郎，张绪风流李益狂。 
　　蝶使蜂媒频扰攘，郗家妙选在东床。 
　　芳姿落尽殷红色，洞口桃源渔父入。 
　　漏泄春光未几时，失身误嫁偷花贼。 
　　生成薄命巳如斯，浪迹萍踪任所之。 
　　瞻望父兮瞻望母，泪珠湿透手中丝。 
　　凄惶漫比商人妇，明月空船惭忍垢。 
　　诡托虹桥自有家，痴情肯信甘言诱。 
　　轻舟晓夜走珠江，独对菱花恨满腔。 
　　翠羽明珠挥霍尽，终风强暴世无双。 
　　王魁岭外今年死，又哭天涯轻薄子。 
　　郎自寡情妾自悲，落花无主随流水。 
　　他乡强作未亡人，魂梦依依了夙因。 
　　不惜波心拚一死，高堂尚有望儿亲。 
　　妆奁已典囊无物，斗室长斋惟绣佛。 
　　一日思亲十二时，身留只为双亲屈。 
　　同乡高谊感诸君，共醵金钱赠练裙。 
　　十幅蒲帆归白下，不须惆怅怨行云。 
　　我闻此事常三叹，失路谁悲肠欲断。 
　　倾城倾国类如斯，柳丝莫漫因风乱。　　　　 
　　武进沈姓，家小康。有女容华绝代，见之者无不惊为天人，远近耳其名，争聘之。其父母苛于择婿，故年及标梅，未赋丁归。一日有委禽者来，诘其姓氏，曰蔡姓；审其居址，日八闽；研其世族，曰：“相公嫡孙也。因就选都中，与太守某有旧，故枉道相访。千里姻缘，幸无却焉。”其家犹恐见诳，使人窃觇之，见其出入郡署，裘马甚都，固翩翩佳公子也。既心艳其丰厚，复谂知其阀阅。以为有此乘龙人选，讵不增门楣辉耶？乃许之。于是卜吉纳采，礼俱简略。蔡固客居，遂入赘于沈。沈以爱女而结亲巨族，妆奁几费数百金。乃结缡未弥月，而箧中已告罄矣。沈氏始悔，待蔡浸薄。早夜侦其所与游者，则尽市井无赖辈，某太守处亦成空谷足音，盖其夤缘伪诈为所识破故也。 
　　蔡既为女家人所不礼，诡计顿穷，声言偕女返里。沈氏阻之，以死相挟。沈固经纪中人，惧祸畏讼，遂听客之所为。向以为齐大非偶者，今且涕出女吴矣。 
　　蔡乃携女托言回闽，竟之东粤。女怪问之，则曰：“吾籍隶浙江，实非闽人。广东多亲故援引，无忧不富贵，此间乐不思蜀也。”女知失身匪人，惟有自悲薄命而已。久之舟抵羊城，僦屋以居。往来于仕宦富贵之门，遇浙人则为浙，遇闽人则为闽，伪托华胄，稍有所获。女虽相处经年，亦不知其为浙为闽也。 
　　无何，蔡病，病且危。女泣而问曰：“万一不讳，柩将安归，妾身何托？”蔡瞠目直视，至死无一言。女尽鬻寓中之所有殡之，终日饮泣自伤。女素精女红，困则藉针纫以糊口，相伴惟一媪。媪间以温言劝其改适，辄以死自誓。媪有子素无赖，每以游语挑之，女峻拒痛詈始免。又欲鬻女于珠娘船上，畏女志坚，猝不敢发。女欲归省父母，苦囊底羞涩。会同乡客，有闻其事者，悯其节，哀其遇，为经理其资斧而归焉。（自记） 
 

　　徐娘自述诗记　清　缪艮 

　 徐凤箫，才女也。偶尔怀春，为吉士所诱。往来情密，惧小婢泄其事，死之，遂系狱。乃集古人诗句，成十二首，以自述： 
　其《遥晤》云： 
　　绿窗无伴动春愁，谁绾青骢涕满楼。 
　　不敢众中明向我，几回抬眼又低头。 
　《井遇》云： 
　　银瓶素练汲井浆，偷照红妆玉井傍。 
　　妾自含情只一笑，暗抬星眼掷儿郎。 
　《送领》云： 
　　暗香星颈细裁缝，半幅红缯意万重。 
　　妾自爱他针线好，襟边添朵绣芙蓉。 
　《楼会》云： 
　　人来窗外月三更，相识虽新有故情。 
　　云雨未谙心尚怯，卿须怜我我怜卿。 
　《赠珠》云： 
　　玉郎赠妾翠全环，妾赠珍珠泪暗弹。 
　　他日绿林能结子，争如三五月团圞。 
　《计逃》云： 
</div>
    <div class="pagination">
<a href="香艳丛书_page225.html">上一页</a><span>...</span><a href="香艳丛书_page221.html">221</a><a href="香艳丛书_page222.html">222</a><a href="香艳丛书_page223.html">223</a><a href="香艳丛书_page224.html">224</a><a href="香艳丛书_page225.html">225</a><span class="current-page">226</span><a href="香艳丛书_page227.html">227</a><a href="香艳丛书_page228.html">228</a><a href="香艳丛书_page229.html">229</a><a href="香艳丛书_page230.html">230</a><a href="香艳丛书_page231.html">231</a><span>...</span><a href="香艳丛书_page227.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
