<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 84 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 84 页/共 134 页
  </h1>
  <div class="content">
   嵗秋八月之吉万方百执事咸以金函奉贺于大廷以祝万年无疆之休所以大一统昭臣敬也嘉靖防防大荒落之嵗陜西行太仆寺则大卿东津左君亲拜表以上于是厥寮春城李君宗室存一子及其子沧江子咸惘然有惜别之色先期为防于泾水之津凡引流通池之处花卉竹木幽胜之区咸韵其语以歌焉而引其觞以酌之歌而休酌而倦则执手道别忻其来而悲其去也其词盈帙沧江子集以为巻请余名之以赠其行盖凡君之游余率与焉而其唱和之词尤多故不敢以狂简辞辄题其首曰泾津别意而为之序曰诗三百大夫行役君子劳慰之辞为多然四牡忧及父母山甫式望其归申伯之出封韩侯之辞觐或逺于亲或违于君巳不足多而况于北山之劳役不均小明之畏此罪罟乎是不可以方于今日者也岂非值升平至乐之世上下交泰之际乎歌呼相接于耳而轩輶相摩于道吾何忧乎其为别也抑盛衰之理相继而少壮之时不常也追唯十七年间余自秘閤读书为郎官君适登进士当是时青眉年少谓可以致身稷契而乐睹唐虞其志气之盛为何如今也少者壮壮者强强者衰而余之愚劣摧败尤不足比数夫其少壮之变巳足悲矣而又况于衰迟之别哉夫人之老少离合如泾流之冻解浮沉耳何足多忧然泾之冻解沉浮变于前而泾未尝变也吾徒能于老少离合之变而能有不变者焉吾何为而忧其为别也是以送于泾之津伸此説以赠之
　　吉安进士録序【罗洪先】
　　昔人有言名不必魁魁不必名盖叹人品与科第不能尽相值也我朝开科一百七十九年吉安一郡举进士者七百有九十人可谓盛矣而名人亦往往出于其间有足为千百世之望者岂非国家养士之效轻重低昻之势不得不趋于此哉虽然谋畧如罗洪文相业如杨文贞忠义如顔沛县其他政事文学不可枚举固又不尽以进士名也今进士所题姓名邑里官爵具在有视之而不知其人者此果何益于有无之数然此特言其无能而巳其或集诟防秽使人羞与为伍欲殊井疆不可得斯一之巳甚又何以众寡为哉尝闻藩臬有挟进士鄙阃帅者积不胜忿一日同谒文庙登礼殿指四配十哲像戏阃帅曰君识姓名否阃帅应声曰某不读书不识为谁氏但闻皆非进士出身也戏者惭无以应呜呼为进士者其母为此辈姗笑者其思为千百世之望也哉是本始吾邑学海邓君续之为庐陵同年华山鲁君然多遗误予为増其年世里氏且补书败书及近科未入者凡若干人泗州鲁轩常君以进士知吉水梓以传今为户部主事





　　明文海巻三百一
　　钦定四库全书
　　明文海巻三百二　　　　　余姚黄宗羲编序九十三
　　杂序
　　椒山杨公手书防【郑履准】
　　别后一路日食奏稿成日夜奔趋至京师十八日到任日食次日赍本至端门闻拏内灵台打一百知题目不合即趋出连日快怏至十八日故又有此奏二王事本后原有一段大意谓贼臣之得专权皆原于皇上父子之不相见后俱削去止存此二句犹有此祸打后两腿出血脓四五十碗肉溃几见骨今幸将平复逐日心亦坦然略无怇懆意南都之事主张赞成专望老先生言不尽意统惟鉴谅二月十一日继盛顿首
　　予少习章句每从简帙诵古忠谏事未尝不抚巻长噫思得一神遇之壬子夏侍父白下见椒山杨公左顾脩髯伟貌音如洪钟望而知其非常人也心窃仪焉不数月椒山应召北上予父嘱之曰俟时而动无蹈前车椒山颔之及抵京值日食之变朝莅任夕上书指斥奸佞致干上怒杖阙系狱至癸丑二月从狱中出片纸托林吏间闗数千里传至金陵上述抗疏之由中叙被刑之毒末言顺受之正复以金陵根本重地凡事皆仗主持为托吾父环诵数番弹指饮泣真所谓虽死不忘君者乎乙夘孟秋予随父入京而公以是冬受刑西市人皆洒泣公自怡然唯诵平生未了事留与后人补而己戊午四月三殿灾人皆见公青巾素服双眸烱烱凭午门西角槛若指挥扑灭状逾时方隐因忆天顺丁丑承天门灾于肃愍公见形烈焰上感帝心还其妻子而公之见形也人皆缄口结舌莫敢一言即怜公者亦窃窃私叹而已嗟嗟公之精忠劲气伯仲肃愍即一时摧折而百世下安知无吊湘哀郢者乎甲子仲春偶披敝匣覩公手泽并予父之防追念畴昔濡颖而记其颠末如此云
　　防王右丞霁雪巻【冯梦祯】
　　呉昆夫人与予外族有葭莩之亲偶擕此巻见示述其先得之管后载门小火者火者家有铁栎门闩或云漆布竹筒揺之有声一日为物所触遂破堕三巻此其一也予初未深信翻阅再三不觉神王因便觉神峯吐溜闭户焚香屏絶他事春圃生烟真若蚕之吐丝虫之蚀木至是粉缕曲折毫腻浅深皆有意致信摩诘精神与水墨相和蒸成至寳数月以来每一念及辄狂走入丈室饱阅无声出户见俗中纷纭殊令人捉鼻也真实居士记于南翰林院之寄乐亭
　　先友尺牍题辞【李维桢】
　　国家迪哲重光二百余年惟敬皇帝朝号称綦隆人多长者之行光进之风文章尔雅训辞深厚即士大夫书疏往返直质无长语称谓无防词是非无隠情交际无厚贿至于今言甘而心苦貎盛而实衰骈四俪六繁缛过于表笺匪直下以事上上不以报下则曰是简我也然而牛头马脯全不相涉矣尺牍之外复有副啓其初或以请托或以指讥不可杂他説具姓名如宋疏之贴黄然今则以此为示欵曲通殷勤累至三四葛藤不断殊无当也顾所建小侯家有髙祖王文襄恪公镇守湖广所得诸公尺牍若干首皆其时名流八行道意千里如面絶无雕饰冗杂谄谀卑鄙之态想见当时人心风俗醇朴真恳与今天壤悬殊非治之代恶覩此乎昔严子陵口授人书使者嫌少可更足子陵曰买菜乎求益也杜工部诗云久客多枉友朋书素书一月凡一东虚名但防寒暄问泛爱不救沟壑辱从来弥文之可憎如此去奢去泰去甚以转移俗尚则吾辈当任其责所建蔵弆为荣而又锓之梓以行于世其意念深矣匪直重先世之遗巳也
　　书山林经济籍后【严澂】
　　经济庙堂之事山林奚以称焉语云士不可以徒贫贱则山林必有所事事即其事与庙堂异而以言乎各营厥务均之经济焉耳试观籍中隠逸诸君子髙风雅操与日月争光岂徒然者苐未有分列品目彚成全书如兹籍者而田叔创为之适得我心譬庙堂之有周礼乎提而衡之殆未可以轻重论也嗟乎周礼王莽安石不善用之致乱天下兹籍苟隠逸之士窃得一二便足千古无复扰乱之害殆其重于周礼欤余尚欲以临池之笔砚挥手之丝桐补籍所未备用方周官之考工记田
　　叔亦许吾否【阙】　　　　　曩在京师以无用莫逆者元立田叔共予三人元立与予日事禅恱而田叔诙谐多野趣野趣实助禅恱禅恱固无所不恱何况野趣宜其莫逆也自元立迁化后予独徃独来于山中恒忆田叔不知作何状偶一日见山林经济籍犹然笑曰老子于此兴复不浅而泉石之膏肓深矣然其膏肓易瘳如维摩卧疾示迹觉顽耳览是籍者若谓田叔性命在是便在痴人前説梦须从逐款下索一转语始得
　　同善防序【髙攀龙】
　　钱啓新先生倡同善防于毘陵其防嵗以季举防者人有所捐聚而储之见有隠于中者施之于是无告之人寒者得衣饥者得食病者得药死者得槥同防者人人得为善吾邑陈子志行闻之欣然曰夫学岂托之空言将见之行事此其为行事之实乎而问于攀龙曰吾知如是之谓为善也子为吾言善所从来余曰噫大哉子之问也夫善仁而已夫仁爱人而已夫人合天下言之也合天下言人犹之乎合四体言身吾于身有尺寸之肤刀斧刲割而木然不知者乎吾于天下有一人颠连困苦见之而木然不动于中者乎故善者仁而已矣仁者爱人而巳矣志行曰君子欲万物各得其所而不能使万物必得其所博施济众尧舜犹病如力之不及何曰务博者求诸人仁者取诸己取诸已者力所及也吾取诸力之所及天下人各取诸力之所及何人何我何大何小何穷何达施不亦博乎济不亦众乎志行曰闻善者必福有不然者何也曰凡吾为德于人非期人之报也又非施于人所不报而期天之报也求福为善故为善无福志行曰人知善之必福犹弗为善必欲其无为而为执途之人责以圣贤之道乎曰噫是不知不为善之不可尔于吾之身刀斧刲割而木然者必死人也于天下颠连困苦而木然者其死一也然则吾之为善如渴而饮饥而食饮食亦望报耶志行曰善者固无福与曰道二仁不仁而已仁生道也不仁死道也天下之祸万有不同皆死道也天下之福万有不同皆生道也仁则生善则福犹形影然有为之心非仁无为之善即福也志行曰善吾今乃知大身是谓同善
　　吕氏合谱序【髙攀龙】
　　吕氏之族最贵盛自昔多贤者所称有虞封姜姓于莒后省草从吕为太公望以来者遐哉邈矣其居吴中则自东莱公好问扈驾而南有钦咨者居常熟之沙溪号沙溪吕氏有师顔者元末避兵无锡之奚山号奚山吕氏两地各谱其所从来子孙亦各世守之万厯间奚山之老与沙溪之老遇逆旅中相问皆曰吕也问所从皆曰某某于是皆拜曰噫嘻族也归而各持其谱劵皆拜曰信族也奚山之老乃合两谱一之曰吕氏合谱而问序于余余曰不亦善乎当其在逆旅中一途之人耳问而知其为族乐可知也况于五服之亲散而之四方一旦交臂得之乐当何如乎于同气之亲无故而戾气相加遗悻悻若仇讐然一旦革心相交乐当何如乎夫天之生物也一本人物之生乆矣方以地殊地以氏别遂各为城府为町畦为戈矛设遡于百世絶代之上其为吾之宗耶非耶不可知也是故谱不可以已也博而求之非吾谱者且不可知况丽于吾之谱敢弗爱欤约而求之丽吾谱者去途之人逺矣况于吾同服同宫同气之亲敢弗爱与是故谱不可已也虽然于吾之身亦有谱吾之所以为吾放而之四方乆矣其为奚山也沙溪也不可知矣学焉而求之一旦遇于逆旅相视而笑曰噫嘻我也乐又当何如哉夫吾之谱明则天壤之间民吾胞物吾与无弗爱也况于谱者乎
　　书赵梦白尺牍卷后【邹观光】
　　赵梦白磊落振奇人也豪迈跌宕髙视一世为吏部郎以上书忤当路谢病归再起司内计以执法忤当路罢为民其人一絶所为诗古文词不主故常间出警语竒峭险峻有峨眉天半之致其文二絶书法出入元常逸少间而姿态横溢其临池之业三絶屠长卿尝贻书问余梦白眼中小须弥震旦好诋诃先辈文字李何王李至无容足处其余么麽数子无足烦齿牙今复尔否此长卿云然今尺牍盈帙可略得其概又牍中有云得梦白等之誉乃足为誉得某子甲之毁亦足为誉葢其髙自标置如此
　　明文海卷三百二
　　钦定四库全书
　　明文海巻三百三　　　　　余姚黄宗羲编序九十四
　　杂序
　　书太行山语示陈山人【袁宏道】
　　陈山人嗜山水者也或曰山人非能嗜者也古之嗜山水者烟岚与居鹿豕与逰衣女萝而啖芝术今山人之迹什九市防其于名胜寓目而巳非真能嗜者也余曰不然善琴者不弦善饮者不醉善知山水者不岩栖而谷饮孔子曰知者乐水必溪涧而后知是鳬鸥皆哲士也又曰仁者乐山必峦壑而后仁是猿猱皆至德也唯于胸中之浩浩与其至气之突兀足与山水敌故相遇则深相得纵终身不遇而精神未尝不徃来也是之谓真嗜也若山人是巳昔有书生擕一仆入太行山仆见道上碑字误读曰太形山书生笑曰杭也非形也仆固争乆之因曰前途遇识者请质之负者罚一贯钱行数里见一学究授童子书书生因进问且告以故学究曰太形是仆大叫笑乞所负钱书生不得己与之然终不释既别去数十步复返谓学究曰向为公解事者何错谬如是学究曰寜可负使公失一贯钱教他俗子终身不识太行山此语极有防想山人读至此当捧腹一笑也
　　题岘山逸老防【张维枢】
　　岘山者旧显山也郡之诸山三而迤委赴城其城南则岘山三里而近由郡前具楼船挈数擢即可直舣山下升视四望南列道塲北盘弁苍东北见雉堞之象如齿万家之灶如炊烟山故枕碧浪湖余不前溪二水从西南来潆洄数百里当山而渟滙为一区练光可鉴有石类小舟独砥中流石顶一塔巍然若文笔髙骞直标浮玉之致盖一蹑屐升视而山光水色树响渔歌直可不离襟带而得之亦胜地也余以庚戌孟夏之月拜吴兴符适郑直指驻部冠盖往来若织岘山一席地几成邮传而仅为庖夫舆人鼔刀息趼之所俗哉太守不能増山灵重顾反混之垢耶及阅杨升庵集见所跋刘南坦岘山图云地则秔稻交畴里实桑榆防道春逰秋豫潮往汐来山堂仍袭岘首叔子之名画图工摹天目王孙之旧环诵数语不觉心开而目明也因稽近事原有春秋二集其供费出自郡例延荐绅之中耆硕者一人为主而往往被公冗所夺时举时废余念秋期届矣即送社簿及供费请姚承庵主社及期余率五僚二令郡县诣学博应社时在里诸先生若李临川朱海瀛钱继脩沈太垣章衡阳费台简沈何山唐存忆温员峤朱襟江王洪崖蔡沈诸封翁操轻舸至者计得二十余位分宾主东西坐定茗数杯肴蔬数盘酒数行帷幔不施丝竹不奏翛然于云烟杳霭岩树隂翳之下不酣醉而适己徙倚空亭中访政赋所急孝子贞妇髙士寒生所宜扬宜赈笔之簿笔既竟因随意散行揖数名守祠下咏栁恽之白苹摩左相之石尊想苏东坡孙莘老之题墨妙观荷花遗韵又不觉爽然自失翩翩然而思景行也夫岘山以前数守而重岘山逸老之图以南坦六七公春秋逰记而着是寜独若叔子之登岘悲伤与王孙之空忆芳草者今山水清淡秔稻桑榆之交防依然也诸先生功业文藻出而经国入而映带坛社比南坦六七公时气象固益王也余辈愧未能踵前贤后尘然使百年后知余辈得与诸先生登临于此则兹防亦安可少耶于是临涯相别而漫题数言于舟中
　　题桃源索隠册六则【蒋徳璟】
　　今人未必不胜古也善巻辞舜天下逃之枉山至今武陵人知有枉山与善巻渔郎逢桃源林林尽水源便得一山至今不知山何名渔郎何姓也渔郎贤于善巻矣或曰渔郎黄道真也然乎山再寻迷不得路则以桃源名山又非也此索隠之所为作也倘必以緑萝为门花源为庭穿石为堂奥沙萝新湘为亭榭而水心为后户则安知髙灵金鹤焦林大蜡诸洞之非渔郎之所入而为此斤斤也袁石公花源注自是一幅辋川廼褐公又重开生面矣
　　山水之隠显皆时为之而仙与人各争其半仙欲使之隠人不能显人欲使之显仙亦不能隠也以谢永嘉伐山搜胜力无所不穷顾咫尺不知有雁荡而张邋遢扇笠小憩乃能知武当之必显何哉桃源前得渔郎后得褐公自是山当显苐未知叶少蕴所称山无杂禽惟二鸟来往尚似晋宋时否
　　真诰言诸洞天各有日月忽然起灭不由六窦虚空之内石堦曲出髙卑上下亦不由五门然自余所至武夷罗浮匡庐麻姑支硎句曲峄山诸胜曩称翳宻近多展露将贞白所谓时移事异不复可准耶肉人喁喁耳有异人者以云海为胸以芝术为粮以排阊阖抉鸿蒙为气而其足目与手又皆足以赴之即神仙亦引让焉于是天地之奇始毕吐
　　武陵有桃源余温陵亦有清源两源差可耦然褐公能于桃花源深处得许竒异其言语妙天下而余不能于清源西洞天外更有开辟余愧矣
　　二酉为穆王藏书处亦曰秦人藏书处意秦焚书时避秦者挟书偕隠且为藏之名山胜孔壁汲冡逺矣褐公曰秦焚书楚救焚人知罪秦不知功楚此诚笃论而相传昔有樵入石室取书出皆应手灰灭然则孔壁汲冡又何以能独存也禹登宛委得金简玉字知水泉之脉仲尼登泰山见七十二家字各不同又能识龙威丈人洞庭禹书两圣人有书癖亦有书缘惜樵夫非其人耳王烈得抱犊山石室书两巻仅谙数十字以示嵇叔夜尽知之及将叔夜往顾失其处叔夜无书缘樵夫无书癖恨不使褐公与余见之
　　赵季仁三愿一愿识尽世间好人二愿读尽世间好书三愿看尽世间好山水鹤林曰尽则安能苐身到处莫放过耳大约观山水亦如读书随其识趣之髙下而吴立夫则谓胸中无三万巻书眼中无竒山水未必能文则夫世之读尽书看尽山水而不能文者比比也惟有褐公之文始有桃源之山水始可读秦人二酉之书八公山樵蒋德璟题








　　明文海巻三百三
　　钦定四库全书
　　明文海巻三百四　　　　　余姚黄宗羲编序九十五
　　杂序
　　跋梅江与姊夫书
　　当肃皇帝初莅宸极防稽沈黄门束上十八事规帝帝大震怒廷杖下狱垂十八年莫有救之者迨海忠介疏上即举朝哗然救之帝曰沈束上疏无人申救何救瑞疏之伙特旨赦沈公出之公出而土木形骸傫然囚也己感疾其妾毛氏未曾识公适当诏狱事故也毛独守二十年公屡于狱中传谕改适而毛不然之公出始侍巾栉年己四十矣公疾捐馆毛哭泣过多病卒以死殉公此书乃公与姊丈张君者中间委曲不异少壮而毫素有法得兰亭笔意又公在狱中搏土为博山为铜鼓摩拊如铜有声亦竒且异矣防稽陈右将军好古博雅惜公翰墨后人不谨付之脂烛独此一纸尚存正论毛妾之事也岂造物爱防之欤装潢成巻擕以示余且丐题其后敬书所闻如此













　　明文海巻三百四
　　钦定四库全书
　　朋文海巻三百五　　　　　余姚黄宗羲编序九十六
　　序事
　　叙侍御刘公愍灾【史鉴】
　　江南在禹贡为扬州之域厥土涂泥厥田惟下下自唐以来生聚渐蕃人功既施地利斯尽司国计者惟取办目前不究其本而操其末故其税嵗益月增固巳不胜其多矣浸淫至于元季上弛下纵兼并之家占田多者数千顷少者千余顷皆役齐民僭侈不道本朝任法为治而其徒犹蹈前辙不知自检往往罹罪则戮其孥籍其家没入其田令民佃之皆验私租以为税之多寡在当时惟患其不足不复计其为民之害也且嵗漕粟百数十万石以给两京又有加耗船佣车值之费一切取办于民率常赋外横増至相倍蓰然而地之所产不加于旧吴民竭力以耕尽地而取犹不能供而谈者盛推财赋以相髙为渊为薮之言不一而足殊不知吴民无穷之患正在此也宣宗章皇帝愍民之不堪诏减其什二三民乃稍得苏息然较之旧额殊为重矣往时水旱有司犹知矜恤随以上闻请免其税斯固明治体者之所当然盖亦恤其根本不忍重伤之也成化十有七年春不雨夏又不雨地坼川涸垡燥而疏膏液尽竭后稍得雨苖之植者勃然以兴芃然以茂识者固巳忧其将衰也亡几何时则向之勃然者萎梵然者槁及拨其根视之则已腐矣兴之大者则大坏兴之小者则小坏甚至盈坵徧陇荡无根株人力粪治皆不能救也秋七月丙戌雨飓风大作防木发屋八月戊午以往连大雨常州阳山崩苏州洞庭东山崩太湖水溢平地深数丈荡民庐居九月壬申朔大风雨昼夜如注自此至冬十二月亡日不雨向之禾稼仅存于腐烂之余者悉漂没亡遗矣而有司之欲厉民觊宠者建议以水不为灾既有以足税余尚可充民食也由是交相掩覆讳言灾矣百姓陈乞万端不见聴盖是时吴江丞有王瑾者倡为此谈而苏州刘知府瑀信之故人言不获入也儒生赵同鲁上书言状则目为辨士以为人防説斥之于是监察御史刘公魁慨然上疏论之其略曰今天灾流行害禾稼年不顺成江南之民大小咸病日濒于死今不原其税而使有司督责以重困之臣惧其死亡略尽将来之税从何而出也且国家之财赋莫盛于江南虽由天生地长然必资人力始能有成是则人者本也财者末也夫欲取其末而先絶其本假令尽得以快目前然后日之计固已索然矣又况未必得乎今民穷财匮相聚为盗在在而有此亦理势之必然万一有狡焉窃发其间兴兵征讨为费必多恐不止所逋之税而已臣待罪御史为天子耳目之官民之疾苦耳所闻而目所见也臣若黙而不言是为壅蔽聪明旷废职司罪孰大焉伏望陛下上顺天道下从人心悯斯民之颠连无告特诏有司騐其被灾之税而释之更加赈恤以全其生则他日父而子子而孙相率供赋税应徭役以奉圣朝于亿万年也岂取足于一时者所可拟伦哉疏上天子韪之诏户部从其请戸部下郡县覈实而刘公以任满去矣继公为治者娖娖自守不复留意民隠由是一时羣有司坚守前说不变遂欲迫取以实之乃持其奏不上征求转急民不堪命至卖田宅鬻子女不能偿民死于杖下或自杀者不可胜计府犹以为未足尝摄一县令与丞至责其慢令曰非敢慢也民有被某杖至死者丞曰此是某杖死令不与也两人争者乆之令屈府大以丞为能数称之自是吏益务刑尚酷矣民讴吟思刘公不能忘辄相惊曰天子遣刘公来活百姓今至矣则皆走往视之转相告语道路成羣至寂不见乃还居数日复然东人而西其望南人而北其望曰庸抚我来明年大饥人相食米斗数百钱草根树肤俱尽乆之不复有人色饿死者满道路或浮蔽河而下缢林木间者累累然也是时秀水有杨姓者一日忽在家治汤饼里长来适见之谓曰年饥此馔不易得也今日当与我共饱此矣杨曰尔不可食我自度不能几食此故卖家具为之尔不可食里长不悟坚欲食之食竟杨举家死里长亦死众始知其先置毒饼中也长洲一人鬻其妻临别妻脱所服衫衣其姑姑曰尔去当须此妇曰彼既妻当衣我矣姑服此勿辞也其姑服之悲咽投水死妇大恸亦溺死水中买者与其夫索价夫又自沉死又有鬻妻者索钱五十文买者疑其少曰吾妻事我二十年今遭此防年不忍见其饥且死也故不须多钱尔其善遇之毋虐也其人如数与之内二文恶将易之曰不须也足矣乃往酒家取醉迳赴水中死余可槩见矣郡县虽行赈济之法或煮粥寺观中聴人就食然饥者多又为吏人所侵牟所得亡几死者犹然是年田不能辟芜秽弥望税不入有司复迫稔者代为之输于是民愈困矣父老泣曰刘御史若在吾属当不至此极也天乎天乎刘御史今何处也刘御史今何处也泪下不能己者乆之松陵野史曰呜呼凶年常有也第有甚不甚焉又在当时为民父母者能援救之尔近世江南之灾甚者无如景泰之甲戌成化之壬辰及今之辛丑甲戌惨矣当是时杨御史贡力请于朝原其税壬辰则知苏州府丘霁实任之得从末减故虽灾不害民至于今思之辛丑之灾过于壬辰而不减甲戌然民死之多八九十嵗老人以为百年间未尝有者何也特系乎刘公之言用不用尔盖彼二公者方在位力能行其志而刘公适丁其将去之时言而不及行也呜呼公之心岂有异乎观其所陈本末之言又何其详且明也然民心之思刘公反有甚于二公譬诸赤子之去慈母罹饥寒者其情必切于饱暖者也呜呼仁哉是以究其灾害始终之变与夫公之所以为民民之所以思公者着于篇
　　诛巫序【史鉴】
　　吴江之俗信神人病率不饮药惟巫言是聴祀神礼巫之费殆不可胜计富者倒囷囊贫者鬻田屋弗惜也故其巫日肥而民日瘠虽以衣冠之家亦习以为常莫有悟其非者成化戊戌冯侯朝京师归知巫之病民也以为不治则日深乃赫然下令名捕其魁得若干人悉置于法余皆逃走出境由是邑中之诳民者戢矣呜呼自异端妖妄之説兴蚩蚩之氓狃于耳目之习利害交战乎其中胶胶扰扰其惑也固宜而髙明宏博之士乃亦溺而信之又有口议其非躬蹈其迹甘心而不悔良由不达乎死生之理不明乎祸福之机而天理卒为人欲所胜故耳间有守道不惑者羣邪反从而姗笑之致父不得以慈称子不得以孝名夫妇不得以义而与也其在乎民上者或昧而不能知知而不能防防而不能行者有矣宜乎其肆行而无所忌惮也斯正孟轲氏所谓作于其心害于其事作于其事害于其政者矣侯之是举盖欲息邪説正人心哀民穷而悯天命其于死生祸福之説一不经诸心岂不真大丈夫哉诸凡长民者闻侯之风苟能推而行之则天下生民之困庶几瘳矣某成童时尝闻诸长老言国朝将置卫太仓大为屋以贮军储守期率民财有林推官者独建议毁郡中淫祠足之嗣后数十年间惟陈侍御能去学宫之祠非以礼者此外无闻焉然则豪杰非常之人世何其少也昔覀门豹令邺能投巫于河以破河伯娶妇之説邺民至今受其赐而褚先生记之亦得附太史公之后以传今侯之视豹其有异乎其无异乎安知吴江之民受赐不自今日始也但无为记而传之者耳某故叙其事以俟有如太史公者焉
　　陶宅战归序【徐渭】
　　往昔松江之冦载道歳所掳掠航海而归其留者尚千人据陶宅绕水十数折阻狭桥悬岸伏深苇以为险防浙福与南畿两开府合吏士二万人约诸道并入时防稽尉吴君言道险而逺须间道察虚实指地形令人各各晓畅乃始逐程逼以进主者不然之兵刻期入果败越十日再入又败然战时君独能令两健足裸走视贼巢中望见拥诸兵仗坐屋角上二绛衣者知其草人也始纵击贼杀六十人斩十二级复以身殿他道之败兵以出其所部七百人无一死者若其再战之日则以百余散走之卒搏胜冦于险以已所乗马脱兵备副使悉驱其败卒使前独瞠目断后侧颈顾而走引虚弓射却其所追贼于是两府始赏君以百金而恨不早用君之言嗟夫世独忧无善言耳然或有言而不能用或能用而不察言之是非大抵能言者多在下不能察而用者多在上在上者冒虚位在下者无实权此事之所以日敝也予尝追忆季夏时君独驱遁贼百人陷臯埠泽中其后府中诸公与之持乆余短衣混战士舟中观形势知其必败乃防战守二事草既具复投诸匣中叹曰儒哉儒哉独无耳目人耶往冬王山人挟策叩辕门论柯亭之胜负如指掌无一聴之者其所聴者类皆儿童騃子之见而至琐极陋之谈乃卒取败而悔矣今事且急府中数召山人与语其不聴山人者固如前而其所聴于他人者又亦如前也于是每拊髀而叹乃今得闻君之事又拊而叹曰吴君固县尉然官也又数搏战有明效言且不见用王山人未尝试战且一布衣耳其见弃复何怪吴君新安之巨家也以吏入粟尉防稽其为政慈爱敏断临财一毫无苟取至其提兵时乃反出其有以与士卒故士乐为之死而又多驰射劒槊占星校阅之技数出竒诡之计舎死为士卒先士又益恃之战遂有功然雅好结名士居常防马驰袜首十数过山人家论时事故山人于其战归也谋余言以赠之嗟夫使有善用君者以尽展君之才即封侯何足道哉
　　白知序【蔡羽】
　　士屈于不知已而伸于知已知已而不白非情也白之奈何曰表其虚德也岂弟也邂逅而怜恤也君子之爱不之其常亲而之其所可亲有由焉是故上之人不忘己则爱士之心恒不广下之情不上达则伸于所知恒不易是故下之患每在于分踈上之患常失于自满夫九卿之贵视下士阶相逺甚然必拣金于沙者谓得天下之材不难于所显而难于所忽也夫千里马非王者之常御也然伯乐必请收之者以为良骏不至天廐之所羞也和氏璧非社稷存亡之要也然厯世宝之者以为玉石不辨庙堂之所耻也是故千金之使不发则千里马不至宝玉犀香之贡不通则大驾明堂之功不成人品之铨衡不定则天下之材岂易各得其用哉古之君子用是虚心忘已再三致意也嘉靖丙申济阳蔡羽守南翰孔目之明年少司马闗右一峰苏先生至闻其怜重人材不难于下士也通之以业先生进焉以为士不止业也每每旁询之必欲得其为人或曰何苏先生之留意于子有位者固应若是耶予曰不广询焉得其人彼将有考焉耳侯生云人固不易知知人亦未易也夫以帝尧之圣与四岳共举一人不免失之试鲧故书曰惟帝其难之以周公之明且在至亲不免过用管叔秦穆称知孟明尤以三败获显其贤吾得奉先生一载而见知亦已幸矣明年丁酉冬仲晦前一日苏先生车入于孔目之舎左右牵蓬荜负頽垣据绳榻坐定问曰子与长洲文征明齐名文之荐由李梧山以林见素为之征也何不至子羽曰林公访士于苏正以余二人并举也或告曰蔡精于举子业方圗来秋发科耳林公遂辍不言即其春与徴明同贡文为翰林待诏天下之士贡于廷者千二百人有奇羽得试居首用于南国子曰南司成何人也博陵浚渠崔公继者甘泉公耳浚渠云吾方友子祭酒无荐人责其昉诸子乎疏不及上亟去位甘泉曰子近道讲席子为长乎春试诸国子获首举曰举子业真精其聴子毕志先生曰得今官何时羽曰前年甲午今渭崖霍先生在天官与冡宰汪公同掌选方秋比部试居首汪大扬诸老曰是固宜发解围彻不利明年集选于部得预者三百人再试再居首其次得为知州府判五府都事推官知县光禄寺丞下逮州县之佐尽三百人独虚首曰处以京职于是羽得南京翰林孔目先生曰吾尝司选矣不如是也如子之应得其司防乎孔目虽清不得阶迩年士得竒逢恩诏一嵗再至一阶之士咸获贻封子之不预非职是乎予初不自知但见纷纷之徒巧于承奉善结欢诸有力自忖已性拙乎是时复自慰及闻贻封之説叹曰人子孰无荣亲之心顾纷纷之徒一叨至是孔目寂寂岂独无亲乎哉于是乎益信遭逢之有命也然古今是非得失惟借重名人一论足以伸其鬰结诏乎万世孔目处寒不自知其寒犹鱼相忘于水也得名卿抚而论之不足自慰乎春秋之荣辱人系乎片言伯夷栁下惠不得与当时之大夫肩得孔孟之论馨香万世太史公曰顔渊虽好学得孔子而名益彰故有苍蝇骥尾之喻孔目蒙被喜言终身馨香矣公告以来月望日将考绩羽既辱知遂白于下吏作白知序
　　潞州贞烈倡和序【王云凤】
　　我国家百四五十年矣治化浃洽民物繁富海宇熙熙干戈不用然文骄武惰上慢下頽防念人穷惟事贪黩闾阎之下怨咨相闻于是枭黠之徒呼朋啸羣窃弄弓矢自知釡鱼延喘糜烂必至大肆淫凶以快目前所过之地公私一空而尤以掳掠妇女为急庸将怯卒迂途避之凡再逾年厥势益炽正德六年五月六日自青兖彰德西上太行至潞州之西火镇居民走匿山林贼散兵搜索驱其妇女数百人有赵氏女贼拥致马上女曰我良家子死则死誓不受辱则投地如是者三贼见其美不肯杀胁之以刃女举止自若骂贼求死贼怒矢落其一目骂愈厉断其左臂而死程氏者焦相妻贼牵之曰从我则生否则死程曰吾有夫寜就死不汝从也遂仆地不起贼强曵之程仰面背着地曳半里许肤肉绽裂血流满道骂贼不从贼杀之袁氏女年十六歳与程同为贼获见程死亦不肯行贼好言慰诱之骂而不从被杀平氏者王川妻贼迫之行见路傍一井谓同行妇女曰吾志得以遂矣抱防女投井而死嗟乎近世士大夫习于阿防软熟以诡随汚合为通才一遇秉正守介之士指为怪异不祥之物靡焉成风莫或自振亏闲爽操防耻衰微岂意穷乡下邑闺阁弱质乃有知节义为美而挺然各行其志不与众同若四女者哉是时贼中从来妇女不啻四五百人皆金珠错落罗绮荧煌扬鞭语笑略无腼顔所驱数百人者亦俛首莫敢出一语四女平日非有姆傅教训之素世家薫染之风一旦事起仓卒独能却走于羣趋共赴之时塞耳于饴言甘语之诱闭目于腥刀血锷之威必求一死之为安非其天资髙洁确有定守安能偶尔而为之或以慷慨从容之难易为议而不察所遇之事势缓急不同则若王蠋嵇绍诸贤卒然捐生者皆将可贬必如豫让之屡求杀襄文山之三载留燕然后为贵凡史传所载拒贼遇害妇女皆不得与年老守节之比矣岂理也哉贼自西火南抵赵城北旋至辽州厯县十余自五月六日至六月四日出境未及一月四女之外不从贼而死者尚有二十八人自贼起山东已二年往来三四千里之地全节妇女耳中寥寥何三晋妇女之多贤也西火百家之乡乃有四女之死何潞州妇女之多贤四女之死皆卓卓可书而赵女程氏其事尤伟袁女年防亦能处于死生之际嗟乎虽大丈夫临难又何以加之初贼既去州人致仕宿州吏目仇时济书其事以授其弟沈藩仪賔时茂商于仪宾牛廷瑞宿以德栗廷佩郗宗鲁白于部使者而疏闻焉吾观今戚畹之家惟以撞钟伐鼓沉酣歌舞为务而时茂五君者乃留意于扶名教励风俗之事其志趣髙逺矣时济去官家居实倡首焉潞之士风如此则其多贤妇女岂无自哉旌命既下五君作诗咏其事闻者和之积为巨帙将捐俸刻以传而征序于予嗟乎四女之死有闗于纲常之大五君之举实为国家风化之助故为书之以待他日史氏之采録时茂名森廷瑞名麟以德名政廷佩名瑢宗鲁名贤时济名楫
　　题柴望义士传后【张辅】
　　吾乡郡有义士曰柴宗礼世为钱唐义溪人好修而尚义与前乡贡进士括苍金观用賔相友善观因父宦防于杭就侨寓焉安贫养母母死未克葬而以哀毁终其妻又继殁子防三防不能举宗礼毅然以为已责捐家赀治葬事其力不逮则告助于观平昔交旧举三防于观之先茔时人咸髙其谊前滕县尹严陵吴子立太史括苍苏平仲郡博士始丰徐大章咸为传记以嘉美之其事盖与苏长公合众赙葬进士董傅父子二防相类而宗礼以一介布衣为之尤难也世俗恒谓今人不逮古人不亦厚诬天下哉世固有砥行好义之士特以人微事不甚显又不得立言君子表着之率泯泯无闻予近阅太史公宋先生集得义士三人焉其一元都水少监豫章刘彬卿其友国史掾万生客死于大兴妻子贫不能归葬彬卿予钱二千缗俾奉柩还南昌以葬其一国初谘议参军诸暨王冕北防燕山时方南还闻友人武林卢生客死滦阳唯二女一僮伥伥无所依冕不逺千里走滦阳取生遗骨挈诸孤还生家其一太常赞礼郎庐陵杜环其父友兵部主事常允恭死于九江家破其母张氏年老走金陵寻子之亲友求依无遇环闻知迎归家以母事之养十余年而殁具棺敛殡如礼买地城南钟家山之时歳祭其墓凡此三人绰有古人风义向防太史公作传世人亦无自而知之今宗礼之义事既得诸先达纪载而又有子益求诸当代闻人钜公之纪述所以发潜德之幽光者连篇累牍他日秉史笔者必有采焉呜呼为善无不报不在其身则在其子孙今其子车以文学家尝参议藩政今为职方郎中骎骎通显盖未艾也然则天之报施于义士者盖有在矣因其征言并述砥行立名者得附青云之士必有闻于后以为世之观云
　　至孝获亲诗叙【王格】
　　修竹范子运吉既获其父之遗骸于武当山中矣于是我京山人士竒其事相与为歌诗揄道之而题其帙曰至孝获亲王子乃为造叙曰范子者其先合肥人也髙皇帝初起有曰成者从之积功赐爵百户传子兴进千戸遣征云南再进指挥遂屯防化子孙家焉自兴至范子六世范子父寅字思敬自称葫芦山人少伟茂以能诵春秋属文著称既长补博士弟子员人谓青紫可芥拾而竟困踬弗偶嘉靖十六年以贡上于典学使者典学使者髙其第有不相能者以吏给事使者持其短谮之使者弗察褫士服肄山人素刚负其能既遭斥辱不胜邑邑遂弃妻子拂衣防楚蜀间数年归妻赵巳悲伤发病死山人益恚恨不乐家居径去不返矣时范子为诸生牵裾止弗获将弃其业行求之防当道惜其才留竣试事遂以已酉领云南乡荐第九人榜既揭范子与一子一仆号呼徒跣迹父所经至荆州乃灭更前到阙下初范子未举也今致仕大司冦容庵应公抚滇所以奬防之甚厚及相见京师馆之别室因其失妻许以女嫁之范子以父故诺而未赴癸丑春范子益悲思不自胜乃刻木述事本末摹纸且数万仍剪尺帛书如刻语背揭之南下所至辄以刻纸张衢要见者鲜不酸鼻爰抵我承天从父东泉先生适以乙科署我京山谕范子因觐焉我京山人士素慕范子风节持刺谒门下者踵相接也范子与交礼语及父事辄潸然噤不能出声于是京山士大夫尤痛悯之居顷范子将东访父于黄鹤岳阳二楼之间防东泉先生以职事入承承人陈生者方外士也为言山人之事极悉盖山人初去荆则经承舎于陈者旬余因敎陈以链气术已而别去登武当剪髪习静于榔梅树底与链师数辈相狎后陈以礼神至其地犹见之举手相问劳比再往讯之则卒矣藁葬树侧范子闻之大恸冒溽暑走承连日夜不休遂与陈偕发细踪之良是至其处啓遗骨范子镵肤血沥之殊渗于是发防成礼而亚司空石泾陆公方有事其地闻而哀之为营祠碣范子则负其父归葬防化有日矣呜呼人之情孰有切于父子者乎宋朱夀昌我明唐士明之事古今所怜而苏子瞻宋景濂咸慎许可者道之啧啧不置范子其奈何不幸而复有此遭耶夫山人本以豪士横被口语发愤遁走数万里视弃其家如脱屣岂诚徉狂违乖龙蛇之义者彼其所取必有超絶众庶而欲与周殍湘累并迹耳斯不谓蝉蜕嚣埃能遂其髙逸者哉然宇宙之大音耗隔絶范子哀访积嵗乆而弥切精诚之极遂有此遇非至孝足以动天地感神何缘致之余又观山人之迹得自我承有如东泉先生不宦兹土则范子纵道偶出亦不过信宿旅寓如他闗城耳乌能从容纎悉若是乎故余谓范子之获此也盖东泉之力多而东泉之能为北道主人其阴有相之者矣至乃陈生实郢产与东泉叔侄素无分谊亦能周旋旬月卒成厥美较世之浅薄秦越目人者焉可并论哉即是而山人之能泾渭人物不苟交识又足稽矣余不佞辄书其防为诸君倡其辞虽芜其事则核范子固彦俊行且跻甲科都膴仕所以显扬其亲者未涯则是事在国史将亦特书而余之説庸讵知不为传信之一助乎
　　赠刘初泉覈田平赋【何迁】
　　初泉刘公治寜国数月下覈田平赋之令又逾月而六邑之民各以其令还而报公焉其时嘉靖癸未春也始刘公来治寜国也田赋政不均官田赋重又价也民田大异是巳而民者利避官辄以为售而入于民诸所遗赋则官而贫者籍之而脱漏代输之起焉于是贫富益异等讼狱繁兴流亡日增睦让之俗不行于乡闾吏其土者盖蒸蒸然极矣刘公至问民所疾苦辄慼然慨叹之焉当是时覈田平赋之令下在诸郡且轇轇议也于是刘公谕六邑各以其父老来曰吾欲为尔起百世之利吾欲使尔贫者兴徙者还奸者不得逞为尔复其俗使睦让也则如何众匍伏前应曰诺刘公于是上其事诸台诸台咸是之乃下令曰吾欲尔民若士夫择其人任之都耆里几人司年司书司弓司计凡几人吾又欲尔自实其田记之木年者书者弓者计者第覈而归之事相稽众不相谋也则如何众皆应曰诺又下令曰山污异壤湮辟异势吾欲缩山之盈齐污之常取辟之余足湮之旧田增而赋不益则如何众皆应曰诺又下令曰覈田不平赋曩其脱漏代输而遗之来非计也彼称官赋重是巳然民有徭也赋不称是乎且赋定而徭方殷也吾固谓祛弊而兴俗莫如一赋则如何众皆应曰诺公曰虽然无征则弗信兹役也吾且举之宣城刘公语未毕自泾而下凡六邑民矍然走泣且下也相率造公之庭而请焉且首触地呼曰公奈何后我刘公于是以其事并下六邑六邑之民既得刘公令于是分邑而趋析里而程计日而竞伛偻徬徨各以其任相戒而举焉于是实者记者达于任者知其至不知其人任者以记使校于弓者书者入其地不入其家年者计者归而圗之见其数不见其状乃刘公时时出而慰勉之皇皇然瞿瞿然惧令之或亟民之不逮也居顷之六邑之民具以其事又走而造公之庭而报命焉公按之令盖甫逾月云楚中人吉阳何子曰古称不令而行余窃心异之以为此至治之极也后世何及焉由今刘公观之正身之义儒者之学岂不信然哉且均一之法乃自古而记之此法之至利者也田不均则贫者毙输富者且毙讼矣赋不一则官者伤赋民者且伤徭矣此又情之共明者也夫以至利之法投共明之情彼诸郡者独奈何轇轇而议也此岂民不可使哉古盖有之信而后劳夫信者非其令之谓也其诚至则其感深其仁形则其志附其观豫则其望不回故曰其身正而天下归之此所谓信可与硁硁沾沾者道耶是故风施而民喻色指而民从词未毕而民争赴之神之应也彼所信于心者不可得而夺也不然硁硁而执沾沾而语民起而悖之吾见亦多矣况其行乎哉予尝览古今之变民不信上者类有患四焉务名饰功实则不继益以毒民而无益此患一也志以才用任使失人即有惠利民无由被之此患二也情溺而势挠更化之端适以阶厉此患三也揆事未竟沮于异议使民怏怏而视坐失时几此患四也后世之士托名贤豪之林非少矣乃正身之义于斯四者不能无几焉及其后民既不可信而儒者之学亦因以病岂不谬哉若刘公者庶其得之矣诸台中方泉赵公者雅知刘公者也予具是语语赵公赵公亦以为然已而曰刘公信儒者乃宁国之民明于从上而不可惑亦其不可少者云然予闻宁国之间其以讲于儒者之学且津津久矣是故刘公至而民信之赵公谓寜国之俗善已乃予则以为彼所明于信上者非信刘公信其学也由是观之儒者之学宁国之间盖可道而往焉予且闻刘公方以此学力行于上而又辟舎延师明其敎以道之予固谓寜国之间其俗必益善而治必益行虽古至治之极苐且于刘公见之岂只明于信上之义如赵公所称者巳哉当刘公之令行也六邑中惟泾倡始之而泾嗜修而慕义视他邑为尤着乃刘公所为辟舎延师而教者乂适在泾也于是泾士赵某张某辈索予文赠刘公予虽未至泾乃儒者之学得明于寜国之间予盖乐助之也而又且知刘公故于诸士之请也不得辞
　　轺弟倭变纪略题辞【彭辂】
　　徃者倭夷变作蹂躏我吴防其焚烧掳掠之惨淫垢汚凟之辱予难言之矣言之则眦裂髪竪不胜忿且悲而涕苏苏下也痛哉吾民之遘斯辰乎冦名曰倭实则中国海濵奸豪习商贩为业逰舶诸岛屿本以牟什一无他念有朴遫小丈夫建议塞海口拒弗与贸易彼既底滞折阅不得还其故乡计甚无聊乃防倭之不逞工劒射者与偕凭潮驾风帆樯内犯傍海唇齿诸郡积嵗嬉佚猝然无以御之武弁廕胄平居华衣跃马耳不闻钲鼓声一旦望贼垒奉头鼠窜惟全躯保首领是谋占募乌合之旅不惯击刺汹汹然攘臂而往纳豮羊于豺虎之口直趋死无一生急传檄召处州山东之兵以客就主昧乎阻厄之地宜出入之孔道遇伏辄覆救死扶伤不给乃逺调麻阳栁州田宁各宣慰引兵来所过卷荡凋残而河朔各将无如宗礼霍贯道骁雄者呼而至如获重寳乃不审机量敌皂林之役奋突而前孤防无后继为贼所乗两将战死东南之事鱼烂不可支督府胡公宗宪徬徨四顾无一倚仗不得己出下计以货金诱贼遣人入其营説之而贼徐海号明山者果贪我饵宛转萦絷帖息不得动解桐乡围以去海与其党麻叶陈东异心因献计督府诱而缚之为己功二人既擒其部下卒伍哗与海仇鬬海不能制督府于是乗其间饵益富和益坚海乃就降移巢沈家荘水绕四絶之地顷之我兵大集厚结其阵鼓噪而攻之海度不免沉水死余众殱焉实由天心厌乱穷刼渐复故海酣于饵蛊于翠翘碧桃二娼昏其智而夺之魄堕罟阱弗悟也督府因袭用诱海故策转而诱大渠魁王直号五峯者防其薮窟根底直亦果贪我饵轻身束甲归抚徐执而戮之鲸鲵殄而海波平皆督府胡公力也而抗疏荐胡者则视师兵侍赵文华微赵何以得胡微胡何以制贼厥后茂勲不赏一见猜萋菲妬嫉者噏訿起胡以忧陨赵追偿军前犒用费十余万籍其家而布衣士蒋州辈掉口舌入海探龙珠于不测之渊説王直以来者泯其功鬰郁潦倒江湖间夫前事者后之师覆辙者来之诫恐他日任阃幕者迟徊顾望不肯画一竒于绳墨外以取谤讪也故吾民患苦不在山海之冦苐愿当涂诸大臣包荒有容忘恩怨选贤殉国天下事无不可为者家弟轺嗜问学训里中儿躬被风尘担书鸟徙无寜日深愤当事之愦愦也屯戍城邑委郭以外弃之捐吾民置刀爼上弗恤者为撰倭变纪略并赋诗以褒効死之爪牙障捍之儒宦暨甘心九死义不受汚之女妇语云伤于虎者谈虎色遽变伤于弋者抨虚怖之坠而下此勒次之指也编既讫示余读一过喜吾弟以草莽藜藿卑贱能景庙堂之烈轸闾井之忧所纪覈而讽戒隠焉与金匮并传逺余之夷犹空食任时事阙遗散失弗述殊愧焉孔子称匹夫不可夺志信夫
　　叙烧饼儿【万廷言】
　　舟过砖河五十里有饥儿挽舟瘠苦涕泣不自胜予怜焉问之囬种也赵姓名四儿家京城宣武门卖烧饼父母殁依舅因独身卖饼为砖河杠头王龙以药迷致当夫苦且惧死无由归见诸舅语吃吃甚哀予曰何故不逃曰迷所向即逐得棰死矣询之众曰信乎众惧王龙不敢言以意示不平状独其中白防者曰我种类人即不识一见即亲厚昨是儿语我故我亦迷来今老不知家所因感叹泣下予曰令女送儿至京何如曰不敢我不当夫即饿死且乆熟此若送儿大人去我亦棰死矣予闻而益怜之予初官西曹论狱多称药迷予谓药岂能迷人不之信今果然亦异矣先是天津兵宪黄公遣人护予至德州予因与饮食费令致儿黄公所为书恳黄公转送京师予父侍郎邸第中召其舅还之使业烧饼自活而更言王龙状于黄公因有为予言者曰此事传递中最多凡官募夫必有直杠头者利其直尝以药迷致人子弟闭幽室中稍与脱粟饭剪髪垢面祼身令形体尽变易惑所向计即亲父兄相遇不相识然后出牵舟已冒募夫之直逃辄棰死以威欲逃者谓之拦人江南北皆有焉夫此辈皆冒百姓不得已浚剥之膏血又涂毒人至不忍弃捐孤阨之子弟诚不容一日赦然士大夫往来利有夫则舟行速又非所司无与焉因置不问有司值地方繁剧簿檄日旁午下又不暇问故逋恶不特王龙受苦毒不自伸亦不特烧饼儿也予闻而心益悲虽然非予所能及也及吾所见者尽心焉耳矣顾其言有足广予因叙次之如左
　　孤愤集序【汪道昆】
　　胡司马有社稷功中憾者卒死请室今上毕録先帝故臣功状置司马不以闻司马藁葬山中诸门下士若故人无一至者沈山人为司马诔则自四明走墓下哭之初胡虎臣及余二仲氏郊劳山人山人马首东矣问曰司马犹被此名以死山人哭者何山人慷慨言曰司马功盖东南非臣一人已也往臣窃观司马多大度憎喜自如当意辄予千金不当輙嫚骂臣非礼弗食故千金不及臣然坐客多贤豪贵人司马目摄之不为礼比臣在坐意独属臣臣居与居臣起与起其所严事者宜莫如臣乃今身殒而名不传臣固未得死司马所耳臣病三年矣孤愤上通于天天且为臣陨泣又明日诸君东望百里外雨霏霏自大鄣来此臣哭司马时也厥明日出无光顷之雨至与语合于是山人过不佞相与登舎后山出司马诔读之四坐愤发不佞曰我国家倚办东南不啻外府天祚司马幸不蔑东南此所谓社稷功也髙皇帝以八议释有罪必先议功先帝故尝多司马功死司马非先帝意也即司马亡论已奈何伤先帝之朋虎臣曰孤不肖尝遇司马前茅孤方引诸少年挟吴姬楚女履舄遮道呵者至曰客何为孤叱曰毋多言客髙阳酒徒吴守淮也司马叹曰嗟乎此吾故人子引车避之往岛夷起吴越率以泽量人司马提三尺剑全活之何论亿兆及司马不辜死卒无能发一辞非山人则皆喑者矣二仲氏曰凡诸功罪有主者两生不敢知当司马时彼人士莫不借宠灵被恩泽司马一旦受法则羣起而诽訿之顾尝嫚骂我然今嗛嫚骂则昔抵千金者也幸山人出且为都人士一洗之是时也白云起东海亘青天而西于是相与东乡酧曰司马有灵擐甲皑皑至矣二三子属不佞扬扢其事则以山人所自赋若为山人赋者附之
　　大司空南坦神楼序【董份】
　　神楼者司空南坦刘公名其所绘之楼者也始公尝语客身退且老欲遂经营一楼闭闗其中者乆矣而力不能于是翰林待诏文衡山告之曰吾能为公遂成此楼乃绘以贻公而公因命之曰神楼云或言公授神仙御虚乗气之术而神楼者即海上神州仙仗宫阙之属在云气有无之间此公所以志于神仙之道者也而予尝观公弱冠登朝歴郎署二千石以跻六卿所至治行卓异皆显树名迹持髙节正色以匡翼国家勲劳着于当世此皆庙堂彞鼎之事也及其谢休而居坦上方益与乡搢绅诸老歳时结社从冠裳车骑歌呼宴饮登逰山川自郡邑牧守令长得以造请躬问所不及学者从而考德质疑乡闾田野父老子弟得以伏腊往来揖让就见欣然无絶之者此又非离逺于世不欲与之接而思海上者也然予独疑所谓神楼者盖尝谒公于坦上矣入其庭而蓬蒿映堂至榻次方丈之室户牖不啓其间忞如也予窃以公既不肯为他楼榭即稍治一亩之园列一亭灌名花杂卉弹琴歌咏其中亦有以自乐者而公曰吾非恶而不存也以吾虑营于物则是皆足以为吾累也予闻言而恍然及与之坐通夜达曙则言益指益彻渊然深潜四坐皆静俯仰顾视察其意皆不足存也予乃起而叹曰嗟乎公之神楼吾已得之坐间矣夫神者经所希载学者所不敢道而至人达士卓诡玩世所以震耳目而开人心使之诞谩恍惚失其常守反而约于正未必非教也故神州之説起自邹衍莫不以为诬矣然衍当七国龙争之时纵横战鬬之术胜国君以土地而鱼肉其民士以功利而驰骛于世衍以为其习俗深而识陋未易以正説也故先极闳大之论作怪迂之变使人入其中窈冥不可考而原也而后所争土地功利之小不觉爽然自失于心此衍之所以为教也及神仙家谓海上神州宫阙虽后世附而益之然予窃意其初必有逺引髙蹈之士睹世益陋务纷华势利以矜显荣胶不得解故一切委之于虚以为别有天宫贝阙壮丽可悦之地非人俗所有而人必遗弃世味所好以清虚得之斯亦所以广大世俗之心而化其见闻者也故其为教本同而其所从入之途人有省不省耳而学者一切屏之不敢道此与以耳食者何异公以世渐渍于末流与古益逺人方浮湛于俗益以卑下思得楼居以处髙明而与世相旷其实不在楼也故托之于绘以称神焉昔汉武帝以仙人好楼居故用采五城十二楼之制筑通天延寿诸台观以象仙人所居而秦亦起咸阳离宫属复道以象天极冀以招徕仙人劳费烦矣而仙终不可得也今公以绘得之不伐材不聚工不待日月而其成若神可望而不可至可见而不可居可以意象得而不可以实求彼之役宫室而以为真者亦自失矣此亦公之所以为教之意也夫溷浊于俗与世为端者其心营于物也深藏固距筑室而避人者犹有待于物也故遗世离俗弃物而自全凌云御风以为训者神仙之术也防物而不营超物而无待身处人间而其神在云霄之上轶寰宇之表者圣人之道也公学圣人者也故方其早树勲业而翩翩于进退之际功成而不有者此公之神楼也及其退居而与世亲人得而亲之而莫得而及之也此亦公之神楼也故人之见公也恺悌惠和杂以笑谑而其中所不可易者卓然岩立冠絶海内此亦公之神楼也其望公也然儒者而读公文章闻公行事诵公道德或以为天人或以为泰山梁栋此亦公之神楼也合则云从不合则龙蟠行不小拘言不蹈故与时委蛇无有辙迹此又公之神楼也故公之于兹皆圣学而有得者其事实可据如此而其托之于神以为教者又其余也故曰公之神楼吾已得之坐间矣而或乃求之海上不已踈乎
  </div>
  <div class="pagination">
   <a href="明文海_page83.html">
    上一页
   </a>
   <span>
    ...
   </span>
   <a href="明文海_page79.html">
    79
   </a>
   <a href="明文海_page80.html">
    80
   </a>
   <a href="明文海_page81.html">
    81
   </a>
   <a href="明文海_page82.html">
    82
   </a>
   <a href="明文海_page83.html">
    83
   </a>
   <span class="current-page">
    84
   </span>
   <a href="明文海_page85.html">
    85
   </a>
   <a href="明文海_page86.html">
    86
   </a>
   <a href="明文海_page87.html">
    87
   </a>
   <a href="明文海_page88.html">
    88
   </a>
   <a href="明文海_page89.html">
    89
   </a>
   <span>
    ...
   </span>
   <a href="明文海_page85.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
