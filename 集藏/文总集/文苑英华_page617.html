<!DOCTYPE html>
<html>
<head>
    <meta charset="UTF-8">
    <title>文苑英华 - 第 617 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 617 页/共 634 页</h1>
    <div class="content">　　朝散大夫使持节饶州诸军事守饶州刺史上
　　柱国崔君墓志铭　　　　　前　人
　　博陵崔氏为东山右族以政事方直称者曰饶州刺史讳适字某贞元十四年某月甲子寝疾终于所部之舍春秋若干君仁厚信实方严清厉词无枝叶而顾言必践交不谄渎而与人必诚深于士行精于吏职盖其天性然也一命为懐州叅军累迁至大理评事司直监察御史好畤武功二县令常绛二州司马乃理富平遂佐兴元贞元十一年春以西诸侯之师转粟调食特拜仓部郎中兼御史中丞以董其事其年冬徴拜卫尉少卿眀年改邓州刺史麾盖将行文换鄱阳歴官十五竟未充量其为御史也贾常侍至以才名尹毂下实所慰荐为之賔介蒋常侍沇以公防干河运交辟将事助居多其宰封畿也县鄙之地直于西郊禁卫之师勤于左次事为之节官修其方军兴人安阖境謡诵其佐晋陵也晋国韩公当抚封之重署为推官轺传所至平反审克假守新定之人宜之薄于进取未数月引去其领陵邑也克奉肃敬里闾均安【集作定】黠吏强家望风累息相率屏匿者十八九其分忧为邦约已恵人乐易而知禁清眀而不扰此皆厯职必闻之效也至若章章尤着为士君子之所景行者则奉使西土鄙能言之县官以乗塞宿兵旌旄相望馈饟之重非君莫可就【集作既】而经费出纳制于中台尅伐之人顺非言利大率以布帛之不中于度不鬻于市者积以窳滥备其名物移用于军増三倍之价平籴于人无一时之蓄掠是根本命为竒赢既衰边备实蔽理道时有覆视诲其相防徒列簿书之文不登釜钟之量因缘缪巧【集作功非】触类而起君受命不茍临事风生条其积弊尽达聪耳【集作听】虽狺狺之吠营营之飞置于度外不直不已连章上愬词防深切羣情惴骇处之恬然谢病乞告终无所屈皇眀嘉纳入亚九卿时缙绅之士多以凭暴为戒怵迫附离而不能自固者多矣如君之特立刚毅不更其守古之儒行何以加之【集作嘉焉】此徳舆所以受其孤之哀请而不敢辞也君之曽祖基皇朝散大夫会州长史祖绍先皇州子县尉父炅皇大理司直兼河南府河隂县令代名土行裕是遗烈初君娶于某氏某官某之女生子曰包而殁继室以某氏某官某之女皆有淑行如君之志以十四年某月日叶用吉卜附窆于河中某县乡原之旧封礼也初包以徳舆朴而好直且尝奉行君之命书者四乃列其官簿次第俾识于墓石既而包毁灭性夭于倚庐之中诺其请矣故铭之曰
　　崔君之直兮不枉尺兮崔君之正兮不由径兮展如之人宜锡蕃祉兮天实奈何一麾遄已兮襜襜帷裳来自鄱之阳兮峩峩丘封葬于河之东兮刻此贞珉识清风兮
　　使持节歙州诸军事守歙州刺史赐绯鱼袋陆
　　君墓志铭　　　　　　　　前　人
　　君讳叅字公佐吴郡人曽祖某某官考某某官君蚤孤与兄隠居于越有佳山水率子弟耕汲于其中因【集作日】修桑门之法摈落人事贞元初兄既殁始为宗姻士友所强慨然有应知己之心繇试佐环卫歴大理评事摄监察御史里行佐黔中又以殿中侍御史内供奉佐浙东凡四居宪軄介二方伯皆有直声休利邦人宜之十二年所从既罢继之者再至率以重礼礼君终不能屈非所乐而不茍合故也朝廷宗公贤大夫多悦其风十六年徴拜祠部员外郎居二年执事者上言其才请为剧曹防东方守臣表二千石之缺天子方加恩元元循责吏理面命执事曰诚如是姑使为郡须其报政縻以【集作加】好爵遂拜歙州刺史在途发疡夏四月二十日【三字集作景字】卒于洛师享年五十五夫人河东栁氏殿中侍御史并之息女才淑有贤行长子某年在羁贯嗣子某未离褓抱夫人既得吉卜具【集作且】以孤藐之词请表墓于父友故鄙夫泣书于寝门之外而不让云君峻而通直而和羣而不党至于流俗之龌龊细人之姑息屑屑汲汲之态不萌于胷中器度夷逺英华发外居常无怵迫临事有风节同心定交造次以之评议鉴裁精明不惑从善亲仁发于肺肝文章朗有作者风格学不为人与古为徒向使登其年充其量束帯公朝其骨鲠魁垒之士与尝与故防州刺史陇西李公受故右补阙安定梁寛中今礼部郎中京兆韦徳符右补阙广平刘茂秘书郎赵郡李叔翰方外士右谕徳博陵崔公颖暨予友善夫相视莫逆行二十年洪范之攸好徳儒行之逺相致今则已矣可胜恸耶时贞元十八年【集作嵗】嵗直鹑首秋七月甲子镂坚石而铭曰
　　皦皦陆生中和粹清直如朱洁如白珩或黙或语不将不迎如何斯人晻忽冥冥蚩蚩下辈戬谷或丁晔晔芳兰严霜飘【集作夙】零命不可问死不可作【集作死不作兮】呜呼陆生
　　使持节郴州诸军事权知郴州刺史赐绯鱼袋
　　李公墓志铭　　　　　　　前　人
　　君讳伯康字士丰陇西成纪人自凉武昭王孙文穆公冲为元魏仆射司空与兄穆侯恭侯恵侯庄公中秉枢揆外颛方国文穆公二子长曰廷实次曰休繤论道追命皆至司徒蝉聮茂盛冠于百族君即叔氏司徒之后也曾祖仲进皇宣州司马祖侨皇河南府渑池县令父愔皇朝议大夫宗正丞赠濮州刺史三叶用晦仕不过郡佐县令夫典司宗籍而天爵崇茂士林向仰君以才实克家清方入官始为知己者所荐授阆州司仓掾转下邽福昌奉先三县尉皆有能名建中三年调补御史台主簿成奉未下以太夫人寝疾归侍药膳眀年丁内难【集作艰】衣裳外除迫严君子之命复调为长安尉时王师清宫銮辂初复武人干吏理毂下为多事邑之细大必决于君每嵗考绩为府中最贞元五年再集荼蓼终丧犹毁不交人事屏居池阳以耕植自业九年春西鄙不靖诏城五原以备边鄜坊节将选重贤佐以厚礼辟君实董塞门之役不愆于素抑有劳焉拜监察御史转殿中丞赐以章绂寻迁侍御史加检校工部员外郎九十四年徙官为鄜上介代谋而鄜之师以律折狱而鄜之人不寃十八年从守臣来朝行次中部所从复于左毂防其輤裧以至京师庀具防事称情中礼十九年秋七月拜郴州刺史精力恵养蠲除烦苦导利省啬而人不扰防平信厚而吏知方今相国左丞郑君顷移佐兹郡知君也熟洎入緫纲辖盛推理行再筦宰政方图陟眀斯言未复奄忽雕落时永贞元年十月某日甲子春秋六十三悲夫君天资器干机用强敏夷易疏通不移名声学尚周给【集作洽】而縁情甚【集作其】丽业履端脩而睦姻尤甚时人多知君吏理过于文行唯故相太傅卢恭公今相国左丞郑君臮鄙人实知之而栖迟下国迫阨委化斯可叹已夫人范阳卢氏宣城县令炅之女华绪令仪执笄佐馂先于君殁二十年矣嗣子卢氏县尉操次子前眀经掖支子某等皆以孝谨而承训义居【集作君】令弟长安主簿少安请急丧【集作襄】事崩波勤逺自荆抵洛泣奉轜车以元和元年某甲子葬于某县某原之旧封君子曰于长安之兄之丧有以见同气之痛徳舆以中外伯仲周知所履刻石纪事朴而不诬铭曰郴之政兮理平君之行兮防清矧有深知兮秉国之成亟言于朝兮将陟其眀窘然符守兮奄忽冥冥胷臆约结兮未摅平生道途自逺兮广桞刍灵风雨所交兮卜洛佳城元龟是贞厚载是宁吁嗟乎内兄
　　房州刺史崔公墓志铭　　　前　人
　　公讳述字元眀博陵安平人自东汉长岑长济北相代擅雕龙之美济北五代至晋大司农司农八代至北齐右仆射昻仆射三代至公曽祖皇朝散大夫冀州武邑县令讳绍大父同州白水县尉讳顼烈考晋州汾西县令赠定州刺史讳升之代有文行懿徳为北州冠族公夷雅温粹安舒防静于座右铭得含元之妙于政论得理道之奥以之修身以之莅官盖家法积厚而公能践之之故也始自宫卫试守未弱冠而为蓝田尉已有嘉闻寻转婺州浦阳令州兵曹防军皆以吏理著称故辟书交委命书随之歴监察御史再为侍御史【五字集作殿中侍御史再为侍御史】实佐夀潭洪三邦车赋之重拊循辑睦繄上介是赖府迁于荆荐言于朝拜著作郎虞部员外郎论著奏议率循宪矩不毁方以求合不游径以取防贞元十二年出为房州刺史承长帅刚严之理当舆师馈饟之殷暴征继起烦言狎至而能推情广身以裕劳人恻隠所被四封嘉靖十七年秋九月辛酉感疾捐舘舍春秋五十七夫人京兆韦氏承公宫之训为女士之表凡合姓二纪柔而正劝以义之道备焉其孤文伯武伯等学通礼籍姿性循至斩焉相视泣奉裳帷以冬十一月甲子祔葬于东都某原礼也初公仲兄左庶子安平公有重名于时安平所与游者公皆从而游焉故常与贤士大夫推【集作摧】古今世道博约论辩摅之于词凡数千言因曰胜质之文吾所甚惧彼奔【集作舛】驰塞路者既不可遏又恶用斐然为之耶遂輙削去其用晦如此行义醇备慈仁任恤安平既即世伯兄继殁犹子之解巾结防先于已子故不举火之日男未仕女未行其于疾则十起衣无常主虽伯鱼稚春不能如【集作尝】焉羣从族姻均禄直以赒其乏不结党友不趋声利常【集作加】欲脩性息迹考一丘之乐而未克齿与位皆负其实奄然不淑为知者所叹建中初徳舆遇公于九江之西其后辱安平戴公【集作侯是】之知于公获南容之眷刻石志美不敢曼辞而实録焉铭曰
　　齐称大风汉有文宗隽贤葳蕤以续昭融坦坦房陵劳谦孝恭优游禄仕惟道之从素履不华黄裳在中乃仪列星乃饰伏熊居易处厚有初有终魂气杳冥诸孤哀恫圆蓍大蔡先逺攸同刻兹贞珉永贲丘封














　　文苑英华巻九百五十二
　　钦定四库全书
　　文苑英华巻九百五十三　宋　李昉等　编职官十五
　　陈汝州利贞墓志一首　郑舒州甫墓志一首崔永州敏墓志一首　　邓贵州墓志一首凌和州凖墓志一首　　栁桞州宗元墓志一首汝州刺史陈公墓志铭　　　穆　贠
　　唐贞元五年秋七月汝州防御使汝州刺史兼御史大夫东都畿汝州都防御左军兵马静戎郡王陈公疽发首己酉命牙门将鲜于侍进奉书告辞元戎尚书安平公以受恩忘死非其死为恨又命尝同百战之将王进达等十数人以忠荩王事为别又命嗣子少英以孝敬继夫人为诫庚戍归于私第辛亥薨八月孤少英与家老故吏及龟筮谋得宅兆于州东石楼山之阳辛酉葬公讳利贞范阳人禄山之乱始自平卢越海归国累建戎効从太尉临淮王光弼军于河南寇攻睢阳垂陷大尉常遣心腹爪牙之师郝廷玉合诸侯之众趋之公輙以轻骑赴如林之旅入其腹出其背如颷如星庭玉竒公之才谓已不逮拔于行间以其子妻之绳于临淮列为重将其后庭玉入备宿卫出镇河陇公实从之凡十迁大将军太常卿太子賔客特进开府静戎郡王至御史中丞陇右都知兵马使其所置者皆如释宋之事希烈之乱诏以哥舒曜为汝洛节制俾公之前队佐之事【疑作军】次汝坟不终日城拔又以次襄郏寇军大至公以马歩五百当强寇万人立为竒兵横击其右凶党退却【一作衂】数月不前襄下城守拒有备由此効也希烈自统【二字一作空又作自会】豺狼之众至而围合矢石雨下昼夜不息外筑埇道与城相属公登陴捍敌身均士卒劳则先之逸则后之凡不栉不沐非以我事当见戎帅不下城者七十余日戎帅苍黄自拔乱不能遏叛将庭芝谋害之者数四隂为之制使不得发俄而朱泚以闗中僣逆凡幽蓟河陇之卒尝于泚千里之外应之公与庭芝所统皆泚之旧也庭芝果以其众作乱公之麾下亦带甲而从之中宵难作公仗劒当辕门而立呼曰如有过此门者当杀我而后过由是其众定而庭芝逸故有専城之拜其为州也奉上以不违抚下以不扰是以防使尽其政疲人安其理春秋五十有八前后歴官二十二封爵四从戎许国垂四十年不湏臾忘忠敬之心不一日蹈污染之迹起皷鞞之下登诸侯亚相与茂勲宠禄相与终始可不谓之大丈夫之致乎安平公出涕之外余有复恸【疑作后有余恸】将吏等遑遑相吊往往如在前夫人早夭后夫人陇西辛氏实大原节度相国金城王之女髽首颒血以庀丧具长子少英防子壬癸永懐陵谷见托为铭其词曰
　　苍苍平原欝欝髙坟下有泉户永闭虎臣岂伊虎臣亦曰贤守勒铭贞石示千古后
　　舒州刺史郑公墓志铭　　　　前　人
　　有唐循吏故舒州刺史荥阳郑府君讳甫字某享年五十有四歴官一十有二以贞元六年冬十月辛丑卒于东都崇让里第十一月诸孤家老得请于元龟奉府君之丧归祔于祖实郑州荣泽县广武原庚寅下其先吏足徴也十代祖晔元魏建威将军南阳公魏氏定五姓冠百族以官婚人物甲子时选厥后歴周隋洎皇朝凡六叶至于曾祖仁恺密亳二州刺史祖慈眀银青光禄大夫濠州刺史考令璡银青光禄大夫国子祭酒重名贵仕照烛相续府君少以门资奉爼豆于太庙调习书判趋等擢秘书省校书郎歴京兆府蓝田尉大理评事二宗山陵诏求多士以集大务摄京兆府户曹防军毕事改授大理司直迁监察御史实佐时宰充营田使判官转殿中侍御史罢授尚书祠部员外郎兼侍御史充宣歙青苖税户使朝于京师拜和州刺史防使今居守公奏课第一锡命屡降凢两加特阶一赐金印紫绶且以借留之典副之后迁舒州刺史而厯阳之积【疑作绩】累载之美布于下车之初乃至讼不烦于听令不费于言赋调事理吏劝人逸初祭酒府君殒于镐惟王事世故洎龟筮之不叶未遑还葬至是累疏陈乞优诏曰俞解印遄归遘疠于道哀哉夫人清河崔氏故中书令赵国公圆之子也以地之贵天之淑致善乎府君之家不幸早世殡于所次俟夫异日迁而合焉有子九人长男曰适左卫率府仓曹防军次曰奉方志于学未齓有女二曰【阙】　长适范阳卢士深妻未笄者四其执丧致毁长过于礼防如成人兄子前乡贡进士权导诸孤之请见访为志呜乎今方夏之内靡攻伐之患烝尝所匮在于富而教之府君之生盖明主叹息之所求也其殁也岂独舒人和人之相吊欤迹其二府已然之理可使太史公班孟坚之徒从而纪之以及于后今也遗爱故事结于人之深者止于辍舂堕泪日月至而逝焉然则铭之于墓亦其次也铭曰
　　生贵行道道贵及物茍有可称其谁不没猗欤府君政及生人自我煦育二邦如春不知者命溘至孔殛托体山河与之终极
　　朝散大夫永州刺史崔公墓志铭
　　栁宗元
　　维元和五年九月十五日壬子永州刺史崔公薨于位享年六十八己未殡于路寝庚寅迁神于舟以某年某月日归葬于某县某原祔于祖考吏部侍郎赠户部尚书府君之墓尚书讳猗宗南巡内禅圣嗣府君以谋画定命起一旅以复天下厥功载焉尚书之先曰贵乡丞赠太常少卿府君讳子美太常之先曰州江阳【集作都】丞府君讳道祯行髙位卑华冠士族公讳敏字某承世徳之清源浚之以蠲洁以端其志采羣言之枝叶植之以茂实以脩【集作循】其能始由右千牛备身佐环卫更盩厔三原蓝田尉仍有大故三从【集作徙】同位继受许州临颍汝州龙兴令推以直道二邑齐风哥舒曜尹河南黥【集作鲸】寇猾骜黎人播越表公为河南尉糗粮刍茭戎备毕给版图田洫民事时乂迁州録事叅军实吴越【集作楚】之大都会也政令烦拏贡奉丛沓一日不葺镌谯四至公为之优游有裕长史司徒杜公与之揖让夷【集作异】于賔僚入为太子司议郎拜归州刺史嵓险湍悍人类鸟兽古号难理公克有声迁永州刺史朝散大夫惟是南楚风浮俗鬼户为胥徒家有禳大者虐鳏孤以盗邦赋敺愚防以神讹言悖于政经莫有禁御公于是脩整部吏黜侵凌牟渔者数百人以付信于下而征贡用集擒戮妖师毁焄蒿淫昏者千余室以举正羣枉而田闾克和寛以容物直以率下邦人方安其理缙绅犹欝其望体魄遽降哀何有穷呜呼公前夫人徐州防军荥阳郑钜女有子曰义和早夭后夫人万年尉范阳卢彤女嘉淑之徳继闻宗族有子曰贻哲贻俭克承于家洎公之兄子曰励曰礼诚愿志于墓无忘公之徳铭曰孰为徳门清河濬源垂芳着庆【集作逺哉沄沄又作其流沄沄】自叶流根世有显懿其清芬炳焕【集作焕炳】増华昭于后昆惟鲂与鲤旧史孰【集作是】尊孰为茂功尚书清风蔼其有融勃焉而兴披草从龙布令诸夏敷和六戎赫矣太阳克升于中孰为恵政公嗣余庆形于謡咏小程其功大遂其性黠吏是省妖风以正于邦于家【集作于邑于邦又作施于邑邦】克休命孰为遗爱公去昭代邦人斯痗始焉是赖今也何载【集作戴】孰我公于洛之防何以铭之徽音不昧试大理司直兼贵州刺史邓君墓志铭
　　前　人
　　君讳某字某南阳人汉司徒禹之世也曽祖倚皇建州浦城【集作连州普城非】令祖少立皇沧州司马考邕皇右【集作左】武卫兵曹防军惟君敏给以御下防忠以承上干蛊之称洽于诸侯谨言之迹彰于所莅故自始仕以至没世未尝无闻焉初以试太常寺奉礼郎更职于劒南湖南江西前后连帅咸器其能以柄于事于劒南则停拟阅实以循【蜀本作脩】官刑尽哀敬之情致淑问之颂寛猛之适克合于中于湖南则外按属城内専平凖莅卝【音矿】人锡石之地防鳬氏皷铸之功溢山告祥国用益赡吏无并縁以巧法人无怨讟以苦役人【集作凢】处斯軄莫能加焉于江西则旁辑传置下绳支郡俾无有异政以一于诏条财赋之重待君而理无何邕州经畧使路公恕奏署试大理评事兼贵州刺史防帷幕之任董龟虎之威夷俗敬爱革面受事朝廷将以武定南服命安南大校御史中丞赵良金为邕州复以君兼招讨判官録其异能奏加司直升招讨副使兼统横蛮【疑作蛮集作防】贵三州事龙茸之下直道有立犷猂之内义威必行赋増而不扰法一而无憾然以忧栗间于多虞卒成耳目之塞道致齿牙之猾元和五年五月二十一日疾卒于公舘年五十五眀年某月日返葬于潭州某原夫人陇西李氏大理评事练之女年三十三贞元十六年终于郴州有子四人曰贽曰某贽十三年矣哀礼具焉京兆尹农公始由湖南为江西再以君为从事知之最厚痛君之能不施于剧任惜君之志见屈于羣疑且以志授宗元使备其阙古者观其所使而知在上之徳今也观其所使【集注作以】而知在下之诚呜呼可无辞乎铭曰
　　防姓之裔司徒隆汉惟君是承有植有【集作其】干始属奉常出叅藩翰议谳西蜀平其狴犴巡视南楚緫兹条贯贸迁化居货殖攸賛改煎镕范贡输増筭既饬财赋亦専传馆去牧荒陬肃其听断敚以息暴戾斯逭行非选事进不避难始赖其宁终闻见惮疾与忧积忠【集作志是】随魄散年极中身葬兹髙岸才耶命耶君子兴叹
　　和州刺史【四字集作连州员外司马】凌君权厝志
　　前　人
　　年月日尚书都官员外郎和州刺史连州司马富春凌君讳准卒于桂阳佛寺先是六月告于州刺史愽陵崔君曰余尝学黄帝书切脉视病今余肝伏以濇肾浮以代将不腊而死审矣凡余之学孔氏为忠孝礼信而事固【蜀本作故】大谬卒不能有示乎世者命也臣道无以眀乎国子道无以成乎家下之得罪于人以謪从【集作徙】丑地上之得罚于天以降被罪疾余无以御也敢以鬼事为累又告为老氏者某曰余生于辰今之遇【集作寓】戊辰戍冲也吾命与脉叶其死矣乎吾罪大惧不克归柩于吾乡是州之南有大冈不食吾甚乐焉子其以是葬及是咸如其言云孤夷仲求仲以其先人之善余也勤以志为请呜呼君字宗一以孝弟闻于其乡杭州刺史常召君以训于下读书为文章着汉后春秋二十余万言又着六经解围人文集未就有谋畧尚节气赒人之急出货力犹弃粃粺年二十以书干丞相丞相以闻试其文日万言擢为崇文馆校书郎又以金吾兵曹为邠宁节度掌书记泾之乱以谋画佐元戎常有大功累加大理评事御史赐绯鱼袋换节度判官转殿中丞【集作此字】侍御史府丧罢軄后迁侍御史为浙东防访使判官抚循罢人桉验污吏吏人敬爱厥绩以粹然而光声闻于上召以为翰林学士徳宗崩迩臣议秘三日乃下遗诏君独抗危词以语同列王伾画其不可者十六七乃以旦日发丧六师万姓安其分遂入尚书乃以文章侍从由本官防度支调发出纳奸利衰止以连累出和州降连州居母丧不得归而二弟继死不食哭泣遂丧其眀以没盖君之行事如此其报应如此夫人髙氏在越孤四人南仲殷仲在夫人所未至执友河东桞宗元哀君有道而不白于天下离愍逢尤夭其生且又同过故哭以为志其词哀焉铭曰
　　噫凌君生不淑学孔氏棻【集作芬】郁好谟谋富天禄雠禁书賛推毂观灵龟获贞卜从【集作徒】东越翊眀牧罢人苏污吏覆升侍从躬啓沃匡危疑兴大福吏尚书徒肃佐经邦才用足道之踬身则辱乌江垂九疑麓仍祸防遘兹酷能知命无怨毒罪不冺死犹僇何以葬南岭曲魂有灵故乡复封兹壌归骨肉为之铭志陵谷桞州刺史桞君墓志铭　　　韩　愈
　　子厚讳宗元七世祖庆为拓拔魏侍中封济隂侯曽伯祖奭为唐宰相与禇遂良韩瑗俱得罪武后死髙【集注作中非】宗朝【文粹作时】皇考讳镇以事母弃太常博士求为县令江南其后以不能媚权贵失御史权贵人死乃复拜侍御史号为刚直所游皆当世名人子厚少精敏无不通达逮其父时虽少年已自成人能取进士第崭然见头角众谓桞氏有子矣其后以博学宏词授集贤殿正字【集作授校书郎蓝田尉】俊杰防悍议论证据今古出入经史【文粹作防】百子踔厉风发率常屈其座人名声大振一时皆慕与之交诸公要人争欲令出我门下交口荐誉之贞元十九年由蓝田尉拜监察御史顺宗即位拜礼部员外郎遇用事者得罪【集作文粹作十九年拜监察御史王叔文韦执谊用事拜尚书礼部员外郎且将大用遇叔文等败】例出为刺史未至又例贬【文粹有永字】州司马居闲益自刻苦务记覧为词章泛滥伫蓄为深博无涯涘而自肆于山水【文粹有之字】间元和中尝例召至京师又偕出为刺史而子厚得桞州既至叹曰是岂不足为政耶因其土俗为设敎禁州人顺赖其俗以男女质钱约不时赎子本相侔则【集注作许】没为奴婢子厚与设方计悉令赎归其尤贫力不能者令书其佣足相当则使归其质观察使下其法于他州比一嵗免而归者且千人衡湘以南为进士者皆以子厚为师其绖承子厚口讲指画为文词者悉有法度可观其召至京师而复为刺史也中山刘夣得禹锡亦以【集无此字】在遣【文粹作谴】中当诣播州子厚泣曰播州非人所居而夣得亲在堂吾不忍夣得之穷无辞以白其大人且万无母子俱往理请于朝将拜防愿以桞易播虽重得死罪不恨遇有以夣得事白上者夣得于是改刺【文粹无此字】连州呜呼士穷乃见节义今夫平居里巷相慕悦酒食游戏相徴【文粹作逭】逐诩诩强笑语以相取下握手出肺肝相示指天日泣涕誓生死不相背负真若可信一旦临小利害仅如毛发比反眼若不相识落陷穽不一引手救而【集无此字】反挤之又下石焉者皆是也此宜市井狡狯所不忍为而其人自视以为得计闻子厚之风亦可以少媿矣子厚前时少年勇于为人不自贵重顾籍谓功业可立就故坐废既退又无相知有气力得位者【集有推挽字】故卒死【集作厄】于穷裔才不为世用而【集粹无而字】道不行于时也使子厚在台省时【文粹有亦字】自持其身已能如司马刺史时亦自不斥斥时有人力能【文粹作解】举之且必复用不穷然子厚斥不久穷不极虽有出于人其文学词意【集作章】必不能自力以致必传于后【文粹作不能自以力传于后】如今无疑也虽使子厚得所愿为将相于一时以彼易此孰得孰失必有能辨之者子厚以元和十四年十一月八日【集粹作十月五日】卒年四十七以十五年七月十日归葬【集作于】万年县先人墓侧子厚有子男二人长曰周六始四嵗季曰周七子厚卒乃生女【集有子字】二人皆防其得归葬也费【集作资】皆出于【文粹无此字】观察使河东裴君行立行立有节槩重然诺与子厚结交子厚亦为之尽竟赖其力葬子厚于万年之墓者舅弟卢遵遵涿【文粹作可】人性谨顺学问不厌自子厚之斥遵从而家焉逮其死不去既徃葬子厚又将经纪其家庶几有始终者铭曰
　　是惟子厚之室既固既安以利其嗣人















　　文苑英华巻九百五十三
　　钦定四库全书
　　文苑英华巻九百五十四　宋　李昉等　编职官十六
　　崔虢州元亮墓志一首　郑滁州郎墓志一首邢歙州羣墓志一首　　李处州方元墓志一首虢州刺史赠礼部尚书崔公墓志铭
　　白居易
　　唐有通四科达三教者曰惟崔公公讳元亮字晦叔其先出于炎帝至裔孙穆伯受封于崔因而命氏汉初始分为清河博陵二祖故其后称博陵人曽祖悦洛州司户叅军赠太子少保祖光迪赠賛善大夫考杭州司马兼通事舍人赠太子少保【集作师】妣太原王氏赠晋阳郡太夫人公即少师季子解褐补秘书省校书郎从事宣越二府奏授恊律郎大理评事朝廷知其才徴授监察转殿中歴侍御史膳部驾部员外郎洛阳令宻州刺史公【集有师】至宻宻民之冻馁者赈恤之疾疫者救疗之胔体【集作骼】未殡者命蔵葬【集作葬蔵】之男女过时者为嫔【集作娶嫁】娶之三月而政立二年而化行宻人悦之发于謡咏换歙州刺史其政如宻先是歙州【集无此字】民畜牛马而生驹犊者官书其数吏縁为奸公既下车尽焚其籍孳息贸易一无所问先是歙民居其【集无此字】山险而输税米者担负防渉勤苦不支公许其计斛纳緍贱入贵出官且获利人皆忘劳农人便之归如流水朝廷闻其政徴拜刑部郎中谢病不就俄改湖州刺史政如宻歙加之以聚羡财而代逋租则人不困谨茶法以防黠吏则人不苦脩堤塘以备旱嵗则人不饥罢民【集作氓】赖之如依父母入为秘书少监改曹州刺史兼御史中丞谢病不就拜太常少卿迁諌议大夫屡上封章言行軄举上召对加金紫以奬之假貂蝉以宠之未防朝有大狱人心惴骇势连中外众以为寃百辟在庭无敢言者公独进及霤危言触鳞天威赫然连叱不去公遂置笏伏陛极言是非血泪盈襟词竟不屈上意稍悟容而聴之卒使罪疑从【集作惟】轻实公之力既而真拜用【集作因】旌忠臣由是正气直声震耀朝右缙绅者相贺曰【集作贺皆曰】国有人焉国有人焉公以为名不可多取退不必待年决就长告径遵归路朝廷不得已在途拜太子賔客分司东都公济源有田洛下有宅勤诲子弟邀招賔朋以山水琴酒自娱有终焉之志无何又除虢州刺史盖执政者惜其去将欲驯致而复用之太和七年七月十一日遇疾薨于虢州廨舍天子废朝一日赠礼部尚书周行士林闻者相吊宗族交友靡不出涕遗直遗爱公兼有焉呜呼公之将终也遗诫诸子其书大畧云吾年六十六不为无夀官至三品不为不达死生定分何足过哀自天寳以还山东士人皆改葬两京利于便近惟吾一族至今不迁我没宜归全于滏阳先茔正邱首义也送终之礼【集作事】务从俭薄保家之道无忘孝悌吾玊磬琴留别乐天请为墓志云尔夫人范阳卢氏先公而殁有子九人长曰煴通事舍人次曰刍言罕言举进士次曰缓【集作绶】中牟尉其下皆幼稚煴等哀毁孝敬号防轜翣以九年四月二十八日用大葬之礼归窆于磁州招义县磁邑乡北原迁卢夫人而合祔焉遵理命也公之丁少师忧也退居髙邮其地卑湿泣血卧苫者三载因痼【集作病】痹其两股焉逮于终身【集有竟字】不能趋拜从弟仁亮窜谪巴南殁而无后公先命长男煴护丧归葬后命防子听继絶承祧自宗族及朋执间有死无所归孤无所依者公或祭之葬之或衣之食之或婚之嫁之侯齐二家之类是也故闺门称其孝羣从仰其仁交游服其义可不谓徳行乎公防嗜学长能【集作善】属文以词赋举进士登甲科以书判调天官入上等前后着文集凡若千巻尤工五言七言诗警防之篇多在人口其余制述作者许之可不谓文学乎公之典宻歙湖也理化如此【集作被】可不谓政事乎居大谏骑省也忠谠又【集无又字】如此可不谓言语乎公夙慕黄老之道【集作术】斋心受箓服气链形暑不流汗冬不挟纩肤体顔色氷清玉温未识者望之疑神仙中人也在湖三载【集作嵗】嵗脩三元道斋毎【集无此字】輙有防云灵鹤囘翔坛上久而去之【集作久之而去】前后置斋七八而鹤来仪者凡三百六十其内脩外感也又【集无又字】如此可不谓通于大道乎公之晩年又师六祖以无相为心地以不二为法门每遇僧徒輙论真谛虽耆年宿徳【集作学】皆心伏之及易箦之夕大怖将至如入三昧恬然自安仍于遗防之末手笔题云蹔荣蹔悴敲石火即空即色眼生花许时为客今归去大厯元年是我家其解空得证也又如此可不谓达于佛性乎总而言之故曰通四科达三教者也居易不佞辱与公游者三十余年年老分深定为执友况奉遗札托为斯文且慙鄙陋不敢辞让铭曰水之阳皷山之下吉日吉土载封载树呜呼博陵崔君之墓
　　滁州刺史郑公墓志铭　　　前　人
　　周宣王封母弟桓公于郑厥后因封命氏为荥阳人郑自桓公而下平简公而上世家婚嗣咸载【集作详】于史谍故不书公讳朗字某五代祖讳某北齐尚书令是【集作谥】为平简公曽祖某下邳【集作邽】郡太守王父讳某卫州刺史皇考讳某秘书郎赠郑州刺史公即秘书第三子好学工词赋举进士中第判入髙等始授郾城尉无何本郡守移地部州民有暴悖者相率遮道麾呵不去公忿其犯上立毙六七人采访使竒之奏署支使改浚仪主簿转大理评事兼佐漕务【集作豫非】彭果领五府奏公为节度判官防果坐赃连累僚佐贬光化尉移向城尉歴北海尉时安禄山始乱传檄郡邑邑人孙俊邓罗伽殴市人刼廪藏以应公时已去秩因奋呼率寮吏子弟急击之杀俊罗伽尽殱其党由是一邑用宁朝廷嘉【集作美】之擢授登州司马寻转长史累加朝散大夫入为太子左赞善大夫尚书屯田员外郎太子中允出摄淄州刺史俄改【集作换】莱州连有善最诏授检校司勲郎中兼侍御史充青莱登海宻五州租庸使太尉李公光弼镇徐州奏公为节度判官改太子左谕徳属海州沂州饥盗贼起诏除沂州刺史充海宻沂三州招讨使加正议大夫赐紫金鱼袋公恵威旧着比至部而苍山贼帅李浩与其徒五千来降由是三郡底定复入为卫尉少卿相国王公缙统河南奏公为副元帅判官未防除秘书少监兼滁州刺史本州团练使居八载政绩大成大厯十三【一作二】年二月十五日薨于州权窆于某所享年七十有八公凡七佐军四领郡俸不积滞衣食无常主常叹曰以饱暖活孀防以清白贻子孙是吾心也逮啓手足卒如其志先是太夫人尝寝疾公衣不解带髪不栉者弥年侍疾执丧忧毁过礼公尤善五言诗与王昌龄王涣之崔辅国辈聫唱迭和名动一时迄【一作逮】今着乐府词播人口者非一晩赋思旧游诗百三十篇亦传于代前夫人清河崔氏赠清河郡太君后夫人博陵崔氏赠博陵郡君生子七人长子云逵有才名至刑部侍郎京兆尹公由京兆累赠官至散骑常侍刑部尚书次子徴终润州司马次子公达【一作逵】有至行初以公年髙不就仕及居忧庐墓泣血三年淮南节度使本道黜陟使洎朝贤袁髙恭等累以孝弟称荐向名教者慕之今为侍御史上柱国沧景节度叅谋次子方达衡州司士叅军次子震阳【二字集作农】当涂【集作当阳】县丞次子震弼【集作文弼】幽州叅军公自捐馆殆逾三纪家国多故未克及葬至元和五年移【集作始】迁于郑州新乡县某原祔先秘书茔二夫人从焉时京兆已即世诸弟在下位独侍御史衔恤考【集作襄】事考备终始见托追譔铭于墓石铭曰
　　世禄徳门斯之谓可久懿文茂绩斯之谓不朽二千石之禄七十八之年斯之谓贵夀内史之显柱史之孝行斯之谓有后呜呼郑公荣如是哀如是又何不足之有
　　歙州刺史邢君墓志铭　　　杜　牧
　　亡友邢涣思讳羣牧大和初举进士第于东都一面涣思私自约曰邢君可友后六年牧于宣州事吏部沈公涣思于京口事王并州俱为幕府吏二府相去三百里日夕闻涣思佽助并州钜细合宜后一年牧奉沈公命北渡州聘丞相牛公往来留京口并州峭重入幕多贤士京口繁要游客所聚易生讥议并州行事有不合理言者不入涣思必能夺之同舍以为智不以为颛并州以为贤不以为僣侵游客贤不肖不能私谕议【集作讥】以一词公事宴懽涣思口未言足未至缺若不圆牧曰往年私约邢君可友今真可友也卢丞相商镇京口涣思复以大理评事应府命今吏部侍郎孔温业自中书舍人以重名为御史中丞牧以补阙为贺客孔吏部曰中丞得以御史为重轻补阙宜以所知相告牧以涣思言中丞曰我不素知愿闻其为人牧具以京口所见对后旬日诏以为监察御史防昌五年涣思由户部员外郎出为处州时牧守黄州嵗满转池州与京师人事离濶四五年矣闻涣思出大喜曰涣思果不容于防昌中不辱吾御史举矣涣思罢处州授歙州牧自池转陆歙州相去直西东二百里问来人曰邢君何以为治曰急于束黠吏冗事弊政不以久逺必务尽根本牧曰邢君去缙云日稚老泣送于路用此术也复问闲日何为曰时饮酒髙歌极欢牧曰邢君不喜酒今时饮酒且歌是以不用系【集作繁】虑而不快于守郡也复问曰日饮防何曰嗜彘肉日再食牧凡三致専书曰本草言是肉能闭血脉弱筋骨壮风气嗜之者必病风数月涣思正握管两手反去背仆于地竟日乃识人果以风疾发舟东下次于睦两扶相见言澁不能拜语及家事曰为官俸钱事骨肉亲友縁【集作随】手皆尽盖壮未期病病未期死今病必死未死得生至洛幸矣妻儿不能知矣君进士及第歴官九歴职八始太子校书郎恊律郎大理评事监察御史京兆府司録殿中侍御史户部员外郎处州刺史歙州刺史职为浙西团练巡官观察推官度支巡官再为浙西观察推官转支使为户部员外郎判度支案代刘稹为制使使镇魏科【集作料】军食赐绯服银章初副李丞相囘再副髙尚书铢抚安上党三面征帅大中三年六月八日卒于东都思恭里年五十邢氏周公次子靖渊封为邢侯国灭因以为氏西汉宇为太尉子绥为司空曽孙也世宗光武时为骠骑将军世宗孙颙因居河间当曹魏时叅太祖丞相事终于大常邢有河间南阳君实河间人太常后也后至晋魏已降皆有官禄唐麟台郎仲【集作中】举于君为曽祖麟台生奉天令待封奉天生缑氏丞至和君即缑氏子两娶前夫人陇西李氏忠州刺史佐次女今夫人南阳张氏夀州刺史植女四男曰怿愔【集作惜】温郎夀郎用某年某月某日葬于偃师县某乡某里某原葬有月日其孤立使者哭告于柩来京师请铭铭曰
　　十五知书二十有文三十登进士五十登刺史才能温良并包与之而止于斯七政在天一回一旋差以数能穷如【集作知】贤贤者多夭不肖夀考谁为圣魁孔不能究无可奈何付之以命曰如命何
　　处州刺史李君墓志铭　　　前　人
　　君讳方元字景业刑部尚书赠司空贞公长子也贞公事宪宗皇帝兄弟受寄西【集作四】镇在汉南时战淮西未利监军使崔谈峻防言中入为太子賔客后淮西平李光顔移郑滑陈许无帅帝闲防独言曰劲兵三千【集作万】谁可付者谈峻侍则曰有大臣家不三十口俸钱委库不取小僮跣足市薪此可乎帝曰谁为者谈峻进则【集作即】以贞公言帝即日起贞公为陈许帅其俭徳服人如此景业少有文学年二十四一贡进士举以上第升名解褐裴晋公奏以秘书省校书郎校集贤殿秘书聪眀才敏老成人争与之交后以协律郎为江西观察支使裴谊观察判官有杀人狱法曹官煆【集作断】成当死者十二人景业讯覆数日内活十二人寃人【集无人字】尚书以上下考奏裴公移宣城授大理评事团练判官后尚书冯公宿自兵部侍郎节镇东川以监察御史【集无此二字】里行为观察判官不以嵗御史府取为真御史分察盐池左蔵吏盗隠官钱数十【二字集作千】万狱竟迁左补阙遇事必言不知其他丞相固言以门下侍郎出镇西蜀奏景业以检校礼部员外郎叅节度军谋事仍赐绯鱼袋徴拜起居郎出为池州刺史始至剏造籍簿民被徭役者科品髙下鳞次比比一在我手至当役役之其未及者吏不得弄景业赏【集作尝】叹曰沈约身年八十手写簿书盖为此也使天下知造籍役民民庶少活复定户税得与豪猾沉浮者凡七千户衮入贫弱不加其赋堤州南五里以涉为衢凡裁减蠧民者十余事城东南隅树九峯楼见数千里凿齐山北面得洞穴怪石不可名状刋石于嵓下自纪其事凡四年政之利病无不为而去之罢去上道老民攀哭景业季父刑部侍郎建与贞公以徳行文学俱髙一时时之秀隽半归李氏门下景业复聪眀少鋭俭苦温谨早与长者防备知天下之所治尝慷慨有意于经纶少在诸侯府入为朝官出为刺史蚤夜勤苦为学不已屈指计量必伸已志虽时之名士亦以此许之罢池防使韦公温馆于宣城防易四【集作五】年四月某日卒于宣城客舍年四十七【集作三】七代祖逺后周柱国大将军都督雄【集作熊】陜十六州阳平郡公曽王父珎玉绵州昌眀令昌眀生震【集作此字】雅州别驾赠左【集作右】仆射生贞公逊先夫人荥阳郑氏赠本县太君后夫人范阳卢氏男若干女若干人铭曰
　　显莫识其端幽莫见其绪已乎景业何付与之多而夺之何遽夭顔病冉孔子不知其故于景业兮杳欲何语呜呼哀哉







　　文苑英华巻九百五十四
　　钦定四库全书
　　文苑英华巻九百五十五　宋　李昉等　编职官十七【此下六巻英华所编失作者先后今正之】
　　王司马墓志一首　　　张长史承休墓志一首吕司户防墓志一首　　赵长史墓志一首孙司马嘉之墓志一首　李司马墓志一首申州司马王府君墓志　　　陈子昻
　　君讳某字某先太原人也昔周文王有圣人之徳甲子受圗至我灵王诞膺丕显太子晋得鳯凰之瑞恭揖羣后上为帝賔绵绵生人作我王氏迨秦有贲剪并吞诸侯晋有浑祥功格帝室至魏【集作魏至】慧龙为贵种矣十二代祖卓晋常山公主子也始公主汤沐邑在汾隂永嘉沦夷不及南渡因树松【集作杉】槚而结庐焉卒葬于长夀原至今乡有太原之号也曽祖亮周开府仪同骠骑将军隋信州刺史樽俎之帅【集作师】也祖俭隋离石郡守唐石州刺史赠代【集作岳】州总管广武烈侯社稷之器也父谌唐虞部郎中荆州大都督府司马商壁鄜许冀五州刺史加银青光禄大夫濬州都督金水敏侯上柱国廊庙之才也敏侯有功于国始赐土田白茅苴之在鄠之曲因食采今为雄州人君即敏侯之元子炳灵珍粹辉采幽簧愿而能【集作以】恭寛而以栗青衿闻道已光大矣天子立太学所以养贤公子齿上庠所以观国君之休烈泉【集作渊】塞志业云翔年若干为国子生某年【集作中】射防甲科解褐补吴王府叅军事时吴王帝之爱子国选英僚君三徳允彰六行既穆与某郡刘孝孙首先【集作光】此举诵诗三百和淑其仁而醴酒不恭楚筵亦废坐除滑州録事叅军又转陇州録事叅军时乐成公刘仁轨以宰相之贵持节此州瞹然惟中主诺责下军机【集作提】纲未防羣辖载孚刘公坐啸以为能也举迁汾州平遥县令其地有台台【左传作骀】之怪蟋蟀之人君黄鼎介中鸣琴不下钟皷既考风俗允和帝曰良哉而格我政加朝散大夫迁岐州扶风县令若尹翁归以文武之干缉熈此邦黄图虽宁赤丸未乂君以先【集无先字】庚断甲设距投钩赭裙始绳垩面咸革丁我敏侯艰遂茹哀苫庐衘恤终纪是嵗申国不理元寮伫才制加朝散大夫授申州司马属太夫人有羸老之疾弃【集作去】官不之白华増勤防衣是慕至于朝哺【集作盥】夕膳候色承欢防防斋栗蒸蒸不匮有若楚太子【集作老莱】为之婴児也呜呼昊天不吊降此鞠凶太夫人以眉夀薨时君年已七十二矣礼以饮酒而君絶浆虞以降哀而君泣血防防在疚栾栾棘心【集作栾棘其心】新谷未升匪莪已殒以某年青龙癸巳薨于某里第之正寝孝之终也呜呼哀哉昔圣人五十而慕先子谓之至徳今君七十二而尽其哀非敦笃允元深仁淑徳者畴能离此哉夫人农杨氏隋内史侍郎丹川公演之女孙也防有淑徳而美令仪采蘩昭华秾荷比秀至于内严阃训外匡君子麟趾以穆鸡鸣有章诚可道映公宫事宣彤管晩年以儒困【集作因】未究冥业唯深遂掲无生之筌将遗有漏之屣颛洁道行受莲华经理极翻三心防不二形妄縁尽归真化冥嵗在丁酉处顺而往始我府君以悬车之嵗从负米之勤夫人亦能肃恭晨昏严祗左右夫至行莫大于孝崇义莫显乎忠君克勤于家尽力于国形【集作刑】于妻子至于朝廷夫矜而不与物或有违广而无适义所以比君好谦达礼研机成务摹其法器无不驯从其政事无不理夫用我者而岂徒哉嗟乎矜而能广【集作防】利而不凂百行允备三事不偕臧文仲其窃位欤桞下恵其直道欤有子四人长曰某官至武连县令先公而卒次子某等肃奉严训景行髙山达于家邦光乎【集作于】礼乐永号罔极泣血昊天始府君临终遗令薄葬墨龟未食青乌不封权殡于某所需吉兆也龙集己亥律躔应钟金鸡鸣玉狗吠黄肠宻啓丹旐徐飞始迁神于某原之阳礼也青龙在左朱鳯居前双衾共封二室同穴珠玉不瘗丘陇谁传刻此金石以旌后贤
　　恒州长史张府君墓志铭　　张　说
　　君讳承休字某吴郡吴人也留侯兴汉播美西京长沙涉【集作徙】呉蔽蔓东土曽祖冲在陈为文帝师入隋为汉王学士祖后授经太宗尊之以为【集无此字】祭酒既封新野又赠以宗伯考少师位不充量止于朱阳宰班固称世名忠孝魏武谓积善之家昌门一丝晖我诸族君受天戬谷传家业艺希言敦行去华崇实非法不由非礼不动精于理物敏于政事初以南郊斋郎补兖州兵曹丁太夫人忧庐墓三年加人一等再任始州司仓应八科举改郑州録事叅军又举贤良方正迁府【集作州】司録叅军移苏州常熟令歴政皆有能名加朝散大夫入为司农丞实掌钱谷奸僦息望使覆囚岭南是司狱讼听折惟允乃授济源令风行畿甸河润洛师加朝议大夫上柱国拜绛【集作隆】州司马转恒州长史简而有孚权而【集作有】中道婴风患【集作恙】去职就医还京春秋六十有二终于颁政里夫人成纪郡君天水秦氏庐陵郡公行师之孙嗣公游福之女敬事君子诫训诸孤当代之孟母者【集无此字】也年六十二终于许州开元元【集作九】年十月某日合葬于武功之礼让原礼也夫道大难合仕屯而不进徳髙者【集作有】后身没而福流君同生八人半服银艾祚五子率为珪璋比迹于炖煌六龙南郑千室徳门济美信有徴乎惧陵谷或迁乃勒铭沈石铭曰思文留侯时惟皇祖长沙南守分干东土家有道书门传学府嵬峩重世通经二主诞灵上喆克广斯文造次仁义优游典坟孝乎事亲忠乎事君猗那叔父亦足有云
　　州司户吕君墓志铭
　　君讳防字某其先东平人也尧之太岳始封吕侯周之太师实表齐国河西则覇王继氏【集作代】闗东则丞相聮华近徙河间是称右族大父赟隋幽州都督府长史考师沧州清池令并振羽仪驰声郡【集作都】邑公孝弟天至礼乐混成千里闻骐骥之才五都重琅玕之价壮士行去树勲于塞垣君子居之何陋于蕃郡以上柱国为州司户参军积善袭于家风余庆流于身后享年若干而卒夫人清河县太君傅氏四徳爰为六行聿脩始则賔于冀妻终乃训成孟母春秋若干而终开元十四年某月合葬于州城西南里之平原礼也我有令子軄司马于小山我有淑孙偶乗龙于大树荣哀之事于兹毕矣铭曰
　　堂堂吕公休有令徳穆穆傅母顺成内则两誉齐振双仪不慝【集作忒】景行山东风流河北有生必谢谁能独存神宁故里合葬中【集作平】原劒暗泉室松寒墓门勒铭沈础万古何言
　　许州长史赵公墓志铭　　　张九龄
　　公讳某字某天水陇西人其先受赐于周所食者赵下逮襄子大为诸侯至【集作贻】于谋孙克用保国有功有伐无代无之曽祖某隋尚书左右仆射淮安【集作宁】郡公祖某金紫光禄大夫殿中监赠工部尚书武强公父某符玺【集作寳】郎皆发闻馨香世祚蕃衍不髙位者则人望焉公惇师旧业允廸恭【集作渊】懿包君子大雅之量有古人获心之实脩词以达其道则质文相半履行以顾其言则刚柔并克弱冠以门子调补湖州叅军转相州司兵叅军学以入官思不出位格言清论始诵今行属太上皇养徳在藩择贤为吏公首其举王曰尔谐于是引为相王府户曹叅军转法曹叅军及龙徳既亨鹤鸣有应往而利见縻以好爵乃授朝散大夫雍州録事叅军纲领诸曹罔有不率秩满除洛州伊阙令事举其中敛从其薄恵小镇大狥公防私政之在人今而遗爱俄迁徐州司马未防转陜州司马许州长史千里将聘六辔斯柔得之自心动而中节故其四叅州事再入府寮一宰畿邑三为郡佐莫不所居而绩宣其用所去而颂因其迹岂伊茍然厥繇尚矣开元八年春二月疾革乙丑终于官舍春秋若干某年冬十有一月庚午归葬夫人崔氏祔焉公自然淡泊不屑势利守道贞固与命推迁故厯年多所移官数四不过参佐而已岂亦直道之云乎然而卑以自牧约而能济推厚居薄内安其仁急病让夷外多其义不曰君子其能尔乎有子曰令言次曰令则泣血加人抑情就礼哀愬窀穸之事恭惟先君之徳验之所履附之斯文以传无穷以慰罔极铭曰
　　猗嗟令徳寛仁【阙】道景行行之风流肆好名取公器为身善寳【集作善为身寳】志所以立政所以宣入官惟允莅事其然是仪是式不忘不愆今也终古后之克祚子孙禋祀春秋霜露茫茫九原斯焉永慕
　　宋州司马先府君墓志铭　　孙　逖
</div>
    <div class="pagination">
<a href="文苑英华_page616.html">上一页</a><span>...</span><a href="文苑英华_page612.html">612</a><a href="文苑英华_page613.html">613</a><a href="文苑英华_page614.html">614</a><a href="文苑英华_page615.html">615</a><a href="文苑英华_page616.html">616</a><span class="current-page">617</span><a href="文苑英华_page618.html">618</a><a href="文苑英华_page619.html">619</a><a href="文苑英华_page620.html">620</a><a href="文苑英华_page621.html">621</a><a href="文苑英华_page622.html">622</a><span>...</span><a href="文苑英华_page618.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
