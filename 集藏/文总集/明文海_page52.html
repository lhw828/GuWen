<!DOCTYPE html>
<html>
<head>
    <meta charset="UTF-8">
    <title>明文海 - 第 52 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文海 - 第 52 页/共 134 页</h1>
    <div class="content">



　　明文海卷二百三
　　钦定四库全书
　　明文海卷二百四　　　　余姚黄宗羲编
　　书五十八
　　颂寃
　　上杨庵书【何景明】
　　仆闻圣人哲士取人于众恶明主显相识贤于集毁夫徇同情则独行见遗实多口则防节被黜何也独行者同情之所缪而防节者众口之所黜也昔匡章弃于通国而获与于孟轲即墨汚于左右而受封于威王孔子明公冶之非罪晏婴脱石父于缧絏是故众恶之中圣哲之所必详集毁之下明显之所弗蔽也今有操独行秉防节而干众恶负集毁若李梦阳者明公在上何可弗少加察而一援之也夫仆于阳非敢谓其无过也自崇而弗下人太任而弗识时多愤激之气乏兼容之量昧致柔之训犯必折之戒此其过也若其饬身好修矜名投义见善必取见恶必击不附炎门不趋利径处逺懐不招之耻处近执莫麾之勇在野有兎置之武在公着素丝之直立志抗行秉心陈力咸可尚也前与御史相迕同党交搆恃其贞介不服文法邅延无已固其自取而尊逹至为不恱缙绅靡然诽笑言官亟诋于朝法吏深鞫于狱惟恐摧之弗披而辱之弗窘也嗟哉亦已甚矣谓深惩以全之乃底其壊厯责以备之实求其缺谓其为高好胜多事越位不即攻之将为患害则阳之为害弗犹愈于卖法成贿汚行防守玩公诡避行私煽虐甘心附媚役志富势者乎凢此一切置之不问而独于阳而较焉何也大槩习于茍同而畏异已溺于混浊而非独清便于相容而惮弗羣务为蔽闇而忌太白故当事谓之横伐奸谓之讦建树谓之标已振起谓之轻事问民隠曰市名而出位持国法曰寡情而立威是以诡俗谐众之人相倚为誉而直节独行之士疾之若讐由此观之仕宦之徒不贬损以就时游滑以希世何能免于今之人哉明公在上秉进退之权司统均之任奨防防直沮抑邪枉而阳为门下相知之士其困于人若此况门墙之外万里之逺者乎夫谗言屡至慈母投杼浸渍之灌可解胶漆仆于阳有肝胆之交闻于人言犹弗能无疑明公之门阳不敢径逹虽有郁抑何由少白然阳之事在江西者亦甚彰彰匪有隠恶难见也仆尝究之众议士民颇公学校之徒曰阳敦古崇礼志在澄清闾阎之下曰阳不为抚按官尔可使盗贼息权势不害我也夫学校之徒阳之党也其言不征闾阎之下无知之众何以党于阳哉今京师之士其弗知者则已流言传讹昧形议影羣猜共怒一吠百声持辩风起发言雷同矣间有知者则亦恐异同于威要之吏以遭口舌之祸视为秦越随其轩轾夫反同情以伸人格众口以明物此其弗利也必矣孰肯乐弗利而为之哉昔孔融鹗荐乎祢衡汾阳解爵于李白扬善登俊闵才舒困昭昭人代矣今阳之文藻敷赡才辩防给诚二子之流匹而拘检行止闲于礼义可以用世贲治二子弗若也乃窘辱摧靡卒无一为之地者仆甚伤之伏惟明公秉道服人积望镇众力可以移易范可以表正于阳少加援察采士民之议捐比附之论使邪枉无顺遂之私防直无不容之叹非独阳之幸也国家斯文幸甚
　　与司官书【杨爵】
　　窃惟执事名臣后裔儒林节行自理北司事以来狱中人盛徳之賛青天之謡走二人得于耳闻者亦乆且熟矣往年曽寺丞子如狱中具道二执事于爵其垂念曲全之心甚为切至以二人事喻东人云干国之臣当为调解此皆二执事痛隠时政悬切国民而为世道深长之虑之心也岂特区区为二人惜哉在二人未尝不铭刻肺腑感激思奋益自砥砺而求不负贤人君子之许可焉屡欲修书启谢以罪难中多所不便而止其敢忘此厚徳而忍于自薄也十月初爵以事出穷廹以死自誓又不欲茍且冺没使死无闻焉思欲具书以献主上以尽垂殁忠荩之识其书始终千余言大抵援古证今剖析于义利邪正之几恳切于安危存亡之戒欲主上纳諌容直以成君徳以广君道与唐虞三代兼美比隆中间有云臣以罪处狱中四十五月有余矣延此一息尚未死灭此实陛下好生之徳覆载之恩之所及而陶某等于臣饮食一节曲为区处不欲置臣于死使朝廷有杀諌臣之名其心未必不为忠于陛下者也此数语者实以古人之作用望为执事之能事焉谚云以所重加于所好爵以人臣以道事君者而望二执事是以天下古今所同重之道而加之矣其待之可谓至厚期之可谓至逺矣时以楮笔不便未能具藁君门万里亦无由为九重献而徒能以口诵耳故尝数语逻者云我有心事愿告朝廷汝为我逹之所以为此言者以兾主上赐纸笔则顷刻可成稽首以上虽死不恨天启圣万一感悟不惟国家大政有所禆益而二执事之髙义美名亦因得以示天下传后世矣近日狱中严戒之故走二人亦颇闻其详矣顾事至于此莫非天命上则朝廷之法下则人臣之罪在二人敢不修身以俟而顺受之乎但身居言路职任諌诤中奋感激不无触犯而雷霆赫然之下既以微示戒笞而全此生矣以一时言语文字之狂妄而数年坎穽禁锢之防危则所犯之罪与所服之法亦足以相称矣今复困以防鎻加之以非常之法而置之于必死之地焉在二人一时之存亡虽甚防而关于天下国家者为甚大故忧愤感悲尽诚号呼而慨吾遭际之不淑此心此情实不能自已矣每夜初上鎻腰絷足曰羣捆曰生根一人立而唱之数人缚而为之以此治元恶盗防之峻法举而加之于出百死为宗庙社稷虑之谏官焉时事至此真可为痛哭流涕者矣况二人家贫路逺官浅罪深穷乏已极于守狱校卒无毫末徳意推以相及则举手之际有何情分非有二执事在上将谁倚以存此生乎即今幽室窎杳门扉昼鎻漫漫然与长夜无以异下地冷木之上肌肤凛烈一苫一席之借皆事属触法而并为人所彻去坐卧起立展转关禁一饮一啄率至穷诘其万辛万苦万窘万廹之情状视狱中诸犯其严急之过不啻十倍听其言语察其意向似欲二人速死以毕事焉耳窃以为凢此毒苦之甚二执事或未能以尽知焉若曰知之则往年仁爱所及固切切焉欲全此残生矣而今复不以生处之岂肯以数年至厚之徳转而为一日之甚薄乎故二人直虑以为二执事决不知其如此之甚也或者以一分谨慎分付而下之人奉承之者过于十分焉此则事势至此容或有之今日切近灾祸二人已身乆罹之天地神照此曲而志穷虑极亦已甚矣故不恤冒渎之罪敢以廹切悃素仰告而无所匿欲望此等毒罚仍赐寛恕但不时预备若事出不测则仓卒即可处办决不敢以余罪有累于二执事焉如此则情法庻几两尽囚系颠危之岁月或可以再延矣虽东人觇视日在于此而彼皆二执事属下旧人天理之在人心者未尝亡而见其知好恶晓事理者十常八九更烦以一言欵喻则若辈未有不信从者矣若二执事不为顾念而一听下人之所为则寒风凛烈之际羸瘠弱孱之质实难克堪而二人相继死者有日矣天地间无不死之人无不化之物诚使二人一旦命先朝露倐忽殒灭为死于諌职之下求仁得仁志固未尝不自慊矣岂以一死为惜哉但念天王圣明堂堂天下不能容此致身报主之直臣使竟死狱中于二执事数年保全之徳爱亦未得终始领之人臣之祸朝政之损主上盛徳之累为天地间留一无穷之悲恨矣故昨尝有诗云九天风色夜萧萧此日君门万里遥不是諌臣爱一死杀身恐累圣明朝此实二人恻怛悲感惓惓不已之心也古人愿为良臣不愿为忠臣二人今日之事其是非得失固不容以自喙矣但虑天下后世有志士焉其慷慨杀身而存视死如归之节者实有鍳于此焉天下后世有仁人焉其见几而作得明哲保身之宜者亦实有鍳于此焉所见不同而好尚斯异一时心事固为人之所取而亦为人之所戒焉若二执事身当今日之事上不使朝廷有杀諌臣之名下不使忠臣义士吞泣饮恨郁抑于九地之下则经权迭用有善处之道存焉耳有祁大夫则叔向得以不死党锢之祸非霍谞不能遽解而郭楫之语范滂事虽未就而高名千古不朽也二执事有贤者之节介有能者之作为故二人敢以古豪杰之事业望之而欲其成庙社之逺图焉富贵福泽一日之荣宠名节道徳万世之瞻仰于事变难处之际而绰有处之之道非吾二执事之高出俗辈将谁望焉
　　辩寃书【卢柟】
　　古者大夫士志行不通于上则尽于书以列其情要其最显者则李斯尽秦苏秦邹衍田需张仪尽六国司马相如卜式鼂错徐乐枚乗主父偃尽汉韩愈柳子厚张籍李翺尽唐司马光王安石苏洵轼辙欧阳修尽宋杂游説兼道艺穷于布衣侧微之辞而后下之人得以抒其虑上之人感切于讽直之説于以纳其忠而弗之罪焉则夫书之宜上下通贵贱也于古有是夫虽然幸而处常征诸言载之书可以逹天子不幸而值变身桎梏之刑待鈇钺之诛徒呕心血笔而书之不足以逹士庶人何者彼其天壤之相违居养之相异囊首赭衣之徒固不足以动人之耳目也今天下公卿士大夫自宰相而下与天子持议论相可否乗朱轮而插貂蝉纡金紫而懐珠玉执天地之符而力侔造化者固不为少也而柟含寃幽室关键口舌不敢延颈而一鸣者何也伏枷鎻罹重法厠秽弗洁之囚诚不敢辄以书通窃又惧夫上之人不肯戢威解顔倾耳一听死亡者之论徒速血肉糜骨之祸耳夫鸟极则厉鸣兽极则走铤人穷则归本嘑天命之衰也于柟已甚安得不顿足狂呼祈霖雨救涂炭冒死一言于执事哉夫柟世家业农防而读书循章句以诸生受胡氏春秋餟屈宋之糟游司马氏之濵窥迹于扬雄诸子之垣然志行狂简言多激越时时取衅厉为世人讥诮庚子岁二月中柟佣工人王隆左手病疮甚柟谓隆曰汝之病殆不可事事给汝直复若业何如隆曰诺请以张杲彊干而多力者代仆柟曰然汝行遂厯试张杲为佣奴六月二十一日杲盗场麦柟闻之以畀司里杲遁宿孙洁场中食守场人李现场一缶明日柟赴诉县伊家乗大雨排房塌扑死旦日杲母魏氏驾讼邑侯蒋公曰卢柟殴伊男卒七月初五日蒋公发阅杲尸则上齿阙者六左胫裂凢可以致死者无不毒伤夫齿阙则食难胫裂则行委自柟场至孙洁场逴一里逺而彼走且食此其齿与胫果得有恙否也齿胫俱无恙而阙而折果孰为之耶当是时柟具大刑对思不知所出蒋公亦不测杲体徧伤故相栲掠数百自朝至日昃与法具伍呜呼柟以柔脆之肤而犯坚虐之刑具彼何情而不啮予骨肉而柟非金石之固亦安能乆于抗对也茍疾痛有间虽赤族之祸然且不恤矣是月二十七日柟先母哭柟于野有妇人前持母曰毋哀我张杲姊也我父杲叔实知杲死雨頽房壁压焉杲叔张升又谓柟父曰杲之死也甚微而难言父穷之曰吴章者杲外叔魏氏与章淫禁章不得娶而居其室杲之死夫二人者图之房壁頽厌非特霖雨使然也乡昔齿阙胫裂者徧身毒伤于兹可征焉先人以奸慝之迹隠而具房扑之情于廵按樊公准辩饬大名勘问未及而按临防审樊公谓在庭诸公曰王隆者卢柟雇工人也按文附致张杲作王隆佣人隆且为人佣张杲为佣人之佣耶夫王隆无恒产为卢柟业农即令张杲为若佣当业谁之农乎使杲果为隆佣则杲当在王隆场安得来卢柟场盗若麦耶且杲所扑麦卢柟之麦所饮食卢柟之馈独佣为王隆之佣名实矣法宜开蒋公不然樊公曰凢士师可以生杀人有天子律令在律可杀吾不敢生律可生吾不敢死我所议卢柟同诸君奉天子律令尔我何敢私且魏氏原告词谓卢柟令雇工人王隆覔张杲郭勇与柟佣工矣夫王隆一人尔果覔工自代即当佣一人又安得雇张杲郭勇二人代一人耶况卢柟当时尝给郭勇雇值钱勇既为王隆兼雇卢柟又安得给无谓钱与王隆所佣人耶今不幸事变杲死遂作王隆佣人设使勇亦死则勇即作王隆雇工而卢柟不得谓勇为雇工矣法宜开蒋公语塞少间进曰卢柟既逭死请罚谷一千石破若家何如樊公黙然蒋公趋翼进将言宪副张公目蒋公退同知崔公履推府朱公之跗朱公肘真定理刑赵公谓蒋公曰是不可死先生何苦阨人蒋公稍就位樊公指柟原法曰彼罪案既若是而蒋令寘之死予当奈法何佥曰称律令于是下柟大名守张公饬滑县刘公覆勘刘公者又蒋之同年生最旧执也相持同议定而后出谓房扑为妄告拟柟以家长殴雇工人至死应徒律量罚谷千石其傍引鲸鲵凶噬之恶无损于蒋公焉以呈察院二十年正月内详允发诸犯的决赎罪既柟各宁业所议谷千石直以为非法令免惟皂李禄未诣官照出亦拟不应详代樊公廵按殷公允其详而狱由是勦矣柟居家末逾旬而先人终距六十日而先母卒逾年而两子死一女亡夫柟出狱疮痍未洒即继之以天崩地隤之变而动其心膂之惨奈何天命窘极若是哉先是蒋公董狱当死刑者五人曰卢柟曰袁济曰马氏曰吕敖曰侯宗儒然皆寃诬而无实以故狱词虽偹而率不服是故樊公首贷柟薄其罪暨殷公按郡则四人者咸称寃蒋公惧诸公救之以柟为口实解殷公问蒋公曰卢柟何如蒋公具疏进复组织柟死若昔之语樊公者益诬由是殷公释袁济马氏而复问吕敖侯宗儒寻亦开去独执柟于防械送大名守张公公知柟之寃哀隠悼惜之不足而议柟抵死此固因察院之成命非张公好杀之本心也明年柟奏辩复行张公问得其情供张杲实柟佣人而仍以原拟若曰仍原拟则法不病作佣人则不没其实而典刑缓且归柄于察院也是年翁公按临弗原明年柟复奏辩行张公时廵按胡公防审而张公前吏部郎中通判吴公前吏科都给事中推府李公悉直柟为诬胡公执先定之辞防纸独与柟对若仇佐证卒不及一词及柟称寃出宪副乔公作而言曰是情实可矜胡公曰此卒不可杀终当与某囚同例减死尔姑待仍拟张公退而叹曰诸公哀枉非不力救然所能者人也其所不能者天也于是悉取诸逮事者征问前卷旁引鲸鲵凶噬之恶尝笞某六十七十者皆虚伪无騐证去之独张杲案如胡公议于戱柟内省由龆龀之年以及今系狱之日柟始读书不过为狂瞽之文渎君子视听未尝附会官府行无頼作掊克又素恶商贾行坐之事于市井挟剑酗酒豪侠之徒固未尝衔杯酒接慇懃同济凶淫之恶慢长老而忤王法也独好倜傥恢旷之行嗜殊调好观古人竒节然未敢逾大闲为名教罪人府县无告讦之辞而六曹无文劵之騐夫所谓恃豪放恣险恶凴陵暴横于一时彼濬人固寛厚有容者亦安能甘蹈患害上下无一词发擿必待张杲之狱而后暴白哉且张公决狱明公而少贷使柟果负大恶如前卷云云则亦安肯薄正而去之俾文案不符于察院会审又何为汲汲解暴令柟无死若是哉夫前卷锢狱扄之以纸若镕金铁之精贯重关之键而牢不可破幸而廵按樊公开示覼缕动引天子律令平反是非一人之私恩得以紊典刑掩日月也且柟应拟徒罪赎谷四十五石而仓有收也魏氏领塟杲尸有状也柟领杲原贮库所盗麦并袋有案也夫李禄详所载皆柟已开原迹二十年四月内殷公允之有征也是皆藏诸司吏有考也柟宁业居防一年是亦齐民矣固非逸刑掣鎻之徒越有司而警方牧之人也讐家无告佐见无告公正之民无告刼发隂私狡猾懁悍之徒俱无告夫执柟时去允李禄详日期然且八月逺矣然而察院至是复悔其允曰卢柟招详朦胧收寘之死夫招详果朦胧耶前李禄招详何不驳勘果非朦胧耶顾复执柟抵法由是言之前后翻扰多失其防而柟安得无寃诬于其中哉始柟为诸公原宥前已厯陈恶有察院之严诸公之明而为是朦胧招详哉恶有市井舆情之地而柟敢以招详朦胧居之哉恶有三代直道之民容是招详朦胧之人油油然处之而无异哉昔有好生者赎狐兎麋鹿而放诸郊猎者邀之则急走狂嘑以捄其死嗟夫人放禽兽则不忍邀今樊公既放柟于野人又从而招之是非爱物之心重且长而仁民之心轻且短与夫张杲一人也在前卷为王隆雇工樊公为卢柟雇工殷公复作王隆雇工及柟奏辩张公询得其情仍作卢柟雇工而翁公复改作王隆雇工夫古天吏杀人也左右皆曰可杀勿听诸大夫皆曰可杀勿听国人皆曰可杀信矣而未敢也然犹察之见可杀焉而后杀之今柟之狱朝一人曰可杀暮一人曰否暮一人曰可杀朝一人曰否夫所谓可否者才一人之辞耳设使执政舍己之见平其心气推而问诸左右诸大夫国人则其可否岂特一人朝暮所谓哉虽然可否无定者谓之疑狱王制曰疑狱汜询众议赦之又曰附从轻赦从重书曰与其杀不辜宁失不经吕刑曰五刑之疑有赦五罚之疑有赦周官司刺掌赦宥之法夫古之圣人思其心未尝杀人因民逺善而近恶故着为法令以驭之夫刑防器也擅意决杀者入人易深而圣人有忧焉于是垂法于经若易之解曰雷雨作解君子以赦过宥罪臯陶之戒舜曰钦哉钦哉惟刑之恤哉我明太祖创制立刑于律首为横圗薄刑具着大诰减等又五年勅刑部恤刑于疑而可矜者察小大之比以宥之此其仁民好生之意与王制易书周官之法相流通今柟无辜之狱非止于疑而已也何独不被圣主赦宥钦恤之仁罹此网罗绳钳之厉哉夫察院诸公坚不原问是非不知柟为寃抑直以为可死而杀之也葢譛祸既成毎执政出都仇者从而攻之而柟名曰监生讯者谓柟非豪右则守钱奴子尔葢不知柟以中民之产积狱数年悉贸费无余而先人二柩暴于人野场中寡妻无嗣托食于亲厚故人已阅二载矣艰苦万倍不能一宣上卒以虞涉之嫌而下无解县之日此大道之公不行于一夫而柟饮恨待毙所以积淹于狱也夫孰肯正明王之法忘小嫌之私挺已抗救于汩没无报之人哉昔者柟厯大名府狱濬狱元城狱会诸解系徒録逺六七百里近比各府州县狱其无大相逺而莫以明是故敝讼之政荒圜土之教衰虽使苏公召伯日询于庭于国家基本万一无所裨益矣请详言之夫三代而下礼乐教化之不行凢可以驱天下之势者畏而已矣是故上而畏天子下而畏方伯连帅其次畏府州县牧之诸侯其次畏皂役羣小夫畏天子则天下治畏方伯连帅则方狱平畏府州县牧之诸侯则丘井安畏皂役羣小则民无所措手足而寃苦病夫狱物之深宻者也周礼大司防用狱聚教罢民凢害人者寘之狱各施执事以明刑耻之今之治狱则不然昼则聫绁而居拲桎而食呻吟悲号相靡于棘垣之下入夜则足连絷项重钳肢脇受缚三麋髪引层闲之半筋脉急张血肉反攻而疾痛不胜嘑守者抚之弗听则搒楚又加矣将死一人预以病尝之有司有司曰可从而杀之曰某官杀汝也非我也夫死者未病而尝有司以病者何也曰杀之惨也召惨之故有五凢无贿而通者杀多饷不分者杀记守者之过杀为富者复仇杀见利弗予者杀夫官有察吏有稽彼恣杀而弗顾然且不觉者有故也未杀譛溢恶之言于吏既杀示颛柄之威于囚囚惧无露言吏忌无贳政是故恣杀之计行有司弗觉矣由是待罪之民轻天子而弗畏轻方伯连帅而弗畏轻府州县牧之诸侯而弗畏惟皂役羣小是畏嗟乎天子方伯连帅府州县牧之诸侯所以治皂役羣小也于其治皂役羣小而弗之畏頋畏其所治者则是驱天下之势不在乎上在于皂役羣小也由是百姓无所措手足而寃苦病府州县牧诸侯之政盭而丘井危方伯连帅之令壅而方岳蔽天子拥虚器于上而礼乐征伐不行于下则天下壊乱不可救矣虽然柟闻之君子曰有治人无治法孔子曰君子之徳风小人之徳草草上之风必偃是故商君治酷而民尚急文帝好寛而诸吏多长者今执事治濬两河鸡犬之民不下十万户而囹圄无人执事好生之徳可知矣是故吏禁之属无夙如前所陈者是非彼能无私心人读书而体臯陶之徳也良由执事寛仁之政流通于濬彼自不敢为酷民尔或曰狱重地宜谨严汝负大罪而云云若是将有以自解与夫柟闻古之贤者不幸而居狱而速死之有三君子不由焉忘盗贼之分杂卑汚之行防其所有而日与囚化者命之曰淆狱乗隙窃免忘其身以及其亲命之曰遁狱刼天典王法挐挺决出自分必死鬬城守而杀禁戒命之曰叛狱嗟乎善人不入狱夫狱所以待小人也吾惟不知务而轻用吾身吾是以乆狱不知命焉乃今不能控诉自明复为淆狱遁狱叛狱蹈速死之弊悲哉甚矣吾之自惑也古君子黄覇在狱授经曰朝闻道夕死可矣以故李固杜乔孔文举蔡邕皆世之大儒卒以狱死然君子之名县于霄汉矣柟志疎而才狭视古人若丘垤之目螭鼍龙者也乃窃嗜好为文赋数百篇诗几千数十百首虽不足传茍得逺脱桎梏而好事者或取焉柰何不以古人自附而同流俗于淆狱遁狱叛狱速死之辈哉昔先人治土地若干畆自柟下理后悉卖之豪家而约剂者又窃与之通减畆数私价直凢先人诸故物无不私市于人甚则拆房室伐树木乡人无頼効之一切施其不法又徭役甚烦柟以贫窭得羣里长窘辱夫柟待死罪无兄弟子嗣之续即有井臼妇彼独宴处闺闼不过一书生妻尔又焉能知庶务应外事与豪杰崛彊之徒相抗唇哉往年执事均赋柟以中上裒下下又诸差役悉悯痛省覆此非执事知柟贫苦如上所云又安得霖雨之泽霈然若是哉噫嘻柟事已矣惟狱中无他事舍劳思愁苦之外则读书日明于道少延旦夕之命为得死所尔若为柟申寃枉之情解涂炭之菑覆柟之妻女毋为乡里暴客之资为版籍穷民此执事之恩也当道之责也柟何敢预焉伏惟执事裁察
　　上郝南峰吏部书【卢柟】
　　柟闻昔者荆轲入秦而白虹贯日白起灭赵师而太白食昴邹衍系燕王之肆而五月飞霜夫精诚变天地奸气拂星辰此皆越等彛之干造盛衰之变关命运之会殆非人人可与揆咎而取征也夫徳消朝菌形类蟪蛄生如植槁梧亡若覆死灰然向靡延长颈极号嘑以求托化育之意弛负担之惫夫谁有蹈赴汤火举手投足拯死亡者哉柟闻荆楚连城之璧隋侯明月之珠于越湛卢之剑屈产齧膝之乗此四者天下之至寳使出自齐秦吴楚大国必将狭重期之观崇华廐以养之累踵曳跗购千金而视矣发迹于三家之市则人之蹑景昻首而观者才百之二三何则语曰犀象无位出自骄贵蒉莩草履无然下伍积居袭之渐也今柟本蓬泽枯槁之士奕世编氓业不出丘壑绮缟不曳体梁肉不适唇绳枢瓦缶长大子孙闾巷不闻金玉之声勲业之贵拥貂貐乗鱼轩扬眉濶论视犹土梗草苴斯亦士之至贱者矣尔乃负固陋之质效矫世之志遐思逺举立于百世之下以窃慕于千万世之上诗书饰小愚礼乐诱言志依附处士乖忤权贵雕虫绮篆于辞赋之间衒玉不售置吾家体用不适焉于是乎上不能伏岩穴之侧考泉石之迹以重明主之顾次不能发经射策効纳忠信以拾取绯紫之荣下不能揆卜齮之计逐什一之利致富千金为宗族光宠夫然后张目而剑防森企足而梁父峙市井都遂之中一防穽网罗之设矣昔客有鼓瑟于齐王之门者能使神上下县竽不合则人将掩耳而不听宋人资章甫适越虽端凝冕裘断髪文身则人将骇砀顿走反目而不观谚有之曰众口铄金重毁销骨而柟负违俗之难抱独任之衅挟撮壤而障江河则人有惜狗马之痛狐狸之掩靡不爱柟一死者矣况夫潢污渎于神郑声淫于师旷社栎弃于匠石燕砾笑于周观夸渚崖而东面视恶知其不长笑恶于大方也夫柟罪戾如此其大适遭佣奴之变而其家益无頼圗致之死要取不訾之贿厚诬抵法之刑尚頼天地日月得以自明称贳一年乃复皇网掩其翮周网缭其肤甲索絷其足垣防不避啮其髪髭柟闻市防之音商贩歌叹愈于钧天之乐薄解束防稍至散地跔踯偻俯愈于帝庭之美出槛域寝苫块愈于匡床之安藜藿之饭晨至而晡进试以挺杖后食愈于紫驼之赭衣短裤不掩胫骭略备燥湿愈于鲁缟之缯吏至喜则屈膝怒则头抢地虽太史公诟辱蚕室王嘉惕于法伍李固毙身棰涂毒金鐡俛首垂涎嘑天椎心而流之以血何以逾此柟闻蛟龙失云雨则覂鳞波涛殒骨泥沙士婴祸难则毁身亡名折节狥死今柟形辱志降长谢洙泗则圣贤之逐客覧清圣之鍳则鸱鸢之余肉何地而不可委乎而柟含垢忍耻延一夕之命茍活溷壤溺血之中不能蚤自裁决贻先祖之羞徼乡里之恶者是非祸觊徼幸而利大于媮生耳窃怀蓄恨之积固有不瞑目之行故敢冒死上陈愿执事悯裁听察其情柟闻古人有言曰人固有一死或重于泰山或轻于鸿毛用之趋舍异也何则孝莫大于复讐统莫先于传子士莫重于广业昔者尚子行仁勇之事长驱赴难不能弭伍奢之怨穆公属国于宋殇搆戚党之祸结怨诸侯不能定子冯之居子推污世主之量高不赏之节燔炙介山不能树管仲之功也故夫事渉过计于前驷马不能防追于其后矧死生之际得失之大机柟固熟思而详议之矣惟执事推心加听焉曩者柟寘身圜土出归谒先人于淇门敝庐未几而潢池之孽作黒山之贼举抉垣破屋戕先人而火其室先毋垂白髪号哭不逾时而逝者岂非悼痛先人不首牖之故哉夫柟孤立无兄弟犬稚甫九岁即亡次子三岁亦殀死寡妻孤女防然在室族人攘利变易不测窃恐栢舟不可为誓陈人之媵或加于我卢处子矣柟闻墨翟弃室而説诸侯百里奚自鬻而相秦寗戚饭牛以干桓公此三人者岂窃世主权利富贵取声誉天下哉要之各乗时奋智行义逹道树勲业为不朽尔夫柟自穉齿学章句长而被儒服诵法周公孔子之道思欲附会古人效驽钝之资蹇步铅割麤有所建明于斯世也然瓦砾之才璞匠所弃制科之不收缙绅士大夫之弗齿中风狂癎触昭宪之网弗出者三年矣奈何遽死而不急声噍嘑于执事左右哉由是观之举子推之隘者则士不宏迹宋穆之谬者则统失绪持尚子之操者则狥近名不寛孝昔曺沫将鲁不死三败之辱于柯之盟则挟匕首刼桓公归鲁之侵地以雪衂师之耻今柟欲包曹沫之羞以反三子者之见而后伏斧锧之刑尸藁街之观歘然长逝少谢造物之私执事胡不少垂怜惜宏天下恢廓之量忘其出身之微越于世俗之恶拯袂水火雪淹滞之寃以成愤抑之志柟即白骨复生戴覆盆而被日月之光者果谁之赐哉
　　上李东冈推府书【卢柟】
　　柟不佞不能奉先王之教违孔子之训以奸时王之典逮系濬狱三年迷惑顿踣殊苦万状寃颈缩喙不敢长鸣而自陈此非尧舜兼济之病天地之大遗于果蠃螟蛉之细也抑柟自察材质卑微扑抶嚢木之间恐不能尽白柟之所以待罪之理又不足感执事推亮悯裁之化贾山曰雷霆之所击无不摧折者执事之威甚于雷霆震悚惕厉万不获已略抒固陋没死上干幸加恵怜听垂察焉柟闻春秋之义自诛讨乱贼禁呉楚猾夏之阶特以复雠为重复雠之义非寻常世俗箪食豆之怒詈骂睚眦之怨瞠目按剑曼胡血缨命气相高也孔子曰父母之雠寝苫枕戈弗与共天地也遇诸市朝不反兵而鬭檀弓曰防不虑居毁不危身曰毁不危身为无后也非谓衣锦食美察音乐之比长大子孙乐妻孥以供宴安也公仪仲子之丧舍其孙而立其子孔子曰否立孙重嫡子之建延宗庙血食之祀緜本始之义尔孝经曰立身行道扬名于后世以显父母孝之终也夫仁者践谊勇者不必死节智者不汩名若徒效小防死小耻快一剑之奋行弗顾后令闻广誉不加于天下灭父母之称此匹夫自缢于沟壑之事少有逺虑圗大者不为矣诗曰哀我填寡宜岸宜狱握粟出卜自何能谷夫寘身犴狴之中狭圣鉴之卜从一死不返之谅孝子不为也曩者柟犬豕之质寡闻道之资触司防之刑囚幽圜室之内先人赴诉御史台下听之问诸监司曰免问诸守令曰免问诸雠正曰免夫然后称律令出柟于死没之编氓之籍越明结狱始归侍先人寝食几杖先人又不留家居适淇门别业入暮夜而盗贼兴矣鉏耰登之大屋干戈扰于防塘白刄之虐砉于平楼先人县防及堞队则贼借之防鋋伺之钩铩一夫内嘑羣响沸应絶鸡犬振檐瓦先人以七十之年降而苏登者三杪乃气力疲谓庻母曰孤儿始脱患难我有长苦积恨于异日者不得与之语乃今父子不相见天乎命也贼薄滋益甚请币不可请货不可请降自分裁不可贼突登戕先人没悲夫谁能无父而死何先人令其子不忍言之若是也时告诸县邑贼已出境有懐庆为之穴阳武为之墟封丘延津大河之曲为之堂隩乌合蚁聚之众斩木掲竿大呼于淇卫之郊时蒋公莅政不肯发一夫掣白梃以逐之柟家贫新祸又无财贿雇熊防之士谁肯不待教命为柟出死力穷诛越人之防哉即有乡曲之民哀柟无告者捕之才得蜂虿于积闰竒扐之间封豕虺蛇防噬之恶固已投迹草木依山泽肆然无忌而谁何郡县矣柟舆求父尸归之寝则官府有憎恶之不祥城守有捍拒之严陈哀暴棺于郭门之垤犹及今未成也当是时夫岂不能告诸天子请诸连帅也然多狼顾之患惧灭门之祸其事本末未易明此所以没齿关口而不敢言惟我执事明睿逺炤深察而悉之者也愿执事熟思加痛少裁焉是年先毋悼先人之故垂白髪哭泣不饮食距父防六十日亦殒柟奉二柩袒括愠哀皇皇焉如有求望望焉如有从而弗得也杜门啜粥守先王之制尝胆谟谋雪先人之耻不知察院复按前事移檄复柟矣由是司理授鎻城旦诘门户贰絷其妻义勇朅夫围其宫执柟苫块之上械送大名张公勘问不即寘之死刑之若不能举也哀隠嗟叹之不足三月而后成狱窃窥造化之私少欲得其当以处柟尔卒乃不得执政防趣拟之大辟柟信知非张公本意虽九死犹不足报张公深恩也柟有二小弱子托宗祀之寄未及而长子殇越数旬而次子为无服之殇夫下殇塟以夏后之堲周无服塟以有虞氏之瓦棺也柟囚系不能与二子永诀覆用芦藁孔子曰敝帏不弃为埋马也敝葢不弃为埋狗也由是言之二子之塟视不如狗马矣昔者延陵季子适齐反长子死塟于嬴博之间还其封号之者三曰骨肉复归于土命也若魂气则无不之也夫圣贤值事变犹不能忘情骨肉兾其魂之随已以终父子显幽无间之义悲夫古之君子皆然何柟独于其子生死不相知若是哉书曰廸惟前人光施于我冲子柟承先人之光无冲子之继又何施焉诗曰贻厥孙谋以燕翼子子且长没何孙之能贻也夫柟受木索婴金鐡坐幽室之内无日月之明忘晦朔之变腥臭触九窍死尸参肢体稍解缧绁伏棘岩之下虮虱如流结髪如约肌理不和胼胝纷纭之皮搔之如雪下夜则槛栅交轧枕股之防防啸于颅蝎螫于承颧百足岐翘之虫欢愉游戱于肘腋之间少有关便则守御者禁之曰噭叱而榜楚交施于骹胫之上矣昔绛侯下廷尉曰吾尝从楚军百万而心未能动殊不若见狱吏之已甚条侯坐收不食呕血数日死顾柟乡里委巷之陋绳枢之士而甿细之人也视此安得不寒心哉柟闻太史公曰砥行立名之士太上不辱先其次不辱理色其次关三木被棰楚受辱昔汤让天下于涓子涓子弗之洁也负石入水死伯夷思与乡人处其冠不正去之若将凂于涂炭夫视天下不以为洁视倾冠细故若恐汚其身也设使二子视辱其先祖理色关三木棰楚受辱者思将何如哉夫柟行汚名贱即死若九牛亡一毛无所轻重于世然自忍耻湛溺茍活溷秽之中无恤涓子伯夷之诮者窃惟私恨有所未图赧天地之大义有所未经列如前所云云也昔越王勾践御吴于檇李戕其王阖庐杀之夫差使人立于庭茍出入必曰夫差而忘越人之杀而父乎则对曰不敢忘三年乃报卒败越于夫椒向使夫差懐君父之雠卒有不讳则越无会稽之耻大夫泄庸种蠡必不匍匐屈膝于岩峪之间其子女臣妾文马珠玉珍寳之器必不陈于姑苏之防阖庐之耻必不雪于九原之下楚之灭越椒也箴尹使齐反自拘于司败楚人释之曰存子文之祀若楚子忍于箴尹之祸若敖氏之乆矣其馁矣孟明视为秦伐晋再战再北丧师百万为晋俘虏逃之衅鼓之下可为辱矣孟明以衂师禽将非勇也身死名灭为天下笑非智也退而与秦伯图防汧雍之间君臣合谋开关出兵东取王官及郊济茅津封殽尸还霸西戎威震天下再败之耻一鼓而洒之使秦伯不悟过之可使以立功诛孟明以见法孟明不蚤见主之不留罪引节以自裁夫孟明髪肤与人同骨肉非有异众之饰徒偕草木比粪瓖死矣安得强秦之国功并五伯名与天壤俱哉夫柟抱不测之罪非有公输墨翟之智陶朱猗顿之富孟尝賔客解难脱死之救也生产贸易孑无余烬蔑父子兄弟之亲寡妻孤女栖食畦蔬纺绩之间柟恐就刑之后父母骸骨长弃暴露逺无收恤之主牧防戱为蹋鞠牛羊砺之角猎夫鞭其朽过者泚颡睨视曰卢柟不肖抵法使其亲陈列天地如此可哀也夫柟诚无面目见先人地下俾夫差得専美于其前也窃又恐坠姓陨氏絶太公之后祖宗坟墓岁时伏腊无一人陈菜奠酒浆者不得如楚子存若敖之祀也夫柟固有一死特以臧奴矫诬坐灭却显业废事功口无食人之粟足无立人之朝一旦与蝼螘同毙饮恨忍耻长跪逺谢于孟明视奈何不拊膺捶髀流涕泣尽而继之以血也柟伏覩执事为治大名农易其业女不忘机杼南鄙郊墟之民父老扶杖讴歌思化是召公之治也博物多识穷天地之文宻致理之极是子产之智也忠信明断民爱不忍誖无奸伏之心是仲由之义也执事被三盛徳柟犹卧烈熖之中甘焦烂之祸不能极声号呼以速霖雨之泽智之所不足论也柟闻古之君子听狱致其忠爱以尽之疑狱汜询有赦无杀柟虽不佞窃觊觎于君子矣夫先王观风尽民情之变有奏献赋诗之体柟不揆昧死述鄙俚随书进闻惟执事之采察焉柟顿首顿首
　　再上李东岗书【卢柟】
　　柟闻鲁使人于宋逾梁父之险扪纎葛陟鸿崕俄而力屈失足坠大壑中三年饥茹松栢之叶而渴饮霜露吸夜气风雨之所激射虺蛇之所吮齧山精魑魅之所揉捽艰苦殊状其濵于死者数四矣然其人极声号呼求救于途旅往来者然皆闻之去而弗顾也间有顾者不过攀危木践滑苔侧身俯首矉视黙然骇栗辄引去不捄然卒未知其人死与否也明年鲁人伐宋攻其城公输子载修具轒輼器械往过之而其人犹存活力疾呼之不已公输子垂长绠千仭下飞橹云梯以致之其不及崖岸而康居者寻常尺寸之间耳然防中絶愈益堕其人几死夫然后知命之穷极理数之未至终自恚愤至死而无所仰矣柟向昔不遵师训陋寡闻道瞑行径趋倾跌殒仆沉居圜墙之中食恶糗糒饮蜇毒之水金鐡钳其胫虫蚤蠧其肤寃厉啸嘑之振于梦寐葢嘷哭而望捄于世者于兹五年矣然亦有闻之弗顾者有顾之黙然骇栗引去者竟未见有能披髪缨冠而往捄之者也往年执事自諌垣临治大名柟窃私心喜之曰李公仁隆徳盛道光而化普行独而思渊浩然之气塞乎天地执造化之契而施再育之恩者此其人矣于是仰首长鸣极其声而号嘑之时御史胡公行郡执事恵然与张公吴公明其寃而抗救之益力虽公输之救鲁使不过若是恩也向使胡公少有察防天隠之意出柟幽谷隮之崖畔以抒执事一夫不获之忧抑亦何损于政而乃隳柟渊壑踣踬弥年虽兴哀望至窃恐公输厌闻而长往弗顾令柟陈尸坑谷喂野防鸱鸦宗祀灭絶妻妾改醮则先人之柩谁能泚颡睨视覆以一抔之土哉夫柟罪文始末执事已悉今不敢赘但张杲实柟佣人彼家排墙扑死遍体伤痕夫岂柟一人一手所致佐见俱悉茍讯及之其情立见矣今刑部驳章覆勘坐此龃龉乃张公复令濬县勘问夫积狱既乆若使下官奉承刑部风防罗织成狱是犹重关金墉而固之以键又安知死所哉伏惟执事阐公输之仁哀坠壑之难接之长绠飞橹云梯以慰柟极声嘷呼之望庶使坠者不死葬二亲之柩全妻妾之节长育嗣以成我执事兴灭继絶之恵柟少长一日毕尽志愿执事所赐岂有涯涘哉
　　与陈一泉外翰书【卢柟】
　　柟闻往年执事受职走马来濬县时县主尊重防隅甚峻高其才不轻与物接明日始乗轿邸见执事之任既数日始戒官寮从事属典礼进贺逾年柟或因执事春秋祭享会食入公门于圜墙窥视则县主肃而入防而出周旋委蛇賔主轻重之仪防敢坠逸与前所闻者大异窃独不知何为而然也既而濬士大夫有所存问于柟者私道执事盛徳恭爱仁贤道隆而思谦行端而体备宏外而恵中有所叩则因为之鸣以尽其节温乎如玉缜乎若金秀乎如芙蓉淡乎如秋水泛于塘澄霁而无所淆浊也曩昔县主之所以尽礼于执事者谓非由是乎哉暨柟诣御史台对发内黄见执事来毎伏谒道左执事忘其为囚以鞭挥之曰毋执事之声音顔色始得接见尤进乎圜墙之所窥识者而前士大夫所称誉果足以得其似也当是时有能脱去桎梏加我冠履法服令之得为人其体使能诎伸坐立其手足使能持行其耳目使能视听其礼貌使能揖逊退避其口使能道古今事变明仁义陈帝王之迹而无已也执事凴轩而听之则必有可观者今以刑僇之民为世摈斥虽欲自进已见逐于君子门墙矣柟又焉敢振金鐡亢明刑扬其恶臭尘触于执事之庭哉虽然尝闻圣人乐天而知命贤者守义以狥死智士不废时以立功所谓乐天而知命者道徳备于已险夷之来非我所致凡利害升沈通塞之故举勿问焉则周公居东孔子围陈其人也所谓守义以狥死者不幸而祸变加我者或是与虽死以定分可也加我者或非是与虽死以顺受亦可也然则奚死哉死于义则止尔若荀息之死节叔孙豹之守难彼诚深乎是也所谓不废时以立功者略小嫌以自汚藏器以待时而用其道于天下者也略小嫌以自污者所失者一节而所全者大分也藏器以待时者权也而用其道于天下者垂大名于天地洪济万物而大行斯世者也昔子犯之负戈管仲囚槛而显齐者非与夫柟以盲眛入死刑诚见黜于周公孔子者若荀息叔孙豹则为其君引节今柟縁雠坐诬而罹之极刑即狥死其所守者何义哉独柟罪章所载一见释于御史樊公再见疑于太守张公使有解倒悬者淂没其齿终其愚则柟愿为伯臣执鞭夫岂无肤寸之功以谢天下哉今特囚拘牢狴去冠饰而聨绁之其体非复能诎伸坐立其手足非复能持行其耳目非复能视听其礼貌非复揖逊退避其口非复能道古今事变明仁义陈帝王之迹假令执事致之堂陛赐之跪拜使出话言不过頽然一囚而已又安能决胸臆开口一辞为君子应对哉夫柟淹狱数年心思轇轕毎传钟鼓及狱卒喧呼警报则便悸怖乆之始能定日间与囚徒杂处或勉强一笑不过乱愁苦忘儿女思尔非有可谓乐然后笑者也使忧能伤人则吾岂可以延嵗月不死哉比年来桎梏无昼夜或为文赋腹槀成则请于司圜氏解刑而后书已则复刑以故多鄙俗无足观然犹不以为耻而献之官府亦欲司命者知柟颇从事于斯免搒笞云尔夫虎豹恶兽君子忘其凶秽而寝之皮取其文也今柟凶秽异于虎豹而有其文或者为君子之所寝邪谨録旧所为文五首赋二首杂体诗二十首托诸生钱子万选李子应宿敬上执事倘忘其凶腐之质而寝其皮毛之文烛日月之光而赐之以不死之恵俾柟求士大夫所称与亲炙盛徳而叩其鸿音则夫圜墙之所见内黄之所得者愧然而失矣
　　与耿忠庵进士书【卢柟】
　　孟冬十六日台人某来揖司圜氏曰汝为我语卢柟属者进士耿公过濬诹访而寃状曲垂愍痛诸所云要防谓斯世缙绅元老诸公怜而狗马文辞早晩消息得原报柟愚闻此伏地叩头泣血下曰柟不肖勿遵师训蹈履乖妄鬼神恫怒横被谴厉疾首圜门抱不测之诛为名教所不齿者于兹八年今耿公乗驿传未遑税鞅遽赐问一囚抑不知柟以何因縁得见幸如此然柟知有所感矣请敬陈之夫天地万物交错水火相薄精气感通象类流动各以召应故易曰寂然不动感而遂通天下之故乐记曰感于物而动故形于声夫感通固神化之能妙用符契之机也独不观于会稽之山夏后氏之穴焉尔乎豅谾防岈寥乎其深虚也不知天地气至则泄灵祲出云雾变化虬蟉盘旋如车葢旗帜尽幻怪于山谷之间向之静渊者转而划然轶荡也夫夏后氏之穴其感之防者也因是知丰山有九钟焉邈緜旷漠偊乎其块独也不知夫霜降气凝轰阗雷触天然自鸣于大荒之野朝游乎瓦砾夕谐音乎玉磬转移之间比于师旷之耳夫山之钟其感之微者也因是知沙丘有鳦鸟焉秋深蛰籋口向宿不知春社既临儵然窃罘罳入华屋少出于珍竒花木之间泠然而乗清风飘揺乎太清虽有碆卢矰缴之施弋人将弗加乎其上矣夫沙丘鳦鸟其感之防者也因是知燕臣邹衍緤颈系狱頽乎其刀锯之骴鼎镬之胾也不知夫昭王感吁霜之事按剑解顔尊为上客卒之推运五徳谈天地四海九州之蕴吹隂谷之律使五谷繁殖夜为虏昼为賔夫燕臣邹衍其感之最着然尚迂逺而难言也因是知今日之事柟常受诬大辟伏金索贯三木与盗贼妃伍惘乎自分为天下大僇也不知夫耿公方受命南还揭旌黎侯之国而威驰乎燕赵之外触臭类存寃儽令柟违去涂炭存先祖祀毕少壮之志雪一剑之耻然后复儒衣冠以见士夫即柟瞑目而耿公之徳已塞乎天壤矣夫柟囚居九幽之地有内死之心无外望图生之意台人云云葢耿公感之以天也而仆长跪逺谢动之以人也夫积诚弗竭则着之言辞言辞之不足则摅之以为文孔子曰言之无文行之不逺谨以荒疏并旧作四赋十册敬上伏惟高明垂覧焉
　　上晁舂陵书【卢柟】
　　前五月内节判冯公来署濬事之三日临狱阅囚出明公所示手书文采巨丽恳恻过甚皎乎如春阳温乎如挟纩既枯之骨勃然复兴此诚造化生育万物之私非世俗偶然一得之效也柟愚不胜怆恨伏念五六日抵于旬月精爽沦丧惝怳如失东望稽颡渺无涯涘窃唯自古在昔贤豪之士显于侧陋若侯生见顾于夷门冯谖防任于薛邸毛遂脱頴于赵庭薛公纳眷于旅次是皆感会风云遭际世遇适见龙之时而受知于大人者也继兹以往世道交防纁苍璧之仪加于世胄丹书赤训之章不出侯门陈平之巷絶长者之车韩康之庐乏束帛之戋过此而言取士于管库鱼盐之间者吾未之见也矧夫弗洁之囚三木囊头长锢犴狱者哉夫虎豹之皮人取其文而或畏其凶犀象之骨人爱其材而或恶其秽是非虎豹之罪皮与骨固足以厚人之疑也柟以佣奴故致晋师三豕之疑渉乐正防一足之误防法象之地偹搒楚之辱殚周勃之金呕条侯之血虮虱生于肘腋胼垢长于肌肤县衣如鹑结如茧节届暮秋狱草委歇仰视鸿雁嗈嗈南翔思欲振羲和之辔顿六龙之首折若华于阳渚躎倒景于崦嵫天路永遐喟言莫升神往形留我劳如何昔嵇康以忤权而临刑蔡邕以浩叹而当僇陆机以膺譛而致命祢衡以抗俗而膏钺此数君子者功成行着生则悬名于霄汉死则垂芳于竹帛长逝瞑目夫复何恨哉若柟读书几三十年叨光于礼乐之域猎芳于词翰之林上不能効驽蹇之力于当代下不能立清修之誉于乡闾徒以曽参杀人之谬与盗跖聨颈而死嗟乎人生至此能不悲哉顾念形影实知凶秽柟窃自分当为世所弃又安敢蓄不赀之懐望大君子収恤明公道塞二仪光照四表奎壁之章格于上下鸾龙之文奋乎逺迩将使徐陈奉辔应刘扶毂屈平拥篲于前子云担簦于后此足以徴明公天挺之聪显昭代人文之盛矣今上注意翰藻明公制作实为圣眷虽汉儒白虎石渠之遇蔑以逾此夫盛徳显位巍巍如彼今闻广誉赫赫如此然犹投入夜光徼福囚虏慰寃魂于梧丘解贰负于石室垂大恩于幽垣示昭旷于天下孟尝平原信陵诸君号称下士未易几此柟感恩无地敬敷委曲临纸抆涕痛深心骨唯不惜帷葢终恵犬马益幸
　　与孟龙川书【卢柟】
　　龙川执事荘周称膏以明自销漆以用而割樗栎之材以拥肿不适用而夀慈尝笑此语为不关世故堕四体偶槁木土石能言误斯世而已及观夏商末主杀龙逢囚箕子刳王子比干此三贤者视死如明惟恐其不销也用惟恐其不割也未尝假以拥肿不适用而夀则信乎周言果为过论也夫龙逢箕子王子比干欣然而死者其道诚有所重故生而有所不用耳曩使茍于杀身无关纲常伦理之道此与匹夫匹妇自缢于沟壑同彼三贤者尚肯销其明割其用溃其拥肿徒适用而弗夀耶然则周之言或有可取与今有人荐高第职在司諌或监察御史给事中官犯顔直諌膏身鈇钺与龙逢箕子王子比干游则亦何恨于死也若乃读书行道身未荷人之禄手未析人之圭徒以雠者文致矫诬衔寃抑负明刑与一切盗贼奸宄无頼之徒同毙抑安得不有感于荘周云仆系狱本末执事悉偹而我卢氏在濬世世业农无公卿朝士大夫显贵故仆得罪后无一人肯援手者而仆亦不敢出私怨言分定故也假若赵盾受械狐偃当僇柳下恵城旦子臧季札充匠作子产季良叔孙豹石碏拟流窜有力者坐笑而观之彼数君子者能无怨乎哉夫其怨者戚之也不怨者疏之也戚之故民无所不致其爱也疏之故怨而有所不屑也奚若是分定故而已矣今世大人君子有能兴哀于不报之地仆得末减逺徙边塞污射生血刃死为国殇虽未能从龙逢箕子王子比干逰比之徒死圜墙无分毫効力当代者不亦逺乎哉私念至是前荘周所谓爱其明惜其用守拥肿无用而窃夀者仆诚无取焉执事以为何如属者闻执事于王四府耿进士前极称仆见诬状乂出所作四赋尘上此造化生物之妙也铭刻铭刻
　　报卢次楩书【孟思】
　　年时以来辱赐教书望仆以拯死伸寃语明事覈文从词顺援古证今洒然以辩凄然以泣郁然愤然以恨而不敢怒呜呜然以长号文采巨丽盖出自腑有理之文也足下在深幽囹圄之中而出语犹如此果理直者壮而穷愁者能文也乎哉手之不置汪泪濡睫值仆连有大丧衰斩废业不能为书慰答以白私再辱教书缕缕若责仆以交谊情浅问慰疎阔语悲而哀似有怨意者又值仆有大病痛楚危廹几于不救复不能为书慰答以白私今者左手犹未甚痊而右指颇能执笔恐足下终以为怪也聊复裁书叙心以晓足下足下试少听之前书累数万言而意在于救之也后书言简于前而意深于昔者意在责之也仆虽孱浊下愚然读载籍所纪英杰义烈豪雄敢决之士虽知其过乎中庸圣贤之道然每毎私心喜之足下视仆为何如人哉友道之絶于今也乆矣英杰义烈豪雄刚决之士人以为非中庸圣贤之道而不为也亦乆矣独仆不以为然也然而不如足下之意前书所云云者足下不见礼乎礼三年之丧公事不过其门居丧不上书仆虽欲如古英杰者流其如礼何即外礼以自纵欲如足下意上之人未信而先见尤矣况仆英杰心也守礼士也安能如足下之心而遂仆救之之道哉自己丑下第至于甲辰丧服病体足不迹京师者十有五年仆之身世亦可谓抑且郁矣淬砺钝锋鞭防老足将为丁未之战而疡发于体几死都下而又不获南宫之试也悲夫亲存不能奉光荣之养亲殁不能受一命之赠歳月冉冉已无闻而不足畏矣仆之身世何如哉夫今之所谓脱人之死伸人之寃者则有谓矣其上权四海宰天下势熖气赫頥指可以脱桎梧气使可以释累囚如武安平原者其次金玉走闺闼寳贿通权豪朝纳珍赂夕出重狱如卫青鲁朱家者又其次奴服以从主杀身以明寃经上官动天听如贯髙之从张敖石忠孝之仆韩碑者至此极矣仆也有三年之丧行未可以逾礼无百金之产贫不足以取势读书积学将以忠君而报亲身又未可以许人其不能如武安平原卫青鲁朱家贯髙石忠孝亦己明矣悲夫何以为救之道哉何以遂英杰之气哉何以如足下之所云云者哉去年之秋疡病小愈葢尝舆疾以至都下止十有二日卧舟南还亦尝见数大人君子而恳救之之言矣又尝偹述足下之寃滥酷枉矣或有耳之若防闻者或有闻之而长太息者曰非其职也权不在也职矣权在矣而曰前案已定也勘官者不可违也悲夫百工亮天工者也食禄而理若事者也不知矣知而太息其非职无权矣犹之可也当职持权明知寃酷而以前案已定勘官惧违而止焉将不以言者之人微且轻耶悲夫以卑卑一举人来之乎都下九牛之一毛也其轻且微审矣矧无势与贿即如贯髙之欲死以明寃其如前案勘官何外此唯有代为之言矣而足下又不见今制乎凢军民利病诸人许言唯生员不许监规俱在也仆系名于监乆矣又非得言者也悲夫周子有言杀人以媚人吾不为也今之官多杀人媚人者夫礼不可出势不能行贫不能具贿分不得上言则仆之计穷而足下望救于仆之心亦且孤矣然天下岂尽杀人媚人者耶足下幸遇一大人君子之不众人见者则寃之伸亦有日也昔仆尝有志于叨一第己即上一疏于朝而不畏上之官平反前之案是仆之所能而今且未之能也尚何言哉虞卿者战国游説士耳弃相印与故人逃去足下知仆非碌碌者视仆于虞卿如何哉即有相印且能弃之如粪土然而不救之者孟子曰挟泰山超北海非不为也诚不能也足下其静以守罪即不能待吾得言之日或能待有大人君子之贤若夫问慰之慇懃书翰之往复诚为濶略至于让以弃捐诮以忘我则是未逹鄙心不知事势诮让虽切则不敢受不敢受何也问慰通情书劄传命平居偲切之义也今足下幽圄深邃关禁严急长须赤脚不敢出入书邮诗筒未能径逹勤勤恳恳徒劳心忉忉而敢日贡意于左右耶即使仆冒国法通禁狱或有司戒焉将以咎足下虽仆不畏得罪亦恐非足下之利尔且足下独不见义纵之治定襄陈子昻之毙射洪乎心迩而情遥迹踈而义宻交情乃见不在憧憧幸勿为过羑里幽囚周王演易廷尉久系汉儒受书易曰困亨生于忧患理也幸勉旃崇养文懿以竢好音邑邑遣字不获悉心毒暑自爱思再拜












　　明文海卷二百四
　　钦定四库全书
　　明文海卷二百五　　　　　余姚黄宗羲编书五十九
　　颂寃
　　代白卫使辩书【徐渭】
　　濬前以海防抱不测之罪冝就汤镬然心未蒙原而一方之病将以濬而日深故甘犯鈇钺之诛再效愚忠于前濬不佞不敢过有所援愿借范雎以明意雎曰死者人之所必不免也处必然之势可以少补于国此臣之所大愿也夫范雎偷生之人至有少补于国犹不惜死况于濬者以台下曲全仁恩罪尚不至死者乎假令死而有补于国则濬何惮而不为范雎也苐恐罪濬之后地方之事日不可为耳濬闻之兵家非战则守然其势犹两虎相搏负嵎坐险各据地瞠目而不动守犹可也今日之海贼非负嵎之虎矣舍舳舻登陆道白昼大都之中杀人而焚其室刼妇女而携之吏卒逺遁而不敢侧目非一日而然也当其防石浦也濬非敢好轻动也炮石四集即傅城者已无一人壮者弃家走老防对哭于郊牧之间而况厰房水寨战舰在外与贼均之濬受国家累世之恩见海上赤子荼毒之苦不得已而披甲跨马率枵腹之士而身先之三战水陆斩贼过当额冒飞刃创瘢尚存家僮助正同日俱死且兵不素练旧习使然见贼举铳辟易骇散夫两胫十趾濬亦具全设肯先奔军孰不避路而让之也顾将制旗鼓死则死耳岂可曰走遂便复战故濬不免耳而今罪濬者徒曰云云且古语有之佐饔者尝佐鬭者伤今兵刃交加水陆异技重以卒不习战粮刍过时虽黄石坐谋蚩尤对面犹不能保百夫而全之而况于濬者岂易为力哉欲不损一士不灾一庐又乌可得也今当道徃徃移檄展而读之必曰不许逡廵畏缩又曰不许轻率寡谋此故事也请观比年以来海上把总孰不以是二者被罪哉先有陈瑶崔鼎后有刘文今又有濬矣至他指挥千户百户箝谪诛贬不可胜计夫海上之防欲其自尽决不可得总帅官兵非战则守而战无万全守决不保前后顾忌人何所持是国家悬设两穽而俾官居其中必有一遇不为崔鼎陈瑶则为刘文与濬如此则先加以罪后令之官何不可哉然在崔鼎陈瑶犹有可诿者曰其当事怯失律多五色无主保七尺之躯而鼠抱狐蹲焉正移文之所谓畏缩者也至论濬为轻率似矣然斩馘之功不亦可騐乎孤身挺战不亦可矜乎后援不继不亦可分任其咎乎其最先则又有冯恩以不救主将亦免为介士然恩之时所被杀者总督也其所当事乂倭夷也濬之所临海防也非夷情比也其所伤者介士也非主将也其区区当辙之勇又非若崔鼎陈瑶之畏缩也夫论失则恩大而濬小论战则瑶鼎避而濬当论功则濬虽细而三人者则寂然也至论罪则又驾陈瑶而轶崔鼎埒刘文而追冯恩此濬之所以泣血横戈虽死而目犹瞬也夫自有防以来居是职者无虑十百十百之中非皆不畏罪也非皆无智计勇力之人也然而未有不败者其故可知也曰立法太严耳冯唐于汉文不云陛下法太明赏太轻罚太重且云中守魏尚坐上功首虏差六级陛下下之吏削其爵罚作之由此言之陛下虽得防颇李牧弗能用也卓茂之让民曰律设大法礼顺人情今我以礼教汝汝必无怨恶以律论汝汝何所措其手足乎一门之内小者可论大者可杀也嗟乎使当事诸公皆冯唐卓茂之流则何防而不可除也使皆用文帝之法皆以律治人则何时而可以除防也何则损介士亡寸土必罸无赦此祖宗之成法也然而有不可以尽然者今之保首领顾身家者闻警报而束手已掠城剽货杀官军如刈麻围不解则输金椎牛而乞之他境被杀者欲告则科财而赂其家使不告者皆是也然此幸何不施之敢战之将哉杀贼首比损军过当者薄赏之相当者薄罚之而所死之家则厚恤而优粮损军比杀贼首过当与不杀贼首然后施程法何不可也夫贼之敢侵犯者以有利而无害也设今日斩几首明日斩几首今日抵某界战明日抵某界又战而又不可掳掠则何所利而犯我也今乃使贼不轻害而贯习利将不畏贼而内畏法古之为将不畏敌而胜今不畏敌而反败此不可令众庶习闻也夫兵者不祥之器作其事而重其赏犹人不得奋故又为诛刑以驱之今则不然战亦失事不战亦失事战亦受罪不战亦受罪则人何苦前冒死亡而退又罹宪网也亦且坐而待罪耳夫祖宗旧法恐后世狡黠好功之臣生事于四邉至深逺也然假令高皇帝尚在亲临海隅而览其事知逡巡亦必失保则必教之战战则必小伤折小伤折而又欲罪与逡巡同濬又以知其决不然也故濬之愚所以为不寛假损军之法调停其事而便宜之则朝廷虽令衣绣仗钺之使日斩一把总之头悬诸海上濬恐官有尽而贼益不可止谚曰前车覆后车鉴罪濬之后今相继者宜如何也即寜死不就职者有之矣檄未下而称病者有之矣齿不满五十而袭替者有之矣甚者买人讦其赃而速去耳夫甘发其赃计亦云困极矣至袭替而脱其任于子假令子之海上焉则亦与己危祸同何父不能顾其子至此也嗟乎此特患一家耳至一方之患又有大者也彼贼亦两耳目具者也闻某官迎敌我挫衂问某罪矣某官束手为我防问某罪矣某官惩二者重贿我幸安全一时矣必将曰人孰乐甘罪谴而不愿安全也喜冒死亡而退不防原宥也我舟之所泊纵令不得尽贿战可决免矣其职守者闻某同寮亲出战少挫衂问某罪矣某同寮惩二者重贿贼得安全一时矣又将曰吾何好前冒死亡而退罹罪也何不效束手自保者或行贿而侥幸于罪否之间也故贼之所至纵不敢便贿战决不为矣夫战必死不战必生今使贼知必不死而官又可以求生二者何苦而不乐为也今日且日甚矣法愈急则官愈怯官愈怯则贼愈轻忽而易肆其防即有一人徒手而呼于周行曰我贼也我贼也则戴甲之士且荷戈而立视矣非畏一人也览往事而恐蹈拘文也故欲贼畏我而我不畏贼莫若寛法而薄敢出之罪黜此不用海上之烽燧不知何日而息矣李左车曰败军之将不足以言勇抑不知秦穆公之用孟明视乎一拘于殽再败于彭衙使穆公聴人言而杀之则孟明不免辱身贱行矣穆公刑戮不加而任之孟明不为耻辱而当之于是济茅津而封殽函卒霸西戎于是知穆公与人为善而称孟明之有惧思濬今不敢与孟明比而台下之明恕何啻穆公也即如左车之言濬固为无勇之将矣假令得勇者而任之果能不遗一矢而坐收全功乎前乎濬者既皆不免矣濬不知鉴而犯其罟后乎濬者宜知鉴矣又将复犯其罟此负防之士所以欷歔而解体者也昔濬亦尝身亲斩获矣亦躬率擒勦矣今皆弃去不録而失一士亡一矢则加濬身恐海岛之间望风骇聴谓为贼报雠也濬愿台下思海岛之艰难顾一方之大计顺人情而施国法超积习而越拘文一作士气请从濬始如此而有不挂席涉海取鲸鲵而枭之藁街则取濬之血以衅鼓孰曰不可惟台下念之毋忽
　　为瞿睿夫讼寃书【屠长卿】
　　夫风蝉雨蚓得其候则鸣过时则世指之曰不祥今某之为黄梅人瞿九思讼寃者此某之候也非以为不祥也某居东海九思居南海惟风马牛之不相及也平生非有期功之亲杯酒接慇懃之欢即问以其人之修短白黒茫然耳古者葢有缇萦朱勃郭亮寒朗刘向其人者能以其言白人沉寃至义声倾动千古彼皆于父师交游之间言其至情情至则言切交亲则易阿犹有説也岂某与九思之谓哉风蝉雨蚓彼鸣其候尔无所为无所求也今者某之言瞿九思者亦无所为无所求也故曰此某之候也葢昔者舜为帝禹为司空臯陶为理当其时断狱天下则无一夫称寃者诗书所称葢诚无之非其有之而文之也如使万物沐清和之化而一夫独抱向隅之嗟则大圣贤之所必问何者不欲以一夫而伤清和之化一夫至细而伤清和之化至钜也今夫瞿九思者一夫耳束髪以才名耿亮闻江汉之上一旦从吏议罢孝防徙塞外而非其罪也则天下之人寃之何故岂非舜禹臯陶之世而有此一夫者寃也岂非以一夫者之才名耿亮天下所知也某不敢泛陈今古即以楚徃事言之当楚懐王时王听不明防夫鬭口民之沉于覆盆者或不少矣独一屈子之事不白则天下后世寃焉徃日回风诸作千秋而下读之则凄其酸心又何説也则屈子之丽藻絶代放在江潭令其抱愤懑之气而以雄隽深秀峭絶之语吐之而其徒有宋生者又为之附丽鸿响以砰訇后来故其寃最着也然屈子之所以寃者以其当楚懐王时若生舜禹臯陶之世则无此寃屈子而当楚王则江潭之累也而生舜禹臯陶之世则记尚书着典谟之史官也今圣明在位大臣忠良九州万物欣欣向荣清和之治逺驾上古而犹有懐才抱洁如九思沉寃如九思者是圣善所隠也九思之罪葢坐以士民狙击其邑令长禠乃衣冠长流塞下夫狙撃令长非一手一足之力也令长为天子牧养元元视元元若子则令其慈母也居则戴去则恋久则思何狙击之有即一夫倡难万姓捍焉难何繇兴令之不才炰烋其民民不能堪即邑中羣起而仇之岂一夫之以也九思所造其果出一夫狙击如古朱亥博浪之为乎果以一人自作不道乎如出一夫发难则九思之罪何辞以邑人乱则此一令者或者邑人之所同仇也邑人同仇而以一夫独坐可乎某雅闻九思以才名为令所礼平生固了无睚眦之伤何至相仇如此即如杯酒失欢非有深怨又何至遂鼓不好乱之众而一夫奋臂持梃如云也九思所坐无亦才名为祸蛾眉取憎尔固天下所共寃圣君贤相所必察也某与九思何为哉方渔钓海上不过闻滔滔江汉有年少负竒才之瞿九思文掩中州名在南国又未几闻其诖误受恶为塞下迁民心伤其寃而已比以公车之役薄游长安闻九思方击登闻鼓奏书自讼于圣天子丹陛之下有子甲年十三博闻强记落笔如驶才视其父为书累千言厯抵公卿大臣称父寃愿附缇萦之义禁闻而壮之相过逆旅劳苦如平生欢见九思温焉醇谨子甲髪才覆额短衣楚楚可怜试以文章倚马立办的然先秦两汉间某此时忼慨而泣数行即欲为之作一牋投当世之明公大人以大白其事如上之矢矣某亦何所为亦何所求哉贱臣陨霜庶女感风匹夫匹妇足闗天道皇皇上帝固不以其防细而遗之也况九思大楚美才包洞庭云梦之秀撷蘼芜兰芷之芳上可石渠东观下犹不失牧伯庶司今陛下梦寐贤哲以兴治理有才若思诚庙廊所急若以无罪见枉卒从吏议而令文藻清誉之士贯木荷殳逺投穷邉以饲豺虎悲吟于黄沙白骨之场蹢躅乎酸风烈日之下则孤愤之篇且与龙堆马邑同其不朽又令十三童子牵衣卧路吐其少年英词秀句长謡孤儿吟为行道嗟伤见闻扼腕早违严父必至沦落草间文采销灭而无所成此甚非所以爱惜人才培养国脉也区区之愚葢为人才国脉宁讵止为思一夫乎古语云相马失之瘦相士失之贫司马子长之下蚕室亦兴叹于家无货财交游莫救乃若大侠郭解之徒至使大将军为之言世之常态古今所同方九思为文学有声家席先人之旧业足具饘粥此时交游賔客动引青松指白日执手而称相知今一旦无罪而下于理声名摧损家业荡破父子垢首囚服仓皇北走裋褐萧萧泥沙满面平生交亲掉臂不顾某窃痛之伏惟明公秀甲河岳徳侔造化神明之智烛彼蔀屋阳春之泽下及昆虫防县戴仰华夷咸颂今九思父子不特一昆虫也其含寃不止一蔀屋也明公调和四海万物欣欣恊气流鬯而犹然使一夫向隅明公不忍也特无为明公言之者某海濵一介布衣韦带之士蹑屩登朝踈愚防知忌讳直吐胸臆以进于下执事明公诚亮其无他俯听刍荛湔雪诬枉起九思父子之白骨而肉之则天下懐才抱义之士有不肝脑涂地而向明公者非人也惟下执事图之某惶恐死罪
　　先夫子曰屠隆字长卿鄞人礼部郎中赤水之文才情舒卷忽而波澜浩渺有一段好处但未经剪裁耳而随逐时尚持论荒谬幸其工夫未深不掩本色
　　【私记赤水万厯丁丑进士以纵情声妓中白简罢官自序其所作以为姿敏而意踈姿敏故多防给意踈故少精坚常戱命两人对案分拈二题各赋百韵咄嗟之间二章并就虽复苦心搆思亦只如是】
　　答抚台厐惺庵揭【支大纶】
　　防檄发洪朝选不道欵目命职防之比者诹诸故老质诸闾阎悉无影响而怨家姓氏皆乌有子虚尤无足据过承重委展转思惟弥日亘夜谬谓兹举必不可为亦必不能成请借前箸筹之彼献计者类云分宜之贵也竟以反坐迄无后词奚有于卿贰葢分宜柄国乱政中外侧目仆御充多资产狼藉故喑死无词今洪家不过中人门可设雀罗性不近声色左右图史口谈性命亦浊世之矫矫着声者也比淫于色附盗以赇爰书则然乃倚政府结台司诪张变幻鑪钟所錬摧方为窳抵金为砾坐反唇以大逆目莞笑为谤讪人命至重神难欺明法幽罚善福恶祸如火就燥如水流湿气类相投而理数有必相值者特善恶之分数有大小故祸福之参会有久近俗士狃旦夕而不究终始覩眉睫而不参要领若谓茫茫而徼幸于不必然耳愚闻在昔武安侯以酒过杀灌夫词连魏其俄而武安病呼服谢罪以死车吕希时宰防诬其帅胡舜陟死不数日胡乃白昼执吕杀之罗汝楫附秦桧诬武穆未几楫以遄死而其子愿亦击死于岳祠王士骊希蔡京防杀一无辜妇士骊暴卒而京及攸翛皆伏诛载在汗竹读之凛凛胡可防也即迩来路楷赵文华阿党分宜以白莲教杀沈錬以失律杀张经以谤讪杀李黙时迁事改身伏杀人之法而分宜亦以叛诛此耳目之所睹记亦不足信乎彼蚩蚩者又妄谓分宜事败乃尔今兹且有无涯之望不次之荣奚呫呫于陈迹为也夫王如之隙于王敦也敦欲杀之而无名乃以意隂授王棱棱即酒中舞剑击如反命王敦其希荣匄遇谓交手可得而敦乃阳惊曰如吾懿戚也而棱杀之因杀棱以谢奸雄欺人背面矛盾彼二心者出死力为奸雄资徒召祸而败名耳何荣之可冀哉故守贞蹈义志遂命立即有不偶天日可明若前数子者当其得志含秽资噱奄奄茍全论定祸丛百丑羣凑唁妻孥而拙词对僮役而赧汗矣彼其之子面承风防力为从臾盖其心不附仁义目不知古今逐金帛而魂迷竞朱紫而神炫如蝇逐臭如蜣弄丸终身愦愦然声利是凴且不识祸福安问名义此宣尼所为叹鄙夫不可与事君也浮云易散驹隙易驰膏粱文绣终餍蝼蚁肌骨毛爪卒归粪壤独三寸简册皎皎耳目千古不磨奈何汚之又闻诸司忿职倔强议且移牒外郡以竟斯狱则又舛矣祖宗设推官非若近日之随廵承委尔也念黎庶非法用乂故设法司以平天下之刑设臬司以平一省之刑设推官以平一郡之刑今之推官溺其职矣台司既视推官为私役而奔走之以快一已之喜怒推官亦奔走唯诺以身为台司之私人而防敢抵牾然非设官意也身对大廷衔皇命持平一郡辟辟宥宥惟三尺是绳即主上有令义且以死争之岂台司所能他委岂外郡所敢擅行哉天下方广万世方逺天命民彛终当显露安能尽涂其耳目也事系纪纲不敢依违附和以伤雅化唯卒全之勿致纷纷
　　答夏于中书【罗虞臣】
　　人至辱逺书词指慇懃谬蒙嘉奨窃计某奔走下吏卒无一日之闲不能千里致问愧汗流趾顾抱咫尺之义过为足下所诵然闻君子不责报而废施志士不矜能而伐徳故悲欢随场者众人也振难赴急亦海内交游之通义耳奚足多焉曩仆在旴时会足下奏当已成阅狱状状多钩织悲夫寃哉寃哉未推案流涕也君子负义于下流贤士绳行于不肖今世之諐訾足下煦者倡曰刻薄妬者目曰卖重怨者斥曰奸邪贪者诬曰婪利论列曰饰虚名荐引曰植党援幽黜曰排善类乡人不比曰好诡异进士外补曰破选格凢以责足下者此而已虽然足下何谓无过比如风之生也穴焉空积豫末信于众人而径直不虞其后何谓足下无过但愿足下才负傥荡行懐孤独靡能循智保位卑论侪俗致身显耀独扞当世之文辄乃予观往古词人才士輙悲其动遭轗轲仰天堕涕况今亲遘见之如东洲者耶仆素喜读今世士大夫文字而得其人物武功则康对山北地则李崆峒信阳则何大复大江以西有足下然武功北地俱以诬坐废信阳虽不废终亦早死名位大不显而足下乃抱不测之罪眠戈万里碛沙塞草潇凉异俗昔人所悲谚曰蛾眉胎妬才美秧祲今足下得无类是乎无论北地且评武功当逆瑾之时朝为张防夕履要位武功以十年修撰不得一调可谓持正君子矣徒累髙名汚迹同乡然终不诡于大雅保身之义孔子居卫见南子居鲁见阳货赴佛肸之召此何为者其道非可与拘儒曲士语也故子云留莽梁公事周箕子明夷异世所符曷磨而磷曷湼而缁然后之诋毁子云转深譌舛每讼斯寃心孔发热嗟夫嗟夫此固未易与俗人道也日者问足下于渭厓渭厓曰是在我在我我其有待乎姑徐徐仆且喜且难之曰今夫煦者妬者怨者贪者行其説而是非颠倒公道不明矣先生曰徐徐他宰执亦曰徐徐今宰执不爱时体有如先生者乎即有如先生则亦曰徐徐已耳民负寃则直之恐其不早也乃士大夫之寃则顾曰徐徐尔如此而煦者妬者贪者怨者之説卒有能忌惮之者耶既又退语人曰寃哉东洲若卒有能白之者然命也夫逹人不以夷险易操毁誉殊志足下试观义命之説精矣敢附以闻亦欲足下之由然而雝雝若无与然以待也则命在我矣念言有懐侍坐无縁北望塞尘何胜慷慨
　　寄赵大洲阁老【薛应旂】
　　某自退休以来杜门丘壑不复一涉人间事今且七十有一老矣委骨九原计亦旦夕间耳特因我公在上敢进一言以图首丘之安窃谓江南诸郡财赋所出我国家根本之地也迩年民力告竭田舍流亡而风俗薄恶更有不可言者説者谓自倭夷入防所在兵兴而増徭加赋以至于斯然而吾党放肆日甚一日顾上下相蒙依囘迁就其所击搏者不过假卖莱之佣以塞责耳民生之疾苦士风之汚下谁则恤之凢若此者皆其瞻前顾后之念重而患得患失之心胜也时事日非将不知其所终矣昨岁海中丞廵抚兹地触目激中直前向往凢所举措皆智巧之士所深避而不肯为者此其人岂易得哉特以一二事矫枉过正遂哗羣议致弗克终以去此固世道升降之机而秉陶钧者恐亦不可以不加之意也请即其一二事为公言之如贪汚官吏货盈囊槖而诛求无已尊贵公卿田连阡陌而交易不明游花棍徒白役府县以渔民利者一官动至百人无頼奸猾营充孤老以冒官粮者每县几及千数士风澜倒民俗侈靡嘱托动致千金燕会必具百味诸如此类皆其所欲深究而痛惩者未及施行而端倪已露其诸不便者莫不惴惴然疑且惧矣特以驿传之夫凢涉势要之官者必革致使舟之难行告讦之词凢牵乡官之名者必准致刁风之竞起乃竟以此而徙其官俾其设施之不究此正所谓以尺寸之朽而弃其合抱之材也良匠之用木恐不若是而有以人事君之责为民择官之任者可无深长之思乎鄙人是以不揣出位而敢为公一及之也公如少留意焉俾继于后者因其所长而损其所偏则江南之民庻有更生之望而为世道虑者要亦非小矣垂尽老人越分奉书亦恃公之高谊素欲为生民立命也
　　为李见罗上当涂诸老书【许孚逺】
　　应天府府丞许孚逺谨按今奉防拏问原任金腾兵备按察使李材被巡按御史苏鄼劾奏欺防罪状事情虚实逺在万里职之迂昧何敢轻置喙其间顾材为人职所素知立心制行匪习伪邪莅官行政夙有风采职尝与同时备兵岭海见其于军旅之事似有専长适会地方防盗充斥指挥将吏防御截杀颇中机宜甚则身履行阵之间如监督总兵张元勲追勦倭奴于雷州三次战防斩馘献俘多材调度所致此职所目击故当时一方倚以为重朝论推以为能而独其气格昂藏作用迂濶不获于上勇退投闲栖迟十载台省交荐复蒙圣明召用以是有金腾之役然而人即其人官即其官也且狼狈失防敢行欺防如御史所云何为者哉凢邉塞之臣掩罪冒功往往而有然不宜出于忠信之士至于杀略平人诈为俘囚戮割死尸以当斩馘此忍心害理之极豺狼之为也材之平生似不应狂悖至此借令有之必将领巧饰以欺材而材误信以报抚臣抚臣因以奏闻阙下者也春秋之法责备贤者则材之罪诚所不能辞然而律有知情与不知情如此诈防之极材万万无知情之理又闻滇南一二荐绅公论谓蛮莫迤西二酋之攻缅夷其调度防应实出于材以夷攻夷颇得胜筭今御史以其掠冒首功并削而不録夫有臣于此能宣昭圣徳制御逺夷即功不尽核略而存之以示激劝未为不可乃重持文法蔽罪邉臣且归功夷党其于大体谓何职观御史弹章之词尤多轩轻在游击刘天俸以为武弁也而稍寛之在同知宋儒等以为属官也而又恕之在抚臣刘世曾以为事出不料也而特原之独劾材欺防不遗余力则亦过矣御史素不闻有私憾于材大都材以虚名取忌时俗而又踈于世故每为僚友属吏之所不满或以是流谤御史御史遂深恶之耶抑别有説耶今主上以御史言欲覈诸臣功罪之实逮而讯之于法至当窃亦闻之罪疑惟轻功疑惟重此盛世事也若材之罪与功似皆有可疑者其在今日熈朝隆盛不让唐虞圣度寛容同符尧舜固知赏罚轻重自有权衡所以处材与诸臣者必不失其道苐材本弱质兼际衰年千里拘囚法庭拷讯傥淹禁囹圄迁延岁月卒就殒灭情极可怜即材一人不足深惜而使边臣解体志士兴悲恐非朝廷所以鼔舞人材托寄邉阃之意恭遇大贤在位以道事君进退予夺叅酌谟谋无施不当此事关系亦或匪细伏愿垂神御史以执法为能纵苛求而不为刻宰辅以调賛为事虽曲全而不为私囬天之力伏仗慈仁用防孤危以存国体此固职为材平生知已哀鸣之私而亦逺近士大夫同然之议也职临书不胜冒昧恳恻之至
　　上宗伯书【金继辉】
　　朝鲜国差来陪臣刑曹判书金继辉等薫沭再拜谨上书于大宗伯相公阁下兹者寡君之遣鄙人等来也非修乎事之常而事固有得已不得已之疑焉故与国人谋矣其小人者曰国祖防被诟诬葢累叶吁雪承列圣之垂永不一不再而足独所稽者新会典之纂完颁示有期耳期至则行李往来相属不必于专也专而期或未至则迟以年时不得留而俟也事宜得已其君子者曰冒以他人之系为诟何如也防于弑四君之恶为诬何如也诟诬攸集典训是载而流布于天下之耳目为寃何如也惟寃屡号有降兹监讫至今日无遗情矣然典之未新积二百年以有待典之适新将朝暮如不及获亦既窃闻其垂完矣不亟专使以请明示而诿曰往来相属是尚可忍乎况事有关于父子君臣之故者其在中国非礼政所不及则闻之不容于恝为之辨之不容但已肆天朝之动念于我乆矣借令专使以俟完典果有年时之留必不拘于故常而莫许也事奚啻不得已寡君于是却小人者而君子之聴曰此固寡人之志也葢乏使以命鄙人等而宴赐特厚至于解衣推食遣之日复亲执爵以饮西向拜奏而授之且泣且语曰我祖我考实皆奉有先朝恩勅惟觊新典之快覩无复余憾而溘焉泉壤目且不瞑寡人之得圣防又丁宁矣而独可保其究乎又曰汝等必待事完而还鄙人等泣而辞曰不待事完毋还也小邦虽极区区君使臣以礼臣事君以义惟不欺负以为恒物今寡君既以事完属鄙人等鄙人等亦以许寡君岂容有二哉顾以新典之完乃我事完之日惟早晚爽于始闻之为虑亦不敢以私情廹切而有所欲速于其间惟不得留俟之为惧耳寡君之衣在身丝缕之命足与同寡君之食在腹没齿足以为饱虽十易寒暑无难留也惟难留者在天朝接逺人之故常而不可寛焉即鄙人等有死而已虽欲勿死如毋还何鄙人等既以寡君之咨抵执事者而奏下亦到部伏惟阁下高明仁恕宜无不察其详鄙人等庸敢以赘独恐执事者于鄙人等所以不得不专来不得不留俟者察之或泛而容易于禀覆之际以致万分有一缺误也用是不免披诉惟其专专于无所事言涉猥屑而不能自已伏望阁下兼容而曲遂之毋使小邦小人者言售君子者言不售而鄙人等有以还报于寡君则千万之幸也














　　明文海卷二百五
　　钦定四库全书
　　明文海卷二百六　　　　　余姚黄宗羲编书
　　吏治
　　上王太守警斋书【刘绘】
　　仆闻之长者言士垂缨佩绥而不扬行宜若女处室中目不睹异物口无短长可否喜以矜絜居贞贵尔愚谓士未可尽然可内可外可短可长可否在眂时与已或知不知论笃无妄尔窃仰明公英识蚤发弱冠取上第分符大郡可谓少而得竒矣举蹈夐常歩辞语飞光焰士或伟骏于前皆掇辩议公且可自侈崇矣乃若斯谦素礼重儒绅恳恳咨询如长厚者至与不肖推引诸生中又特加意清暇晤对延坐彤闱温情昭于色笑真懐出其肺腑每相追论公仪子产为吏而慨作郡者之难昨手札又切切问息讼弭盗古今谈者鲜有要术欲有以议之仆自思不肖多痴亡识媠于脩进每忆前衢恻然靡宁辱公偶以文字相爱而礼次賔友至称为通儒庶几他日有施用云是虽临邛缪敬于马卿勃海引怀于王子不是逾也仆虽不竒尚可为隠邪夫言治者亡有不谓守令难其人为守令亡有不自谓为难者惟未思其要尔要者何曰去利心而已矣宣圣罕言利非谓絶其利也为利难言也难言者存不可絶不可盖在人可存在已可絶在公可存在私可絶故明人已公私则利存絶可得而言矣大易曰何以聚人曰财故财者人之心也能通心之精则可言利与命与仁矣且谓絶利者非谓却暮夜之来断横索之酷也谓公其利与百姓而不忍伤夺之也若公其利则可广恵而树恩名位备臻焉何谓公其利而不忍伤夺大者莫如敛夫百姓繇税之办以供公家既已竭血力矣若重以有司非时之科非法之欲筋髓不脱露岂可得也夫徃来迎送祗杂用业有十甲轮流之出矣而非时非法或一役一钱一役五钱或月一轮或月二三轮不论见年冷欠概索而头会之无识者于此尚为干没计不知官攘什二吏书攘什三甲长攘什五民乃出什什焉其虐害招灾荒田农何可胜道此科敛之弊也其甚者与市细争攘利初言者皆惊诧吏亦媿谈之终乃称当然若倚市门者淫笑怀金帛以为巧能矣马迁货殖编户节驵防驵防估侩行也其人微贱兴货者与通或鱼盐布谷而要转亦杪尠今吏转于此辈苦之或公衙用米盐葛纑枲布往往窘索不知具何章理而此辈多倾产鬻儿女倍偿下至阛阓襍物铅鐡器皿之属屠酤羊豕蔬茹之属公衙欲用舆皂撄而去如拾诸野贫者所以呌寃咆勃而欲散走焉小民亡本业任其巧力为百工艺若木铁纺塼缋画防缯公但考用而饩廪工值大半损减俾妻子啼饥人具菜色力役将安忍之夫科敛则农废业市猎则商不通役使则工呰窳无营计及见士则与虚谈徳义而无赉予之泽即此虽善牧如黄卓神理如赵张居则使人怨去则遗恨讟无已亦安所谓利哉夫尚志者涤湼以灭迹崇实者薄名以累行鉴逺者慎始以着微公新政能省蠲非公务一切派敛罢取各行货物使利在蒸细勿占役工匠三者事虽小而为害最大俗吏所不能去也公能除之不与庸俗同利周则百姓安业百姓安业则藏富于下讙忻至歌颂兴讼狱不息息也防盗不弭弭也上官不信信也士庶不怀怀也虽太平可致矣然欲公利心最先袪者吏猾也吏猾者善迎官之欲而导之官聴其计则心昧霿吏亦共其汚而取快焉官于视事之初此心清浊未定利害未审吏迎之曰某征派有旧例也不派且废事某市物宜取者某工宜官用也官不强毅而隂暧相通彼此遂其无忌是谓两合之两合者两害之也是以良有司必严吏猾有吏猾而迎我者必僇矣僇吏猾如挞驵媪也驵媪谓老娼为奸语诱良女良女一听其言而终身贱汚故良女负烈者值驵媪语出必挞之此必有士行者矣或曰居官即大家大家于往来出入賔旅交际必有经费所不能少如不一取诸民岂能神运耶夫此在勤于理讼多赎而薄罚之讼者多奸民奸富者于此处之或轻其罪令出金兴其事利不在官而登掌者分明此有司才通权宜何不可孔子责子贡赎人不受金盖此意也虽圣人不能废或曰无政事则财用不足诚使民兴作地利山泽陂塘皆有导法积贮百姓足君孰与不足凡言利无处不能神运者皆有司汚聴吏猾也自古今未有才吏居郡县而至屡空者也故吏能清吏心又出于天性之好分之所当非可矫焉持此恒语以夸诸人则无伪而真矣无伪而真则举事洒然无染累矫然青霄之上所谓仙吏矣不然虽才与能不出泥滓也仆狂愚畧为奏记奉公以为知已者之报自谓其言鄙浅而可施诸天下唯公采择勿卑之为书生之谈
　　与吴太守欢除酒禁书【刘绘】
　　伏惟君侯英达和粹万节解应握符连城化行黄泽政未朞月威动千里上下相和商农率利童子不狎野无垂白令之若风烈禁之俨霜凝虽子产与贾之革西门投巫之化未足逾也近以民风不淳渐入奢靡游徒嗜饮防其本业且致酗徳日富鬪杀为奸使俗尚淫渎科令汜滥为害殷矣台下盛心悼风化之浇秕悯农贾之失绪廼下令禁市人不得卖酒欲开黎甿彼昏之志崇君子令徳之懿使哺糟啜醨者复醒倒冠卧瓮者知悔盖至美之清政也以故百姓敛徳庐井肃然争卷旌帘匿缾罍覆防醹货麴糵竭青田之水空云安之春垆无遗樽巷乏行榼不惟攘除酒祸且令百姓省钱寡费各思其职勤纎啬之务薄荒秽之乐里中士人虽久不相见无问新识故好揖逊顾笑一语而退礼节森森交际恬淡如登太皥卢英之世可谓遐哉返淳矣但于不肖軰则甚有不便者焉今且未言其不便而以大槩酒徳论之古今于酒其言美恶劝戒不一虽六经亦无定焉易垂濡首之戒而衎衎之乐见于渐爻书明彛酒之训而菁茅之物通于禹贡诗刺反耻之丑而言舞之乐侈于駜颂礼切讼繁之规而酒材之辨着以式令至若礼淫分析严于左氏之辞而隂阳酿法详于春秋之纬由是观之六经于酒徳果无定论也辨者犹曰此言酒耳未及市酒也然周礼三酒之物通于天下小雅无酒酤我歌于朝廷是朝廷未尝废沽酒也然则沽酒市脯不食古今惟仲尼一人而已其曰不食不自食耳亦未尝曰天下可无沽酒市脯也谈者又称孔子百觚季路百榼见于其孙孔丛子之语而其孙孔北海又举以对孟徳此不可谓为虚语也自是而后言酒者各持其说以为是非而旁引曲证以务相胜汉魏以下贤豪之论纷纷盈帙迄无统宗盖自世本载少康始造酒经曰空桑乌梅之精嗣是论者大都发于性之嗜与不嗜而未裁之以礼或发之歌颂或勒之鉴戒摛文炫藻腾标缃帙讙呶尔雅各任其性嗜者以为太和不嗜者以为狂药嗜者以为圣贤不嗜者以为凶慝嗜者以为明珠之照海不嗜者以为秽石之卧泥嗜者以为玉镜之清魂不嗜者以为糟浆之逆鼻故从嗜者之论则以为任真率性逍遥放达于物外也从不嗜者之论则以为守礼脩义恭慎严恪于度内也然则酒之是非美恶与夫名味之实功徳之真尚未爽着于人矣予尝观汉书曰酒者天之美禄帝王之所以頥养天下享祀祈福扶衰飬疾百福之防也斯言其得之矣虽然此特着其美也而未及其所以不美者也盖其不美者非酒也饮之者之过也夫膏粱正味也而贪饕者以之伤生男女大伦也而渎乱者以之滋淫是故先王制为饮食之节而不以贪饕者禁庖宰之设定为匹配之仪而不以渎乱者废嫁娶之好故酒美禄也其名远其味正其徳和其功大昔人谓天列酒星地涌酒泉酒星者见于象也酒泉者气烈而味甘成于天也故人之酿者特拟其气味而作之故春秋纬曰二气动而成酒盖法天之精也是以玉泉之樽海树之花丘之香鸟乡之水皆天酒也醉天酒者可以通仙醉凡酒者可以通道特患饮之者不得其理耳故夏王五子之歌周诰沉湎之戒楚人邯郸之围汉仪长乐之失凡此言有国者不善饮耳降是若孙朝积麴以疏兄庆封迁蒲以易内杨氏之覆楚军曹参之狎汉吏朱虚起衅于行觞季布无功于作郡甚至文举以答问而防忌祢衡以奋笔而取戮次公醒狂而致丞相之嗔伯仁覔对而腐上客之胁彼于毁生防性伤理背道者不啻千百非酒累人实人累酒也若乃蒲坂赐欢而诸侯仰徳镐京燕喜而四荒归心流霞溢于天醑湛露厌于夜醉齐桓纳遗冠之说以辍饮而名尊五伯楚庄因灭烛之宴以乐賔而战胜强秦伯主投醪于饮河赤帝断蛇于当道此皆因酒设用恩威并加振文武之业髙帝覇之名比徳较功酒之时义大矣哉其他文人庄士武健豪隽以酒显名业者如穆生几神于置醴定国折狱于数石康成一斛而六籍朗照巨源八斗而吏治清叙张竦与孟公而齐名曹丕得徐邈而来誉是以达人解五花之骑以覔醉词客脱鹔鹴之裘而易欢陶侃留客孝节乃彰孙顗多醉能名益表皇甫亮日饮而纯和不失刘公荣杯酌而雅量自重溯而言之人负酒邪酒负人邪仆于古人论酒者得其三説是为千古不易之谈虽六经未有及焉其一江谘议曰酒犹兵也可以千日不用不可以一日不偹此言酒贵节也千日不用恐亦迂焉其二陈暄曰酒犹水也水可以济舟亦可以覆舟是谓酒有险徳义亦未精也善乎许氏说文曰酒就也所以就人性之善恶也是谓善者饮之则成其善恶者饮之则成其恶耿介淫邪之所由分而吉凶之所由起也然则酒之善恶果在人非由酒也是以雨露之所滋蕙芷茂而薋菉亦茂江河之所润龟龙聚而虺鳄亦聚彼雨露主于滋物而不知有蕙芷薋菉之异也江河主于润物而不知有龟龙虺鳄之异也故酒也者主于和合万民而不知世人有刚正淫慝君子小人之异也今若以酗酒而罢市因以废酒则是因薋菉而欲断雨露之施而忘其所以茂蕙芷者之泽因虺鳄而欲截江河之流而忘其所以蓄龟龙者之功是以先王知酒者系百姓之大欲洽百物之大礼而成天下之亹亹乃颁六物之政令设酒正氏掌之又通天下之燕礼立之监作之史劳以百拜节以三爵使天下欢忻流通人神胥庆鼓之以歌舞震之以金革祈之以賔射侑之以壶矢承之以筐篚币帛惟惧不醉以宣其情传曰兴于诗立于礼成于乐此之谓也且古今英俊有身绾铜墨行载朱轮为刺史守令寄命千里而亦有以酒显州郡位跻将相者如龚遂用王生而称主上之旨王托渊明而着豪贤之节习池借山简以流风白杨假袁公以传盛率能有章风化无妨民和其余蜚声逸册慕青州从事之名饫建康醇防之化者何限也仆仰君侯醖借道腴金和玉节百姓歌扬徳化陶陶遂遂惠甚渥也仆愿君侯出政令惩酗虐谨无良察饮者之善恶而诛赏之如羣饮日夜造为奸妖与噪詈相殴淫渎贼杀者悉执拘置律令勿少寛假惟除前日酒禁使百姓脩洗腆之用举徳馨之祀仍整垆停壶列樽置觚开河阳之桃花披神州之竹叶使士和农交商通贾惠利和而生众本末以相资熈熈而往攘攘而来烟连于六街气蒸于三市或睹周京之台笠或听武城之歌散春声于楼馆飘酒旗以丽天兹非太平之盛事邪伏惟君侯裁之其所谓不便于不肖軰者可谈于君侯之前何以言之史传称纵酒自适者盛于魏晋间诸贤如刘伶阮籍軰皆有所托而逃之也然其萧散不覊则又不喜坐牀牖对妻孥持炙擎杯兀兀如騃以自饱饫毎每挂杖驱车防竹西舍对花别苑故以负债酒家典衣春馆为快意以故阮孚解貂以留客陶公得钱以寄肆至唐人少陵岸帻于曲江之濵谪仙醉卧于长安之市盖谓此也若不肖才非豪俊量复污陋既不能辨邹阳之清浊又不能效扬雄之滑稽賔筵载接愧王瞻三术之竒微礼若具乏陆纳二升之器诚未足与议酒也但年方强仕自堕丘壑入孙吴已无术逃黄老而匪晩故玩周易大耋之嗟效风人今乐之趣赏情东园听歌北里或逐童冠之风味而寄兴壶觞或追父老之杖履而寻味醉乡将谓偷闲以学少非敢恶醉而强酒也今适酒禁方严则玉碗尘封牙筹土暗锦筝金斚幽于东序枉矢哨壶束之高阁且使歌童啸侣潜踪于曲巷燕姬蜀女不见于当垆于是门无方来之朋坐乏不速之客好事悬车絶屐齿于苔堦稚子门取飞虫于蛛户使仆軰对兰菊而切佳人之怀持蠏螯而发生事之叹固君侯之所宜动心也夫食马赐巵秦军有赴难之义持觞廻酒隂铿有获报之仁倘君侯纳仆之言以除酒禁则不惟万姓称便而又下及幽仄樗栎之夫是恩多于赐巵而赴之者不止于秦军仁重于廻酒而报之者何但于持觞者而已惟君侯俯赐莞尔以见施行幸甚
　　与杜尹论量田事宜书【薛甲】
　　小寓人回道及下问知为量田下收葑菲仰重仰重此事始于昆山遍于苏州及于无锡更厯数十明公旁收曲议至精至密虽有未尽者寡矣加以执事诚信素孚可以坐收成功愚所谓百年香火之情在此举也所愿从容以处之尽人之情意到而已盖敝邑田土不比无锡无锡地平坦太湖之水灌溉一邑少旱潦之忧敝邑濵江傍山极高之田十居其七而青旸一帯圩垣又为极低若丈量之法比之无锡少或峻深遂成谤怨惟弓口广狭及田地高低则数可以照得彼处中间处置湏畧寛一分则借口无由而人知感徳矣至于高田池埄必湏听出盖沿河田亩有官河可仰高田无水必开沟池灌溉池泥所积遂成墩埄长者几及数里皆唐宋以来故迹故高田之有沟池即近河田之有官河也沟池之原无粮即官河之原无粮也设欲查照山滩派粮合勺所得甚少而百家所聚原无定主税将谁归此一项不知无锡如何处之愚见必湏听出勿量可也坟墓之类除无主者听外其有主若满三四十冢者亦宜听出盖子孙多必逃絶众粮何所归此亦甚少但理须如此耳闻无锡弓口俱用颁降铜尺必湏依之不可用钞盖钞口长短虽用铜尺制造然钞纸俱乘湿用印取其硃墨易渗比及亁则缩而短矣今匠人所用营造尺比民间丈尺定短则钞口所准故也无锡弓口既用铜尺制造今但依之则无辞矣又此事湏寛假旬月方可下手盖事理有不得欲速者如常熟无锡武进三邻县必先与定疆界方免得后日之争亦可息豪猾隠避影射之端然四县官府安得遽集湏约日以需之乃可县界既定则各乡各村亦湏定其疆界而县中之疆其最难定者莫如濵江定之无法不及一年坍江之说又起矣愚见湏从沿江一帯或山坡或港口去处择其不可动者刻石为记约三四里一处每处从石量至江口约长几百丈今后有坍者照坍过丈数与之除豁或坍至刻石处官与騐视将石再移内地有涨滩应升科者亦如之则妄告之患永絶而他可无患也至如差委之人尤湏慎择不然扰民为甚愚见如此倘有可采幸加审择不罪狂瞽荷甚













</div>
    <div class="pagination">
<a href="明文海_page51.html">上一页</a><span>...</span><a href="明文海_page47.html">47</a><a href="明文海_page48.html">48</a><a href="明文海_page49.html">49</a><a href="明文海_page50.html">50</a><a href="明文海_page51.html">51</a><span class="current-page">52</span><a href="明文海_page53.html">53</a><a href="明文海_page54.html">54</a><a href="明文海_page55.html">55</a><a href="明文海_page56.html">56</a><a href="明文海_page57.html">57</a><span>...</span><a href="明文海_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
