<!DOCTYPE html>
<html>
 <head>
  <meta charset="utf-8"/>
  <title>
   文选 - 第 96 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选 - 第 96 页/共 102 页
  </h1>
  <div class="content">
   注「易称所谓阳九之厄」　案：「称」当作「传」。各本皆误。
　　注「魏志曰粲」下至「为龙为光」　此二十七字袁本、茶陵本无。案：因已见五臣而节去。
　　注「幽赞于神明」　袁本、茶陵本「赞」作「赞」，是也。
　　綦局逞巧　案：「綦」当作「碁」，注中字可证。五臣作「棋」。袁、茶陵二本正文及其所载铣注如此。尤改「棋」为「碁」而误成「綦」字。
　　注「是用不售」　案：「售」当作「集」。各本皆讹。
　　注「南郡有编鄀县」　袁本、茶陵本「县」下有「音义曰编音鞭鄀音若」九字。案：此真善音，正文下「若」字五臣音也。尤误删此存彼。
　　注「将命之日」　袁本、茶陵本「将」下有「受」字，是也。
　　与君行止　袁本、茶陵本「君」作「军」，是也。此尤本误字。
　　注「小人徇财君子徇名」　袁本作「胥士之徇名小人之徇财」，茶陵本与此同。案：此尤改也。
　　杨荆州诔并序
　　潘安仁
　　维咸宁元年，王隐晋书：咸宁，武帝年号。夏四月乙丑，晋故折冲将军荆州刺史东武戴侯荥阳杨史君薨。呜呼哀哉！杨肇，已见怀旧赋。夫天子建国，诸侯立家。左氏传，师服曰：吾闻国家之立也，天子建国，诸侯立家。是以人服事其上，而下无觊觎也。选贤与能，政是以和。礼记曰：选贤与能，讲信修睦。周赖尚父，殷凭太阿。太阿，阿衡，谓伊尹也。毛诗曰：惟师尚父，时惟鹰扬。又曰：实维阿衡，实左右商王。矫矫杨侯，晋之爪牙。毛诗曰：矫矫武臣。又曰：予王之爪牙。忠节克明，茂绩惟嘉。尚书曰：予懋乃德，嘉乃丕绩。将宏王略，肃清荒遐。降年不永，玄首未华。尚书曰：降年有永有不永。范晔后汉书，樊准上疏曰：故朝多皤皤之良，华首之老。衔恨没世，命也奈何。呜呼哀哉！范晔后汉书，东海王强上疏曰：衔恨黄泉。论语，子曰：君子疾没世而名不称焉。自古在昔，有生必死。法言曰：有生者必有死，有始者必有终，自然之道也。身没名垂，先哲所韪。东征赋曰：唯令德为不朽，身既没而名犹存也。行以号彰，德以述美。周礼曰：谥者行之迹，号者功之表也。蔡邕郭有道碑曰：德音犹存，亦赖之见述也。敢托旒旗，爰作斯诔。旒旗，已见上文。其辞曰：
　　邈矣远祖，系自有周。昭穆繁昌，枝庶分流。族始伯乔，氏出杨侯。汉书曰：杨雄其先出自有周伯乔者，以支庶食菜于晋之杨，因氏焉。不知伯乔与周何别也。杨在河、汾之间。周衰而杨氏或称侯，号曰杨侯。奕世丕显，允迪大猷。尚书曰：公称丕显德。毛诗曰：秩秩大猷，圣人莫之。天猒汉德，龙战未分。左氏传曰：天而既猒周德矣。周易曰：龙战于野，其血玄黄。伊君祖考，方事之殷。左氏传曰：鄢陵之战，楚子使工尹襄问郄至以弓，曰：方事之殷，有韎韦而跗注者，君子也。杜预云：殷，盛也。鸟则择木，臣亦简君。左氏传，仲尼曰：鸟则择木。家语，孔子曰：君择臣而任之，臣亦择君而事之。投心魏朝，策名委身。左氏传，狐突曰：策名委质，贰乃辟也。奋跃渊涂，跨腾风云。答宾戏曰：振拔洿涂，跨腾风云。或统骁骑，或据领军。潘岳杨肇碑序曰：肇骁骑府君之嫡孙，领军肃侯之嗣子。贾弼之山公表注曰：杨恪，字仲义，骁骑将军。生暨，字休先，领军将军。
　　笃生戴侯，茂德继期。纂戎洪绪，克构堂基。毛诗曰：纂戎祖考。尚书曰：若考作室，子弗肯堂，矧肯构。弱冠味道，无竞惟时。弱冠，已见上文。桓谭答杨雄书曰：子云勤味道腴。毛诗曰：无竞惟烈。孝实蒸蒸，友亦怡怡。尚书曰：克谐以孝，蒸蒸乂，弗格奸。怡怡，已见上文。多才丰艺，强记洽闻。尚书，周公曰：不若旦多才多艺。洽闻强记，已见上文。目睇毫末，心筭无垠。慎子曰：离朱之明，察秋毫之末。答宾戏曰：研，桑心计于无垠。草隶兼善，尺牍必珍。汉书曰：陈遵善书，与人尺牍，主皆藏去，以为荣也。足不辍行，手不释文。翰动若飞，纸落如云。学优则仕，乃从王政。论语，子夏曰：仕而优则学，学而优则仕。左氏传，子产谓子皮曰：侨闻学而后入政，未闻以政学者也。散璞发辉，临轵止作令。肇碑曰：嘉平初除轵令。汉书，河内郡有轵县。化行邑里，惠洽百姓。越登司官，肃我朝命。肇碑曰：肇迁治书侍御史。惟此大理，国之宪章。肇碑曰：肇兼统大理之任。汉书曰：廷尉，秦官，掌刑辟。景帝中六年，更名大理。君莅其任，视民如伤。左氏传，逢滑曰：国之兴也，视人如伤。庶狱明慎，刑辟端详。尚书，周公曰：庶狱庶慎。听参皋吕，称侔于张。尚书，帝曰：咎繇，蛮夷猾夏，寇贼奸宄，汝作士，惟明克允。又，序曰：吕命穆王训夏赎刑，作吕刑。汉书曰：于定国为廷尉，其决疑平法，务在哀鳏寡，罪从轻，朝廷称之。又曰：张释之为廷尉，周亚夫见释之持议平，乃结为亲友。繇此天下为之。改授农政，于彼野王。肇碑曰：除野王典农中郎将。魏略曰：典农中郎将，太祖置，秩比二千石。汉书，河内郡野王县。仓盈庾亿，国富兵强。毛诗曰：我仓既盈，我庾惟亿。新序曰：孙叔敖相楚，国富兵强。
　　煌煌文后，鸿渐晋室。君以兼资，参戎作弼。肇碑曰：文后历数在躬为参军。周易曰：鸿渐于陆，其羽可用为仪。汉书，华阴守丞嘉上疏曰：朱云兼资文武。用锡土宇，膺兹显秩。青社白茅，亦朱其绂。肇碑曰：五等初建，封东武子。毛诗曰：锡尔土宇归章。尚书纬曰：天子社，东方青，南方赤。西方白，北方黑，上冒以黄土。将封诸侯，各取方土，苴以白茅，以为社。毛苌诗传曰：诸侯赤黻。黻与绂古今字，同。魏氏顺天，圣皇受终。魏志曰：陈留王奉皇帝玺绶策，禅位于晋嗣王。周易曰：汤、武革命，顺乎天。尚书曰：正月上日，受终于文祖。烈烈杨侯，实统禁戎。肇碑曰：皇祖之始，典戎武卫。司管阊阖，清我帝宫。晋宫阁铭曰：洛阳城阊阖门。汉书曰：东牟侯兴居先清宫。应劭曰：天子行幸所至，先案行清静殿中，以虞非常。苛慝不作，穆如和风。国语，内史过曰：神亦往焉，观其苛慝。毛诗曰：穆如清风。谓督勋劳，班命弥崇。肇碑曰：以清宫勋劳，进封东武伯。说文曰：督，察也。
　　茫茫海岱，玄化未周。毛诗曰：洪水茫茫。尚书曰：海、岱及淮惟徐州。蔡邕陈留太守颂曰：玄化洽矣。滔滔江汉，疆埸分流。毛诗曰：滔滔江、汉，南国之纪。尚书曰：江、汉朝宗于海。孔安国曰：二水经此州而入海也。秉文兼武，时惟杨侯。既守东莞官，乃牧荆州。肇碑曰：领东莞相，荆州刺史。汉书：琅邪有东莞，属徐州也。折冲万里，对扬王休。肇碑曰：加折冲将军。晏子春秋，孔子曰：不出樽俎之间，而折冲千里之外，晏子之谓也。毛诗曰：虎拜稽首，对扬王休。闻善若惊，疾恶如雠。国语，楚蓝尹亹谓子西曰：夫阖庐闻一善言若惊，得一士若赏。谢承后汉书曰：张俭清絜中正，疾恶若雠。示威示德，以伐以柔。左氏传，仓葛曰：德以柔中国，刑以威四夷。又曰：伐叛，刑也；柔服，德也。二者立矣。吴夷凶侈，伪师畏逼。将乘雠衅，席卷南极。班固高纪述，乘衅而运，席卷三秦。继褰粮尽，神谋不忒。杨肇伐吴而败，已见辨亡论下。君子之过，引曲推直。如彼日月，有时则食。左氏传曰：晋师归，桓子请死，晋侯欲许之。士贞子谏曰：夫其败也，如日月之食焉，何损于明。负执其咎，功让其力。毛诗曰：谁敢执其咎。亦既旋斾，为法受黜。左氏传，孔子曰：赵宣子，古之良大夫也，为法受恶。退守丘茔，杜门不出。汉书曰：王陵杜门不朝请。游目典坟，纵心儒术。祁祁搢绅，升堂入室。毛诗曰：采蘩祁祁。封禅书曰：杂搢绅先生之略术。论语，子曰：由也升堂矣，未入于室也。靡事不咨，无疑不质。毛苌诗传曰：访问于善为咨，咨事为诹。汉书曰：张竦居贫，好事者从之质疑问事。位贬道行，身穷志逸。毛诗曰：我位孔贬。毛苌传曰：贬，坠也。论语，子曰：道之将行也与？命也。弗虑弗图，乃寝乃疾。毛诗曰：昊天疾威，弗虑弗图。楚辞曰：寝疾而日愁。昊天不吊，景命其卒。呜呼哀哉！毛诗曰：不吊昊天。蔡邕杨公诔曰：功成化洽，景命有顺。
　　子囊佐楚，遗言城郢。史鱼谏卫，以尸显政。左氏传曰：楚子囊还自吴，卒。将死，遗言谓子庚，必城郢。君子谓：子囊忠，君薨不忘增其名，将死不忘卫社稷，可不谓忠乎！韩诗外传曰：昔卫大夫史鱼病且死，谓其子曰：我数言蘧伯玉之贤而不能进，弥子瑕不肖而不能退，死不当居丧正堂，殡我于室足矣。卫君问其故，子以父言闻。君召蘧伯玉而贵之，子瑕退之，徙殡于正堂也。伊君临终，不忘忠敬。寝伏床蓐，念在朝廷。朝达厥辞，夕殒其命。圣王嗟悼，宠赠衾襚。诔德策勋，考终定谥。肇碑曰：肇薨，天子愍焉，遣谒者祠以少牢，谥曰戴侯。汉书曰：列侯薨，大行奏谥诔策。应劭曰：赐与谥及哀策诔文也。羣辟恸怀，邦族挥泪。孤嗣在疚，寮属含悴。毛诗曰：焭焭在疚。赴者同哀，路人增欷。呜呼哀哉！
　　余以顽蔽，覆露重阴。国语，张老谓赵文子曰：先王覆露子也。韦昭曰：露，润也。仰追先考，执友之心。礼记曰：见父之执，不谓之进不敢进，不谓之退不敢退。俯感知己，识达之深。晏子春秋，越石父曰：士者，申乎知己也。承讳忉怛，涕泪沾襟。楚辞曰：泣歔欷而沾襟。岂忘载奔，忧病是沈。在疾不省，于亡不临。举声增恸，哀有余音。呜呼哀哉！
　　文选考异
　　荥阳杨史君　袁本、茶陵本「史」作「使」。案：此似善「史」、五臣「使」不同。二本失着校语也。
　　注「实左右商王」　袁本、茶陵本无「实」字。案：此尤所校添也。二十八将论、运命论，褚渊碑文注引皆无，不与今毛诗同，添之未是。
　　注「周礼曰谥者」　袁本、茶陵本「礼」作「书」，是也。
　　注「有韎韦而跗注者」　何校「而」改　「之」，去「者」字，是也。各本皆误。
　　投心魏朝　茶陵本「魏」作「外」，云五臣作「魏」。袁本云善作「外」。案：此尤校改，以五臣乱善。
　　注「锡尔土宇归章」　案：「锡」字不当有，「归」当作「昄」。各本皆误。
　　注「晋宫阁铭曰」　案：「铭」当作「名」。各本皆误。后宣贵诔引同。
　　注「神亦往焉观其苛慝」　袁本、茶陵本「亦往焉」作「人」。案：此尤校改之也。
　　伪师畏逼　何校「师」改「帅」。陈云此谓步阐也。「师」乃庙讳，似不应用。案：所说是也。「帅」字别体作「●」，因致讹耳。他书亦往往相混。
　　注「景命有顺」　何校「顺」改「倾」，陈同，是也。各本皆讹。
　　圣王嗟悼　袁本云善作「王」。茶陵本云五臣作「主」。陈云作「主」为是。案：「王」盖传写误。
　　注「先王覆露子也」　陈云「王」，「主」误，是也。各本皆讹。
　　杨仲武诔并序
　　潘安仁
　　杨绥，字仲武，荥阳宛陵人也。中领军肃侯之曾孙，荆州刺史戴侯之孙，肃侯，杨暨也。戴侯，杨肇也。并已见上文。东武康侯之子也。康侯，杨潭也。八岁丧父。其母郑氏，光禄勋密陵成侯之元女，贾弼之山公表注曰：郑袤为司空、密陵元侯，生默。为光禄勋密陵成侯。默女适荥阳杨潭，潭生仲武。成侯或为元侯，误也。汉书音义，服虔曰：元，长也。操行甚高，恤养幼孤，以保乂夫家，而免诸艰难。尚书，周公曰：巫咸保乂王家。戴侯康侯多所论著，又善草隶之艺。子以妙年之秀，曹子健自试表曰：终军以妙年使越。固能综览义旨，而轨式模范矣。虽舅氏隆盛，而孤贫守约，心安陋巷，体服菲薄，余甚奇之。论语，子曰：回也在陋巷，人不堪其忧。又曰：禹菲饮食。马融曰：菲，薄也。若乃清才儁茂，盛德日新，周易曰：日新之谓盛德。吾见其进，未见其已也。论语，子谓颜渊曰：吾见其进也，未见其止也。既藉三叶世亲之恩，而子之姑，余之伉俪焉。左氏传曰：己不能庇其伉俪而亡之，又不能字人之孤而杀之，将何以终？遂誓施氏。往岁卒于德宫里。陆机洛阳记曰：德宫，里名也。丧服同次，绸缪累月，苟人必有心，此亦款诚之至也。不幸短命，论语，孔子对哀公曰：有颜回者，不幸短命死矣。春秋二十九，元康九年夏五月己亥卒。呜呼哀哉！乃作诔曰：
　　伊子之先，奕叶熙隆。惟祖惟曾，载扬休风。显考康侯，无禄早终。左氏传，子产曰：公孙段无禄早世，不获久享君德。名器虽光，勋业未融。笃生吾子，诞茂淑姿。克岐克嶷，知章知微。毛诗曰：克岐克嶷，以就口食。周易曰：君子知微知章。钩深探赜，味道研机。周易曰：探赜索隐，钩深致远。又曰：夫易，圣人之所以极深而研机也。匪直也人，邦家之辉。毛诗曰：匪直也人，秉心塞渊。又曰：乐只君子，邦家之光。子之遘闵，曾未齓髫。郑玄周礼注曰：齓，毁齿也。埤苍曰：髫，髦也。如彼危根，当此冲焱。德之休明，靡幽不乔。言德之休明，无有处幽而不迁乔也。左氏传，王孙满曰：德之休明。毛诗曰：出自幽谷，迁于乔木。弱冠流芳，儁声清劭韶。尔舅惟荣，尔宗惟瘁。幼秉殊操，违丰安匮。撰录先训，俾无陨坠。旧文新艺，罔不必肄。潘杨之穆，有自来矣。矧乃今日，慎终如始。老子曰：慎终如始，则无败事。尔休尔戚，如实在己。新序曰：晋襄公之孙周，为晋国休戚，不倍本也。视予犹父，不得犹子。论语曰：颜回死，门人欲厚葬之。子曰：回也视予犹父也，予不得视犹子也。敬亦既笃，爱亦既深。虽殊其年，实同厥心。日景西，望子朝阴。如何短折，背世湮沈。呜呼哀哉！尚书曰：六极一曰凶短折。孔安国曰：短未六十，折未三十也。
　　寝疾弥留，守兹孝友。弥留，已见上文。毛诗传曰：善父母为孝，善兄弟为友。临命忘身，顾恋慈母。哀哀慈母，痛心疾首。毛诗曰：哀哀父母，生我劬劳。左氏传，吕相绝秦曰：诸侯痛心疾首，昵就寡人。噭噭叫同生，凄凄诸舅。庄子曰：我噭噭随而哭之。春兰擢茎，方茂其华。荆宝挺璞，将剖于和。含芳委耀，毁璧摧柯。言德业之美，类于兰玉。始含芳而积耀，遽毁璧而摧柯，言早夭也。太玄经曰：破璧毁珪，逢不幸也。呜呼仲武，痛哉奈何！德宫之艰，同次外寝。惟我与尔，对筵接枕。自时迄今，曾未盈稔。姑侄继陨，何痛斯甚。呜呼哀哉！
　　披帙散书，屡覩遗文。有造有写，或草或真。执玩周复，想见其人。纸劳于手，涕沾于巾。张衡四愁诗曰：侧身北望涕沾巾。龟筮既袭，埏隧既开。尚书曰：乃卜三龟，一习吉。又曰：卜不袭吉。孔安国曰：袭，因也。声类曰：埏，墓隧也。痛矣杨子！与世长乖。朝济洛川，夕次山隈。归鸟颉颃，行云徘徊。毛诗曰：燕燕于飞，颉之颃之。临穴永诀，抚榇尽哀。毛诗曰：临其穴，惴惴其栗。杜预左氏传注曰：榇，棺也。遗形莫绍，增恸余怀。魂兮往矣，梁木实摧。呜呼哀哉！往矣，已见上文。礼记曰：孔子早作，负手曳杖，逍遥于门，歌曰：泰山其颓乎！梁木其坏乎！郑玄曰：太山，众山所仰；梁木，众木所放也。
　　文选考异
　　杨绥　袁本、茶陵本「绥」作「经」，是也。此尤本误字，何、陈校皆改「经」。
　　注「将何以终遂誓施氏」　袁本、茶陵本无此八字。
　　丧服同次　茶陵本「同」作「周」，云五臣作「同」。袁本云善作「周」。案：此尤校改，以五臣乱善。
　　当此冲焱　案：「焱」当作「猋」。各本所见皆非。
　　文选卷第五十七
　　
　　诔下哀上
　　　诔下
　　
　　夏侯常侍诔　并序
　　潘安仁
　　夏侯湛，字孝若，谯人也。少知名，弱冠辟太尉府，臧荣绪晋书曰：湛早有名誉，为太尉掾。贤良方正征，仍为太子舍人，尚书郎，野王令，臧荣绪晋书曰：湛举贤良，对策，拜郎中，进补太子舍人，转尚书郎，出宰野王令。汉书曰：何武贤良方正征也。中书郎，南阳相。臧荣绪晋书曰：湛除中书侍郎，出补南阳相。又曰：秦王柬，武帝第三子也，初封南阳王，后徙封秦王。家艰乞还。毛诗曰：未堪家多难，余又集于蓼。顷之，选为太子仆，未就命而世祖崩。世祖，武皇帝也。谷梁传曰：高曰崩，厚曰崩，尊曰崩。天子之崩以尊也。其崩何？以在人上，故曰崩。天子以为散骑常侍，从班列也。天子，惠帝也。春秋四十有九，元康元年夏五月壬辰，寝疾卒于延喜里第。呜呼哀哉！乃作诔曰：
　　禹锡玄珪，实曰文命。尚书曰：禹锡玄圭，告厥成功。又曰：文命敷于四海。史记曰：夏禹名曰文命。克明克圣，光启夏政。尚书曰：居上克明。又曰：克齐圣广渊。左氏传，宋向戌曰：以偪阳光启寡君。其在于汉，迈勋惟婴。汉书曰：夏侯婴为太仆，常奉车从击项籍。思弘儒业，小大双名。班固汉书述曰：世宗晔晔，思弘祖业。汉书曰：夏侯胜，字长公，少好学，从夏侯始昌受尚书。又曰：胜从父兄子建，字长卿，自师事胜。又曰：由是尚书有大、小夏侯之学。显祖曜德，牧兖及荆。王隐晋书曰：夏侯威，字季权，历荆、兖二州刺史。史记，祭公谋父曰：先王曜德不观兵。父守淮岱，治亦有声。王隐晋书曰：威次子庄，淮南太守。毛诗曰：文王有声。英英夫子，灼灼其儁。飞辩摛藻，华繁玉振。孔融荐祢衡表曰：飞辩骋辞。班固答宾戏曰：摛藻如春华。孟子曰：集大成也者，金声而玉振。如彼随和，发彩流润。淮南子曰：随侯之珠，和氏之璧，得之而富，失之而贫。礼记，孔子曰：夫玉温润而泽仁也。如彼锦缋，列素点绚。论语，子夏问曰：巧笑倩兮，美目眄兮，素以为绚兮。何谓也？子曰：缋事后素。郑玄曰，缋，画文也。人见其表，莫测其里。尚书大传，孔子谓子夏曰：子见其表，未见其里。法言曰：或问圣人表里，曰：威仪文辞，表也；德行忠信，里也。徒谓吾生，文胜则史。论语，子曰：文胜质则史。心照神交，唯我与子。庄子，子綦曰：其寐也魂交。论语，子谓颜回曰：唯我与尔有是夫！且历少长，逮观终始。孝经曰：夫孝始于事亲，中于事君，终于立身。子之承亲，孝齐闵参。汉书，武帝诏曰：孝子顺孙，愿自竭以承其亲。论语，子曰：孝哉闵子骞！礼记，公明仪问曾子曰：夫子可以为孝乎？曾子曰：君子之所谓孝者，先意承志，谕父母于道。参直养者，安能为孝乎？子之友悌，和如瑟琴。毛诗曰：妻子好合，如鼓瑟琴。事君直道，与朋信心。论语，柳下惠曰：直道而事人。又，子夏曰：与朋友交，言而有信。虽实唱高，犹赏尔音。宋玉对问曰：曲弥高者，其和弥寡。曹植求自试表曰：或有赏音而识道。
　　弱冠厉翼，羽仪初升。礼记曰：人生二十曰弱冠。吕氏春秋曰：征鸟厉疾。周易曰：鸿渐于陆，其羽可用为仪。公弓既招，皇舆乃征。左氏传，陈敬仲曰：诗曰，翘翘车乘，招我以弓。范晔后汉书曰：侯瑾州郡累召公交车，有道征也。内赞两宫，外宰黎蒸。典引曰：巡靖黎蒸。忠节允着，清风载兴。胡广书曰：建鸿德，流清风。泱央彼乐都，宠子惟王。左氏传，延陵季子曰：泱泱乎大风也哉！南都赋曰：于显乐都。设官建辅，妙简邦良。用取喉舌，相尔南阳。尚书，帝曰：龙，命汝作纳言。孔安国曰：纳言，喉舌之官。毛诗曰：出纳王命，王之喉舌。惠训不倦，视民如伤。左氏传，祁奚曰：惠训不倦，叔向有焉。又，逢滑曰：国之兴也，视之如伤。乃眷北顾，辞禄延喜。孟子注，德厚受禄，德薄辞禄也。余亦偃息，无事明时。吕氏春秋，田赞曰：偃息之义，则未之识。畴昔之游，二纪于兹。左氏传，羊斟曰：畴昔之羊，子为政。孔安国尚书传曰：十二年曰纪。班白携手，何欢如之！礼记曰：班白者不提挈。毛诗曰：惠而好我，携手同行。居吾语汝，众实胜寡。论语，子曰：由，居，吾语汝。慎子曰：众之胜寡，必也。人恶隽异，俗疵文雅。孔安国尚书传曰：疵，病也。大戴礼曰：天子不知文雅之辞，少师之任。执戟疲杨，长沙投贾。曹子建杨德祖书曰：杨子云，先朝执戟之臣耳。汉书曰：贾谊为长沙王太傅。谊既以谪去，意不自得。无谓尔高，耻居物下。子乃洗然，变色易容。史记曰：观范雎之见王者，羣臣莫不洒然变色易容者。慨焉叹曰：道固不同。论语，子曰：道不同，不相为谋。为仁由己，匪我求蒙。论语，颜渊问仁，孔子曰：克己复礼为仁。为仁由己，而由人乎哉？周易曰：童蒙求我，匪我求童蒙。谁毁谁誉？何去何从？论语，孔子曰：吾之于人，谁毁谁誉？楚辞曰：此孰吉孰凶？何去何从？莫涅匪缁，莫磨匪磷。论语，子曰：不曰坚乎？磨而不磷；不曰白乎？涅而不淄。予独正色，居屈志申。尚书曰：正色率下。虽不尔以，犹致其身。论语，周公谓鲁公曰：不使大臣，怨乎不以。又，子夏曰：事君能致其身。献替尽规，媚兹一人。国语，史黯谓赵简子曰：夫事君者：谏过而赏善，荐可而替否，献能而进贤。毛诗曰：媚兹一人，应侯顺德。谠言忠谋，世祖是嘉。汉书，成帝曰：久不见班生，今日复闻谠言。声类曰：谠，善言也。将仆储皇，奉辔承华。汉书曰：太子家有仆。上林赋曰：孙叔奉辔。汉旧仪有承华廐。先朝末命，圣列显加。尚书曰：道扬末命。入侍帝闱，出光厥家。我闻积善，神降之吉。周易曰：积善之家，必有余庆。左氏传，季梁曰：于是乎民和而神降之福。宜享遐纪，长保天秩。尚书曰：天秩有礼，自我五礼，有庸哉！如何斯人，而有斯疾。论语，伯牛有疾，子曰：斯人也，而有斯疾也。曾未知命，中年陨卒。呜呼哀哉！论语，子曰：五十而知天命。中年，犹中身也。尚书曰：文王受命惟中身。
　　唯尔之存，匪爵而贵。孙卿子曰：君子无爵而贵，无禄而富。甘食美服，重珍兼味。臧荣绪晋书曰：湛族为盛门，性颇豪侈，甘食美服，穷滋极珍。临终遗誓，永锡尔类。毛诗曰：孝子不匮，永锡尔类。敛以时袭，殡不简器。臧荣绪晋书曰：湛将没，遗命小棺薄敛，不修封树。礼记曰：延陵季子适齐，长子死，其敛以时服。汉书曰：衣禅复为袭。谁能拔俗，生尽其养？孰是养生，而薄其葬？汉书曰：杨王孙家业千金，厚自奉，养生亡所不致。及病且终，曰：吾欲臝葬。淮南子曰：节财薄葬，简服生焉。渊哉若人！纵心条畅。班固杨雄述曰：渊哉若人！实好斯文。杰操明达，困而弥亮。柩辂既祖，容体长归。周礼，小丧供柩辂。郑玄曰：柩辂，载柩车也。周礼曰：丧祝掌大丧，祖，饰棺，乃载。郑玄曰：祖为行始也。家语曰：颛孙师有容体资质。存亡永诀，逝者不追。郑玄毛诗笺云：往矣，诀别之辞。论语，子在川上曰：逝者如斯夫！望子旧车，览尔遗衣。愊抑失声，迸涕交挥。礼记曰：内人行哭失声。家语，公父文伯卒，敬姜曰：二三妇，无挥涕。蔡邕陈仲弓碑曰：岩薮知名，失声挥涕。非子为恸，吾恸为谁？呜呼哀哉！论语曰：颜渊死，子哭之恸。从者曰：子恸矣！子曰：非夫人之为恸而谁为？
　　日往月来，暑退寒袭。周易曰：日往则月来，月往则日来；寒往则暑来，暑往则寒来。左氏传，张趯曰：火中，寒暑乃退。孔安国尚书传曰：袭，因也。零露沾凝，劲风凄急。惨尔其伤，念我良执。礼记曰：见父之执，不谓之进不敢进，不谓之退不敢退。适子素馆，抚孤相泣。毛诗曰：适子之馆兮。抚孤，羊舌氏叔向也，已见广绝交论。前思未弭，后感仍集。贾逵国语注曰：弭，忘也。积悲满怀，逝矣安及！呜呼哀哉！
　　文选考异
　　谯人也　袁本、茶陵本「谯」下有「国谯」二字，是也。此尤本脱。
　　辟太尉府　何校「府」下添「掾」字，陈同。案：此非也。袁本云善无「掾」字。茶陵本失着校语，何、陈误依之。
　　仍为太子舍人　袁本、茶陵本无「仍」字，是也。此尤本衍。
　　注「礼记曰人生二十曰弱冠」　袁本、茶陵本无此十字。案：此卽尤误取增多者。
　　注「视之如伤」　袁本「之」作「民」，是也。茶陵本亦误「之」。
　　注「曹子建杨德祖书曰」　何校「杨」上添「与」字，陈同，是也。各本皆脱。
　　莫涅匪缁　案：「缁」当作「淄」，注引论语作「淄」，可证。后汉书皇后纪论「遂忘淄蠹」，章怀注云「淄，黑也」。座右铭「在湼贵不淄」注亦引「湼而不淄」，「淄」、「缁」同字耳，不知者误改之也。袁本幷善注改为「淄」字，大误。
　　入侍帝闱　袁本、茶陵本「闱」作「闼」。案；此无以考也。
　　注「而谁为」　袁本、茶陵本「为」下有「恸乎」二字。案：此尤校删之也。
　　马汧督诔并序　臧荣绪晋书曰：汧督马敦，立功孤城，为州司所枉，死于囹圄，岳诔之。
　　潘安仁
　　惟元康七年秋九月十五日，晋故督守关中侯扶风马君卒。呜呼哀哉！初，雍部之内属，羌反未弭，而编户之氐又肆逆焉。傅畅晋诸公赞曰：惠帝元康五年，武库火。北地卢水胡、兰羌因此为乱，推齐万年为主。杜预左氏传注曰：弭，息也。汉书，吕后曰：诸将与帝为编户民。虽王旅致讨，终于殄灭，毛诗曰：王旅啴啴。而蜂虿有毒，骤失小利，左氏传，臧文仲曰：君无谓邾小。蜂虿有毒，况国乎？俾百姓流亡，频于涂炭。毛诗曰：人卒流亡。尚书曰：有夏昏德，民坠涂炭。建威丧元于好畤，州伯宵遁乎大溪。王隐晋书曰：解系为雍州刺史。又曰：朝廷以周处忠烈，欲遣讨氐，乃拜为建威将军。又曰：周处、解系与贼战于六陌，军败，周处死之。孟子曰：勇士不忘丧其元。左氏传曰：秦师夜遯。若夫偏师裨将之殒首覆军者，盖以十数；左氏传，韩子曰：彘以偏师陷，子罪大矣！汉书曰：大将军霍去病裨将侯者九人。汉书，谷永上书曰：齐客陨首公门，以报恩施。史记，齐使人说越曰：韩之攻楚，覆其军，杀其将。剖符专城，纡青拖墨之司，奔走失其守者，相望于境。东观汉记，韦彪上议曰：二千石皆以选出京师，剖符典千里。古乐府日出东南隅曰：三十侍中郎，四十专城居。解嘲曰：纡青拖紫，朱丹其毂。汉书，比六百石以上，铜印墨绶。云剖符专城，则青墨是也。墨或为紫，非。秦陇之僭，巩更为魁，巩，姓也，更，名也。汉书曰：羌煎巩降。东观汉记曰：羌什长巩便。然更盖其种也。尚书曰：歼厥渠魁。既已袭汧而馆其县。左氏传曰：凡师轻曰袭。杜预曰：掩其不备。子以眇尔之身，介乎重围之里；率寡弱之众，据十雉之城。十雉，言小也。羣氐如猬毛而起，四面雨射城中。城中凿穴而处，负户而汲。汉书，贾谊曰：高帝功臣，反者如猬毛而起。东观汉记曰：上入昆阳，二公环昆阳城积弩射城，矢如雨下，城中负户而汲。木石将尽，樵苏乏竭，刍荛罄绝。汉书，李左车曰：樵苏后爨，师不宿饱。晋灼曰：樵，取薪也；苏，取草也。毛诗曰：询于刍荛。毛苌曰：刍荛，薪采者也。于是乎发梁栋而用之，●的以铁鏁机关，既纵礧而又升焉。言以铁鏁系木为机关，既纵之礧敌，而又收上焉。汉书曰：匈奴乘隅下礧石。又曰：高城深堑具蔺石。如淳曰：蔺石，城上礧石也。杜笃论都赋曰：一卒举礧，千夫沈滞。然礧与礨并同，力对切。爨陈焦之麦，柿孚废梠吕桷角之松。说文曰：柿，削柿也。梠，楣也。桷，榱也。用能薪刍不匮，人畜取给，青烟傍起，历马长鸣。古诗曰：朱火然其中，青烟扬其间。司马彪庄子注曰：皂，历也。凶丑骇而疑惧，乃阙掘地而攻。子命穴浚壍，寘壶镭雷瓶甒武以侦耻令之。墨子曰：若城外穿地来攻者，宜于城内掘井以薄城，幕罂内井，使耳者伏罂而听，审知穴处，凿内迎之。东观汉记曰：使先登侦之，言虏欲去。然侦，廉视也。方言曰：甒，罂也。将穿，响作，内焚穬古猛火熏之，潜氐歼焉。崔寔四民月令曰：四月可籴穬。注曰：大麦之无皮毛者曰穬。潜氐，谓潜攻之氐也。久之，安西之救至，竟免虎口之厄，王隐晋书曰：齐万年帅羌胡围泾阳。遣安西将军夏侯骏西讨氐、羌。庄子，孔子曰：丘几不免虎口哉。全数百万石之积，文契书于幕府。汉书音义曰：卫青征匈奴，大克获，帝就拜大将军于幕中府，因曰幕府。
　　圣朝畴咨，进以显秩，殊以幢盖之制。幢盖，将军刺史之仪也。兵书曰：军主长服赤幢。东观汉记曰：段颎为并州刺史，曲盖朱旗。而州之有司，乃以私隶数口，谷十斛，考讯吏兵，以槚楚之辞连之。礼记曰：夏楚二物，以收其威。郑玄曰：夏，槄也；楚，荆也。夏与槚古今字通。大将军屡抗其疏，干宝晋纪曰：梁王彤为征西大将军。曰：「敦固守孤城，独当羣寇，管子曰：民无耻，不可以固守。以少御众，载离寒暑，庄子曰：晋之善战者牛丑，以寡击众。临危奋节，保谷全城。而雍州从事，忌敦勋効，极推小疵，周易曰：悔吝者，言乎其小疵也。非所以褒奖元功。宜解敦禁劾何戴假授。」言请解禁劾而假授之以官也。说文曰：劾，法有罪也。诏书遽许，而子固已下狱发愤而卒也。朝廷闻而伤之，策书曰：「皇帝咨故督守关中侯马敦，忠勇果毅，率厉有力，固守孤城，危逼获济。宠秩未加，不幸丧亡，朕用悼焉。今追赠牙门将军印绶，祠以少牢。」王隐晋书，赠马敦诏曰：今追赠牙门将军印绶，祠以少牢。魂而有灵，嘉兹宠荣。范晔后汉书曰：和帝追谥梁竦诏曰：魂而有灵，嘉斯宠荣。然絜士之闻秽，其庸致思乎？言絜士之闻己秽，其庸致思以求生乎？家语曰：孔子登于丰山而叹曰：于斯致思，无不至矣。若乃下吏之肆其噤害，则皆妬之徒也。楚辞曰：口噤闭而不言。然则口不言，心害之为噤害也。广雅曰：妬，害也。嗟乎！妬之欺善，抑亦贸首之雠也。言嫉妬之徒，欺此善士，抑亦同彼贸首之雠也。战国策，甘茂谓楚王曰：魏氏听甘茂与樗里疾贸首之雠也。语曰：「或戒其子，慎无为善。」言固可以若是，悲夫！淮南子曰：人有嫁其子而教之曰：尔行矣！慎无为善。曰：不为善，将为不善邪？应之曰：善且犹弗为，况不善乎？此全其天器者也。高诱曰：器，犹性也。
　　昔乘丘之战，县玄贲奔父甫御鲁庄公，马惊败绩。贲父曰：「他日未尝败绩，而今败绩，是无勇也。」遂死之。圉人浴马，有流矢在白肉。公曰：「非其罪也。」乃诔之。礼记曰：鲁庄公及宋人战于乘丘，县贲父御。马惊败绩，公坠。县贲父曰：他日不败绩，而今败绩，是无勇也。遂死之。圉人浴马，有流矢在白肉。公曰：非其罪也。遂诔之。士之有诔，自此始也。郑玄曰：白肉，股里。汉明帝时，有司马叔持者，白日于都市手剑父雠，视死如归。亦命史臣班固而为之诔。公羊传曰：仇牧闻宋万杀君，手剑而叱之。何休曰：手剑，持拔剑也。吕氏春秋，管子曰：三军之士，视死如归。然则忠孝义烈之流，慷慨非命而死者，缀辞之士，未之或遗也。班固汉书赞曰：自孔子后，缀文之士众矣。天子既已策而赠之，微臣托乎旧史之末，敢阙其文哉？乃作诔曰：
　　知人未易，人未易知。史记曰：侯嬴曰：人固未易知，知人亦未易。嗟兹马生，位末名卑。西戎猾夏，乃奋其奇。尚书曰：蛮夷猾夏。孔安国曰：猾，乱也。保此汧城，救我边危。彼边奚危？城小粟富。子以眇身，而裁其守。兵无加卫，墉不增筑。婪婪羣狄，豺虎竞逐。左氏传，富辰谏王曰：狄固贪惏，王又启之。说文曰：杜林说卜者党相诈验为婪，力南切。汉书张耳陈余述曰：据国争权，还为豺虎。又曰：魏其、武安之属，竞逐于京师。巩更恣睢，潜跱官寺。吕氏春秋曰：在上无道，倨傲荒恶，恣睢自用也。楚辞曰：意恣睢以指摘。史记，李斯曰：独行怨睢之心。汉书，任横攻官寺。东观汉记曰：象林蛮夷攻燔官寺。齐万虓呼交阚呼槛，震惊台司。毛诗曰：进厥虎臣，阚如虓虎。又曰：震惊徐方。春秋汉含孳曰：三公在天法三台。声势沸腾，种落煽扇炽。谢承后汉书曰：匈奴诣张奂降，声势猛烈。毛诗曰：百川沸腾。风俗通曰：诸羌种落炽盛，大为边害。旌旗电舒，戈矛林植。彤珠星流，飞矢雨集。彤珠星流，谓冶铁以灌敌。司马兵法曰：火攻有五，斯为一焉。汉书曰：炉中铁销，散如流星。矢如雨，见上文。惴惴士女，号天以泣。尔雅曰：惴惴，惧也。尚书曰：号泣于旻天。爨麦而炊，负户以汲。累卵之危，倒悬之急。说苑曰：晋灵公造九层台，孙息闻之，求见曰：臣能累十二博棊，加九鸡子其上。公曰：子作之。孙息以棊子置下，加九鸡子其上。公曰：危哉！孟子曰：当今之时，万乘之国行仁政，人悦之，犹解倒悬。
　　马生爰发，在险弥亮。毛诗曰：赋政于外，四方爰发。精冠白日，猛烈秋霜。战国策，康雎曰：聂政之刺韩傀也，白虹贯日。申鉴曰：人主怒如秋霜。棱威可厉，懦夫克壮。汉书，武帝报李广曰：威棱憺乎邻国。孟子曰：闻伯夷之风者，懦夫有立志。毛诗曰：克壮其猷。沾恩抚循，寒士挟纩。左氏传曰：楚子伐萧，申公巫臣曰：师人多寒，王巡三军，拊而勉之，三军之士，皆如挟纩。蠢蠢犬羊，阻众陵寡。汉名臣奏曰：太尉应劭等议，以为鲜卑隔在漠北，犬羊为羣。韩诗外传曰：强不陵弱，众不暴寡。潜隧密攻，九地之下。司马兵法曰：善守者藏于九地之下，善攻者动于九天之上。惬惬穷城，气若无假。王逸楚辞曰：惬惬小息，畏罹患祸者也。魏明帝善哉行曰：假气游魂，鸟鱼为伍。昔命悬天，今也惟马。论衡曰：夫命悬于天，吉凶存于时。惟此马生，才博智赡。解嘲曰：虽其人之赡智哉。字书曰：赡，足也。侦耻命以瓶壶，●灵结以长壍。徐爰射雉赋注曰：●，割也。说文曰：壍，坑也，七艳切。锸未见锋，火以起焰。熏尸满窟，棓穴以敛。广雅曰：棓，棰也，蒲沟切。木石匮竭，萁秆空虚。瞷然马生，傲若有余。左氏传，晋边吏让郑曰：今执事撊然，授兵登埤。杜预曰：撊然，劲忿貌也。撊与瞷同，下板切。孔融荐祢衡表曰：临敌有余。●的梁为礧，柿废松为刍。守不乏械，历有鸣驹。哀哀建威，身伏斧质。郑玄周礼注曰：质，木椹也。悠悠烈将，覆军丧器。戎释我徒，显诛我帅。以生易死，畴克不二。汉书，公孙玃说梁王曰：昔宋人立公子突以活其君，非义也。春秋记之，为其以生易死，以存易亡。圣朝西顾，关右震惶。分我汧庾，化为寇粮。实赖夫子，思謩模弥长。蔡邕赵历碑曰：加以思谋深长，达于从政。孔安国尚书传曰：謩，谋也。咸使有勇，致命知方。论语，子路曰：千乘之国，摄乎大国之间，加之以师旅，因之以饥馑，由也为之，比及三年，可使有勇，且知方也。又，子张曰：士见危致命。
　　我虽末学，闻之前典。庄子曰：末学，古之人有之。东京赋曰：所谓末学肤受。十世宥能，表墓旌善。左氏传曰：宣子囚叔向，祁奚闻之而见宣子曰：夫谋而鲜过，叔向有焉，社稷之固也。犹将十世宥之，以劝能者。今一不免其身，以弃社稷，不亦惑乎！尚书曰：封比干之墓。贾逵国语注曰：旌，表也。思人爱树，甘棠不翦。左氏传，君子曰：诗云：蔽芾甘棠，勿翦勿伐，召伯所茇。思其人，犹爱其树也。矧乃吾子，功深疑浅。两造未具，储隶盖鲜。尚书曰：两造具备，师听五辞。孔安国曰：两，谓囚证也。造，至也。两至具备，众听其入五刑之辞。孰是勋庸，而不获免？猾哉部司，其心反侧。斵善害能，丑正恶直。郑玄毛诗笺曰：恶直丑正。牧人逶迤，自公退食。国语，里革曰：且夫君也者，将牧人而正其邪。毛诗曰：逶迤逶迤，自公退食。毛苌诗传曰：逶迤，行可踪迹也。闻秽鹰扬，曾不戢翼。言闻秽必殒，若鹰之扬，若不戢翼而少留也。毛诗曰：惟师尚父，时惟鹰扬。又曰：鸳鸯在梁，戢其左翼。忘尔大劳，猜尔小利。方言曰：猜，恨也。苟莫开怀，于何不至？言人不开怀以相容，则瑕衅于何而不至？慨慨马生，琅琅高致。说文曰：慷慨，壮士不得志也。广雅曰：琅琅，坚也。发愤囹圄，没而犹视。呜呼哀哉！左氏传曰：荀偃伐齐，卒，视不可唅。栾怀曰：主苟终，所不嗣事于齐，有如河。乃瞑受唅。
　　安平出奇，破齐克完。史记曰：田单者，齐诸田疏属也。燕破齐，田单东保卽墨。燕引兵围卽墨。田单乃收城中得千余牛，为绛缯衣，画以五采龙文，束兵刃其角，而灌脂束苇于尾，烧其端。凿城数十穴。夜纵牛，壮士五千人随其后。牛尾热，怒而奔燕。燕军夜大惊。尾炬火光明炫耀，燕军视之，皆龙文，所触尽死伤。五千人因衔枚击之，燕军大败骇走。齐人遂夷杀其将骑。而齐七十余城皆复为齐。襄王封田单，号曰安平君。太史公曰：兵善者出奇无穷。张孟运筹，危赵获安。战国策曰：智伯从韩、魏兵以攻赵，围晋阳，决晋水以灌之。襄子谓张孟谈曰：士大夫病，吾不能守矣。孟谈于是阴见韩、魏之君曰：今智伯率二君而伐赵，赵亡则君次之。二君曰：我知其然。卽与张孟谈阴约三军与之期曰：夜遣人入晋阳。赵氏杀守堤之吏，而决水灌智伯，智伯军救水而乱，韩、魏翼而击之，襄子将卒犯其前，大败智氏军而擒智伯。智伯身死国亡，地分为三。汉书，高祖曰：运筹策于帷幄之中。汧人赖子，犹彼谈单。如何吝嫉，摇之笔端？吝嫉，谓有司贪吝嫉妬也。论衡曰：文吏摇笔，考迹民事。韩诗外传曰：避文士之笔端。倾仓可赏，矧云私粟？狄隶可颁，况曰家仆？周礼有蛮隶、夷隶。郑玄曰：征蛮夷所获也。颁，赋也。颁与班古字通。剔子双龟，贯以三木。为督守及关中侯，故双龟也。司马迁答任少卿书曰：魏其，大将也，衣赭关三木。功存汧城，身死汧狱。凡尔同围，心焉摧剥。扶老携幼，街号巷哭。呜呼哀哉！战国策曰：薛人扶老携幼迎孟尝君。刘绦圣贤本纪曰：子产卒，国人哭于巷。妇人泣于机。
　　明明天子，旌以殊恩。毛诗曰：明明天子，令闻不已。光光宠赠，乃牙其门。司勋颁爵，亦兆后昆。周礼曰：凡有功者，祭于大蒸，司勋诏之，尚书曰：垂裕后昆。死而有灵，庶慰寃魂。呜呼哀哉！
　　文选考异
　　注「兰羌」　案：「兰」上当有「马」字。关中诗注引有。各本皆脱。今晋书惠帝纪亦可证也。
　　注「彘以偏师陷」　案：「彘」下当有「子」字。各本皆脱。
　　注「日出东南隅曰」　陈云「隅」下脱「行」字，是也。各本皆脱。
　　注「羌什长巩便然更盖其种也」　案：「便」当作「」，「更」当作「叟」。各本皆误。善意谓「叟」卽「」字也，或尚有「」、「叟」异同之语而不全。若作「便」、「更」则不相通。又案：以此推之，正文及上注二「更」字皆「叟」之误。后诔「巩更恣睢」亦然。
　　注「下礧石」　茶陵本「礧」作「垒」。袁本作「礨」。案：「垒」字是也。此所引李陵传文。
　　注「城上礧石也」　袁本、茶陵本「礧」作「礨」。案：各本皆非，当作「雷」。此所引晁错传注文。
　　注「然礧与礨并同」　案：「礨」当作「垒雷」二字。各本皆误。
　　注「梠楣也」　袁本「梠」上有「孚废切又曰」五字，「也」下有「又曰」二字，是也。茶陵本与此同，非。
　　注「幕罂内井」　袁本、茶陵本无此四字。
　　注「于幕中府」　袁本、茶陵本无「府」字，是也。
　　注「梁王彤」　陈云「彤」，「肜」误，是也。各本皆讹。又案：关中诗注与此同，亦讹也。
　　注「何戴」　袁本、茶陵本作「何戴切」三字，在注末，是也。
　　注「然则口不言」　案：「则」字不当有。各本皆衍。
　　注「甘茂谓楚王曰魏氏听」　袁本、茶陵本无此九字。
　　注「独行怨睢之心」　案：「怨」当作「恣」。各本皆讹。
　　注「司马兵法曰」　陈云「曰」字衍，是也。各本皆衍。
　　精冠白日　袁本、茶陵本「冠」作「贯」，是也。此尤本误字。
　　注「康雎曰」　陈云「康」，「唐」误，是也。各本皆讹。
　　注「太尉应劭等议」　何校「尉」下增「掾」字。陈云脱「掾」字，见后安陆昭王碑，是也。各本皆脱。
　　注「王逸楚辞曰」　陈云「辞」下脱「注」字，是也。各本皆脱。
　　棓穴以敛　袁本、茶陵本「棓」作「掊」，注同，是也。此尤本误字。
　　注「棰也」　袁本、茶陵本「棰」作「捶」，是也。
　　悠悠烈将　何校「烈」改「列」，陈同。各本皆非。
　　注「模」　袁本、茶陵本作「音模」二字，在注末，是也。
　　甘棠不翦　袁本、茶陵本「不」作「勿」。案：此无以考之。
  </div>
  <div class="pagination">
   <a href="文选_page95.html">
    上一页
   </a>
   <span>
    ...
   </span>
   <a href="文选_page91.html">
    91
   </a>
   <a href="文选_page92.html">
    92
   </a>
   <a href="文选_page93.html">
    93
   </a>
   <a href="文选_page94.html">
    94
   </a>
   <a href="文选_page95.html">
    95
   </a>
   <span class="current-page">
    96
   </span>
   <a href="文选_page97.html">
    97
   </a>
   <a href="文选_page98.html">
    98
   </a>
   <a href="文选_page99.html">
    99
   </a>
   <a href="文选_page100.html">
    100
   </a>
   <a href="文选_page101.html">
    101
   </a>
   <span>
    ...
   </span>
   <a href="文选_page97.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
