<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 559 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 559 页/共 603 页
  </h1>
  <div class="content">
   ○葛仙山化醮词
    惟彼仙山，镇兹坤壤。八十一洞，分日月於地中；二十四峰，缭烟霞於天际。潜司罪福，以统生灵。臣夙慕元徽，早崇清静。躬逢圣日，既叨辅赞之荣；梦想灵山，常贮逍遥之志，尚萦多事，徒郁素怀。今节及仲秋，礼当望秩，遐瞻翠，杳隔红尘，虔备醮坛，用申城祝。伏冀虎旗龙旆，远辞八极之宫；鹤驭鸿骖，聊降二仙之驾。歆兹薄礼，锡以殊休，俾稼穑有年，凶灾不起；幽明共福，家国咸安。比帝祚於崇冈，续唐年於劫历，必期修洁，以奉灵光。不任。
    ○川主九星醮词
    臣闻九元御极，综列宿於紫微；七政垂光，统众星於黄道。指摄提而临万象，运招摇而主百灵，生死吉凶，咸系司牧。臣以受年之时，此月火星及暗曜罡星，皆临本命。以兹战悚，恐蹈灾危，敢以丹诚，上祈元，虔修大醮，备沥微衷。伏惟九圣延慈，乘帝车而降福；七真垂贶，回杓建以祛灾。二十八宿行藏，皆资祥庆；一十二宫分度，永息屯蒙。誓勤忠赤之心，以答灵真之念。不任。
    ○中和周天醮词
    臣以庸虚，猥当大任，极台衡之秩，居藩屏之崇。虽倾捧日之心，莫著匡君之绩。顷以四郊多垒，中国不宁，戎马载驰，兵车尚驾，或近臣肆逆，或远镇辜恩。才灭枭巢，初回銮辂，又闻薄伐，再致省巡。凡在人臣，岂胜愤惋？惟炷香冥想，望圣祖之贻休；拜表祈真，待阴兵之助役。果见伪王孽相，连颈歼夷；凶帅朱玫，继踪斩馘。缅维幽赞，更切明诚。近又太乙运行，已照蜀分，五星移度，或在身宫。虑薄德所招，即凶灾氵存至，常加惕励，罔敢遑宁。遂有郑君雄、韩球，两地结连，遽兴兵甲，隔绝恩信，凌犯关防，残掠生灵，焚烧郡邑，数州涂炭，千里伤夷。悯此幽冤，痛深骨髓！臣所以上祈至道，明祷真灵，志先忧国忧人，诚匪为家为己，由是上天悔祸，大道降灵，包藏者寻就诛锄，党附者皆从剪扑。封疆继静，凋瘵旋苏，韩球败亡，君雄枭戮，渐通道路，将雪冤沈。尚以芟刈之时，杀伤非一，仰体好生之旨，震悼何安？俯嗟游岱之魂，凄凉莫已。是用凝神叩寂，拜手归心，陈谢恩谢过之仪，沥祝地祝天之恳，庶祈元圣，曲鉴丹诚，辉映清坛，降流洪泽，蠲除愆咎，弭息灾凶，使生者宁，幽途开泰。
    臣又闻众星拱极，百谷朝宗，蠢彼不庭，敢违天道！更邻近境，绵亘数州，山寨相望，久为凶逆，欲恃其蜂合蚁聚之势，仗锄白挺之徒，垂二十年，不宾睿化。拟因揭瓴之便，将申破竹之功，为国除奸，为人除害，重希神力，克震军声。丰阝都以三十万兵，常祛气；洞泉有二十五将，潜制妖徒。正道殛邪，神明助顺，敢缘斯旨，再罄赤心。伏惟俯鉴奏陈，克回明，使昌泸梓遂，永无蛇豕之灾；草木林，尽化锋之状。咸知帝力，主复王谣，然後论赏龟城，拜章凤阙，弓解甲，归马休牛，长谐鱼水之欢，克畅君臣之道。明明血恳，大道鉴之。不任归命祈恩屏营愤切之至。谨词。
    ○程德柔醮水府修堰词
    伏闻大道垂功，裁成品物，真灵设位，主宰群生。至於水府明神，山林正职，各有司罪福，以庇黎。当县地控上游，素名剧邑，赋舆重大，耕稼兹繁，堤堰所防，安危是系。某所修堰分，当彼流。自溢以来，累有摧坏，虽俾夜作昼，竭力焦心，旋有葺完，寻闻倾陷。岂水脉所注，不可备防？岂龙神所为，未容障塞？忧惶迫切，无所告祈。且食乃民天，人为邦本，或亏秋稔，必致年凶。况天府膏腴，势连下濑，少城户口，旁接通波。若为侵轶之灾，必有泥沙之变。救兹垫溺，须仗元威。伏惟大道开恩，明神流鉴，愍其农亩，念彼生灵，回不测之神功，借无私之圣力，特垂济护，俾获安全。使黍稷永丰，京坻有望，息襄陵怀山之祸，叶年丰俗富之期。藻效诚，敢负灵贶。不任。
    ○川主醮五符石文词
    三宝开光，五文孕化，凝水火木金之气，成□霞龙凤之书，保制乾坤，镇宁天地。洎乎降传下土，济护群生，夏禹得之以成功，仲尼奉之而兴咏。有家有国，罔不遵修。所以服御神祗，镇安川岳，禳除氛，清肃宫城。至於居宅之兴，亦在镇禳之例。臣顷於所部，特创新居，既毕巨功，爰申大醮，按《河图》品格，依灵宝文仪，篆刻真符，清修香火，所冀解销犯触，安集正神，召彼灵官，永垂拥卫。伏惟元元鉴，众圣流慈，敕勤职司，锡其祯贶，居止宁泰，眷属康安。分近天皇，大火之乡，况属身宫，或邻对照，扪心震惕，循已惊虞。是用瞻本命福山，仰列仙灵化，历三元而祷祝，遍九曜以虔祈。伏冀洞府神真，披香奉御，元元尊圣，垂泽降临。赐臣以景贶祯符，解臣以灾期厄会，克承护，允洽康宁。上愿皇业天齐，圣图岳镇，伊川洛，运叶中兴。八水三山，俗谐昭泰，戢锋於九野，共文轨於万方。臣得励志忠贞，永扶英睿。不任。
    ○蜀王为月亏身宫於玉局化醮词
    伏闻大道纵灵，元和肇化，烛三光而上列，运六气於中天。播裁成字育之功，物无不遂；持寒暑暄凉之柄，政无不均。所以五星秉大帝之符，司明罪福；十神行太乙之令，统御吉凶。律历难欺，古今所秉。臣遭逢圣运，尘忝殊荣，山河控井络之雄，封壤握坤维之重，常虞福过，实惧灾躔。今则凉德靡修，太穹垂戒。月朔则太阳薄蚀，当对照之方；既望则太阴变亏，在身宫之位。飞天火曜，临於命辰，干禄纳音，仍逢衰气，恐成灾咎，弥切忧惶。是用遵按元科，励精丹恳，奉香羞於玉局，陈醮礼於瑶坛，仰三景以希恩，普周天而祷福。伏冀昭彰俯鉴，垂休，锡祯贶於三命五行，解灾期於身宫分野。至有故伤误杀，往债宿冤，咸赐蠲除，永俾贞吉。上愿皇图悠久，圣寿延长，还秦符大汉之隆，宅洛契宗周之盛。干戈偃戢，夷夏昭苏，得倾报国之心，克叶自天之。不任激切虔祈之至。谨词。
    ○安宅醮词
    伏闻道气流布，三才乃分，阴阳陈变化之机，水木肇相生之象。巢穴之风既替，宅宇之作遂兴，顺二气以营修，体五行而制度，实资神化，大庇生灵。臣以庸愚，不明元理，因时改作，随力兴修。土木之功，曾无避忌，穿凿之处，深有惊喧。或抵犯王方，或背违天道，致使龙神未守，居止非宜。恐迫凶衰，更延灾厄，谨归心大道，稽首三尊，按灵宝明科，修五帝大醮，虔恭忏谢，拜请符文，忏已往犯触之非，祈将来安宁之福。伏冀二仪介瑞，五帝垂祥；凶恶蠲除，龙神镇守；人口清泰，动静康宁；营造兴工，常蒙利；公私和畅，眷属安。即永荷太上众尊五帝护之恩。不任。
    ○八节醮词
    伏以大道垂化，元气流形。鼓铸群生，有清浊刚柔之异；舒张八节，定春秋冬夏之方。所以考校吉凶，司明罪福。惠既周於家国，恩亦普於存亡。臣等获值昌期，早钦道化，资神功而生育，荷圣力以裁成。窃虑处俗立身，宁无过咎？前生今世，必有愆瑕！或五行三命之中，遭逢厄会；或暗曜明星之卜，因值照临，以此兢忧，辄思祈醮。爰逢令节，同竭丹诚。是天元启候之期，当大圣延慈之日，翘心灵化，稽首瑶坛，精洁香花，虔恭醮祝。伏冀高尊鉴，众圣哀怜，垂罔极之慈，赐无疆之泽，使积生罪恼，累世冤雠，已往愆非，将来厄运，乘八节自新之力，降三宫肆赦之恩，并赐荡除，永锡贞吉。使臣九元七祖，受福祉於南宫；眷属亲缘，落死名於北府。公私和洽，寿禄遐长，即永荷众圣护之恩。不任。
    ○都监将军周天醮词
    伏闻大道混融，群材昭著。阴阳降，吉凶之理肇分；善恶循环，罪福之文是启。玉虚大帝，金阙元皇，申命真灵，俾其主宰。三官五帝，爰居劝沮之司；南斗北元，以统死生之录，洪纤备举，亿劫无差。所以丹简元经，有修禳之秘诀；祈天悔过，有忏涤之明科。窃仰宏慈，敢陈微愿。臣获膺宿会，运偶昌期，猥以凡庸，遭逢异宠。伏念戴清履浊，寓世立身，事主奉亲，自家刑国。虽忠贞励节，勤瘁在公，而休祉难臻，愆违易集。况臣顷因扈卫，时属艰忧，豺豕欺天，氛霾蔽日，层岩瑞气，但布护於帝车；九陌妖尘，正昏蒙於辇道。乃忠义奋身之际，是人臣效命之期，得以手捧天枢，身排鲸浪，克宁皇极，以罄丹心，遂叨非次之恩，遽荷重难之寄，连营貔虎，千里提封。惭无监抚之能，但切兢忧之恳。窃恐臣前生今代，历劫以来，未达正真，动成罪戾。或上亏天理，下犯地宜；中忤人情，旁违物性。十躔外积，三业内兴。或助顺除奸，诛邪佐命；或故伤误杀，秉法持纲；或星曜运行，时逢临照；或三命经历，因值衰危。八卦九宫，有刑妨之数；冤雠债讼有考对之文。幽晦常情，眇然难测；惟资修奉，上叩元虚。冀获感通，克承覆。是用按《河图》真格，披正一灵科，溥海岳以贡诚，遍乾坤而沥恳。恭陈醮礼，以展肃虔。伏惟三宝回光，众圣流鉴。赦其宿过，锡以殊休，罪简蠲消，生名列品，和平冤债，清荡灾凶。九元七祖，同г洪泽；六姻九族，咸沐元慈。俾川境安宁，生灵辑睦，俗无疵疠，野有讴歌。幽府冥司，神辉朗彻，飞行蠢类，惠渥滋濡。上愿国步夷平，圣躬和畅，五兵偃，万康，銮旗早复於秦京，象法重悬於魏阙。瞻天望日，言发心驰。不任。
    ●卷九百四十
    ☆杜光庭（十二）
    ○众修本命醮词
    伏闻大道垂光，三灵资始，人天设位，万化互分，禀气有清浊之殊，赋运有吉凶之异。昏明既判，罪福亦彰。於是太上宏慈，元尊愍护，南极辟延生之府，北都陈铨善之科。两曜列星，布无私而照烛；三官五帝，开大宥以君临。盖欲使共洽无为，俱臻清静，品登道果，名列真阶。臣等叨沐神功，幸逢昌运，闻元儒之妙旨，履仁义之康衢，坐挹尧樽，行歌睿德，揣躬己，荣实深。但虑往劫此生，立身举措，动成违戾，率忤幽明，六情之爱染难祛，三业之愆非易积。文昌简上，未纪善名；丰阝部宫中，已标罪目。又恐行年灾咎，宿曜加临，或土木兴功，犯干禁忌；或故伤误杀，结聚冤尢，遂使暗夺年龄，潜消福禄，非凭胜会，难写深诚。今属白露凝神，清秋届节，是忏罪祈真之日，乃延恩致福之期。辄率慕同诚，归依至道，脐持法信，稽首灵坛，遍天府以披心，望星宫而注想。伏冀三元上圣，十界众尊，南极威神，北台寮辅，念其虔恳，降以光灵，流福祚於存亡，息灾凶於永远，使臣等九元七祖，咸得生天；五族六亲，并蒙安秦。罪瑕除荡，禄寿延长，门宇清宁，运求谐遂。五行三命，永无刑克之灾；私室公庭，长荷利贞之福。不任。
    ○张道衡还北斗愿词
    伏以元象垂光，物无不照；帝车周运，感无不通。臣以幽微，仰蒙鉴，顷以大顺二年，身陷危厄，性命是虞。辄沥丹心，上祈元造。遂发诚愿，奉钱十万贯文，旋获安宁，克蒙清雪，蝼蚁之生已保，真灵之泽未酬。寻以奔迫道途，辛勤南北，难逢良会，莫报宿恩，冰炭在怀，寝食增惧。今则归心灵化，稽首瑶坛，虔备香灯，精修醮酌。自今年四月至今月，五度奏钱，满十万贯，兼於玉局化北帝殿塑造北斗真君像，薄修功德，用申素恳，上答元恩。伏惟圣慈，曲赐昭纳，使誓圆昔日，愿满兹辰，宿罪蠲消，馀灾荡涤，冤雠和解，年禄增延，公私叶贞吉之期，眷属享宁之福，存亡咸泰，品汇г恩。不任。
    ○行军仆射醮宅词
    伏闻大道融真，天尊演教，赤明御运，灵宝开图。八会成文，凝结太空之表；五符流迹，昭宣大有之中。五帝受之以度人，九天得之以定位，降於下土，护国济人，摧伏凶妖，诛灭邪恶，凡所兴造，皆许遵行。臣顷以营缮所居，土木将毕，恐有干犯，难备考详。窃按元科，请行符命，修崇黄，关奏清都，刻五方大帝之文，依三洞镇禳之格，下告五土，上奏九微。伏愿众圣垂慈，万灵孚，敕命符吏，颁示职司，降以威灵，布其真气，荡除魔怪，安静龙神。八卦九宫，五行六甲，阴阳刑杀，太岁将军，各镇方隅，永祛灾咎。其有伏尸故气，金土邪精，滞爽游魂，幽灵暗魄，各乘善力，俱遂逍遥，克保安宁，永臻福。不任。
    ○众修补三会醮词
    伏闻人之禀生，资於二气，阴阳定体，魂魄守身，稍或愆和，即成灾否。三会之日，是三魂攒奏之辰，罪福吉凶，纤毫无失，增寿夺算，赏罚甚明。所宜积善除非，立功补过，用祈吉应，以保遐龄。元圣格言，真经明训，敢不遵守，以戒身心。臣等数年以来，於下会之日，共申祈醮，以罄焚修。昨者迫以尘缘，运违佳节，中心忧惕，不敢遑安。今则别选良辰，旁招善友，同营香火，特展醮祈。静夜寒更，冥心注念，真经必降，诚愿冀通。伏惟万圣回光，千真鉴映，锡其祷祝，除彼灾凶。制魄拘魂，各遂修生之望；回凶变吉，咸开遐永之程。臣等或三命衰微，九宫厄滞；或星文照临，灾运萦躔；或宿债未平，馀殃未息；或故伤误杀，积过深瑕。俱乞荡除，克赐昭，合家蒙福，九祖生天，公私有通泰之祥，眷属荷安之泽。不任。
    ○皇帝设南斗醮词
    伏以三光丽天，照临万有；众星垂象，统御群形。南斗文昌，实掌生，为正阳煦物之本，乃帝王寿命之司。按天元上清等经，若五月五日值丙午之辰，则启福延恩，济生利物，和宁品类，安镇邦家，阳德所资，普享其福。今年以火水金土四星，聚於实沈之墟，又逢日度所经，皆为顺伏。五月合朔，太阳当蚀而不蚀；洎乎既望，太阴当亏而不亏。斯乃五日得丙午之辰，纯阳所应，顾惟寡昧，钦荷元功，惭化理之未周，念声教之未普，敢祈流贶，以及微躬。所愿大道延慈，上天锡，俾九州四海，俗泰民康，年丰而六气均调，候正而四时和畅。弓偃革，归马休牛，咸臻保命之祥，克广好生之德。冥心丹禁，稽首元坛，瞻八景以低临，冀九光之遐烛，鉴兹醮酌，介以祯休。辰辉炳灵，幽赞之功已著；人天交感。协和之气可期。混一车书，大同寰宇，式虔荷，上副元慈。不任。
    ○皇帝周天醮词
    臣闻风雨霜雪之不时，则星辰示象；蘩藻之可荐，乃天地垂休。缅是前修，实为通论。臣恭临大宝，虔奉丕图，不敢遑宁，若临冰谷。而频移圭律，七变槐檀，虑兆庶未康，恐一物失所。或刑政乖谬，或恩信未孚，干戈犹驻於疆场，正朔未同於夷夏。水旱不节，富庶未臻。昏垫札瘥，继闻於群县；盗贼欺诳，尚恣於乡闾。虽则务啬劝分，贬食省用，不迩声色，永绝畋游。瓦器蚌盘，敢忘於刻己；雉头虎魄，岂事於娱情？犹虑上曹，重书厥罪，颛蒙有愧，首谢无由。近则金火二星，水土两曜，并聚蜀分，皆次实沈。日月为薄蚀之期，朔望却史臣之笔，太阳顺伏，分野垂休，岂此祯祥，并归冲渺。益励退修之志，弥彰戒惧之心，敢因午日之嘉辰，聊答上元之厚贶。灵官渺邈，紫府深严，虽昭告之备申，虑诚明之莫达。斋洁选日，恳悃陈词。寂寂元坛，俨威仪於乙夜；飘飘仙驭，降福於人寰。伏冀八表安，黎民清泰，邦家巩固，社稷永宁。六府孔修，九功攸叙，簪裾奉职，书轨同文。不任。
    ○醮泸州安乐山词
    伏以楚蜀连封，西南重地，江驰万派，岚积千峰。天帝以之会昌，龙神以之固护，惟兹奥壤，独擅雄名。三层烛烟月之光，八洞灵仙之宅，常宏胜利，以蒸人。年无旱潦之伤，俗保安贞之吉。致溯沿之攸济，获丝之蕃丰，衔三观威灵，荷二真慈贶，传诸远近，载彼经图，翘首注心，共歌元泽。臣名拘辇毂，望切林泉，每怜素豹元猿，常戏芝岩桂岫。延颈企踵，迹滞神游，辄贽微香，遥陈孤恳。臣以所居北帝院，斋醮所给，钟ね未周，虽申降福之仪，几阙飞霜之韵。始闻仙山之内，法器且多，既无考击之期，虚备锵洋之美。道随诚感，钟固可移，愿减有馀，资其不足。辍於翠岳，迁就皇都，清声渐远於彤□，洪响伫闻於紫禁。愿俞诚祝，永镇京华。谨差正一弟子张谏卿奉词陈请以闻。不任。
    ○醮名山灵化词
    伏以大道融精，是分二象，元尊布化，以播万灵。咸禀运於裁成，共辑宁於邦国，钦哉群望，实总休祯。伏自应天顺人，开基创业，虽未致平之理，而幸成庶富之乡。四国爰来，百辟咸在，人心允若，天意昭然。而或教失义方，情牵慈爱，付粢盛之大任，委监抚之重权。庶人元膺，益恣胸襟，都忘孝敬，用奸邪之扇惑，兴背叛之凶狂，矢石欲及於乘舆，金鼓近喧於侍从。犹赖上天垂，灵化降祥，不容枭獍之心，坐殄豺狼之党，未更昏旭，悉已荡除，中外再宁，寰海称。爰择良日，仰报威灵，远申昭告之诚，辄罄潢污之荐。敢期鉴，永叶安贞。不任。
    ○镇江侍中宗黯解缆醮水府词
    伏以道化所覃，神休普被，上惟邦国，下及人伦，咸资拯护之功，潜假保持之力，古今无爽，水陆攸宁。臣猥以常材，叨逢圣运，经纶缔构，惭无竹帛之劳，渥泽超，累荷乾坤之造，遽蒙睿奖，显授兵符，登韩信之斋坛，授吕侯之金钺，锡茅分阃，推毂专征。省循徒切於兢营，倚注靡容於陈谢，选辰练日，遄命启行。况楚硖上游，锦江下濑，舳舻则千艘亟驾，溯沿则万派争奔，实用真灵，总斯阴骘。皇帝宸襟所属，每切敬恭，思布化以睦邻，亦申谋而怀远。雄师锐旅，首在此行，将解缆以乘流，爰洁诚而致醮。伏惟元元大圣、五老高尊，命灵将元司，助洪休巨福，迅浪皆期於利涉，惊湍尽变於安流，万里通津，百神加，克昌大业，更广鸿基。外屏中朝，共臻祯福。不任。
    ○周庠员外填本命醮词
    伏以天鉴孔明，有感斯应，神道正直，无祈不通。每垂拯护之仁，以副祷祈之愿，祛灾流贶，犹响应声，窃佩斯言，常虔片志。每因元命，得备焚修，式励深诚，实荷明。但虑尘机未息，过咎易盈，宦路所拘，悔尤难逭。因星辰临照，值年运衰危，但惧灾躔，敢思福会。自从军邻部，寓迹外封，一驻戎轩，两周天序，既阙奏陈之礼，必招逋慢之愆。本俟凯还，并申醮谢，今则方当靡刂垒，未议弓，久旷香灯，不遑宁处。是用驰心灵观，遐叩至真，备三醮之物仪，同一坛之关告。伏惟元圣，俯鉴丹诚，解厄消灾，延生保命，宿瑕荡涤，往咎蠲平，克睹成功，永臻多福。不任。
    ○大王本命醮葛仙化词
    伏以二气资灵，五行禀象，法元穹而定命，体厚地以流形。罪福吉凶，皆由阴骘；运心履行，咸系主张。况荷殊荣，久叨重寄，循涯省分，常切兢惭，每因章醮之坛，敢忘敬恭之礼？冀凭修奉，上答君亲。今属元君之辰，诣本命灵化，精诚香火，祈叩真仙，愿鉴丹襟，俯颁鸿福。俾臣罪瑕除涤，寿禄增延，疆安，生灵康泰；灾毒无侵於四境，农桑克美於有年，得倾葵藿之心，永奉平之运。不任归命虔诚之至。
    ○大王初修葛仙化告真词
    伏以九陇名区，三仙化迹，上通心宿，下镇锦川，□霞叠绮绣之光，松桂竦烟岚之色。五宫高阙，状西灵南极之仪；四辅交辉，列东华北真之像。最标形胜，独占幽奇，斜界玉轮，旁临石涧。而属师徒ㄈ扰，钲鼓震惊，火彗横空，霜戈照野。熊经鸟伸之士，抗步不还；漱流枕石之人，拂衣长往。眷兹胜异，一变榛芜，崇楼之金碧尘销，广坐之仪容藓剥。缅惟残毁，深可叹嗟。况某本命之辰，配於兹化，宜申缔葺，用答真灵。乃命三洞道士唐洞卿，伐木鸠工，揆星选日，得风箕直事，当甲子良辰，虔告至真，恭修大醮。伏冀鉴其诚恳，锡以休祥，灾无侵，功庸速就，续昔贤之遗构，成旷劫之良规，播美洞天，勒铭□谷。然愿真灵诞，川境谧宁，稼穑滋丰，灾氛殄息，受灵丹於九辅，闻至理於重元，常倾拱极之心，仰副上真之贶。不任恳愿之至。
    ○亲随司空为大王醮葛仙化词
    伏以上清仙山，葛真灵化，为川中之胜境，乃天下之福庭。呀玉洞以藏□，耸琼峦而蔽日。彩霞朝散，神烛夜飞，乳滴幽岩，泉鸣深窦。九井之光灵自显，三真之常存，拱鹤观於中方，应龙星於上境。红轩绀宇，旧制相望，萧殿韦碑，古迹鳞次，每彰休瑞，以及寰瀛。臣以本使蜀王元命之辰，配属兹化，顷申缔葺，遽获周圆。飞阁层楼，夺晨辉於峭壁；风窗□栋，增异境於崇林。再敞洞天，用安锦府。四十州之封域，岁稔京坻；五千里之山河，俗臻富庶。人皆受赐，孰不知恩？臣曲荷陶，实深造化，唯虔祷祝，少答恩慈。辄备醮筵，上祈道力。伏惟九天孚，众圣鉴临，下烛丹诚，广垂洪泽，三川镜廓，八国尘清，稼穑蕃登，灾氛荡涤。神传灵药，克享於遐年；功赞圣朝，永隆於大宝。再安社稷，常福寰区。臣不任祷福希恩虔诚归身之至。谨词。
    ○冉处俦还北斗愿词
    伏以垂象上元，照临下土，帝车运载，杓的指挥，罪福吉凶，咸归主宰。臣等顷因衔命，远涉道途，践历艰危，登临险阻。每持丹恳，潜祝元真，果蒙鉴之恩，克获安宁之贶。仰承灵泽，志切上酬，敢因某日之辰，虔备焚修之礼，炷香答愿，拜荷元恩。仰冀高真，采纳微款，祛灾荡厄，增禄延龄。来往坦夷，公私贞吉，路歧无滞，眷属咸安。常亲日月之光，克奉休明之主。不任。
    ○紫霞洞修造毕告谢醮词
    伏以大道希夷，神仙变化，示无方之妙用，垂不测之元功。幽赞帝王，潜扶邦国，惟今及古，史册焕然。所以唐尧姑射之游，轩後具茨之谒，周穆之登瑶水，汉皇之幸昆山，皆披眄烟霞，瞻窥冰雪。是用享年遐永，致理和平，克振宏休，允彰道。顾惟凉德，启创丕图。金阙玉京，敢怠敬恭之礼；九清三境，每怀寅奉之诚。粤以永平二年壬申七月二十一日丁卯，汉州什邡县获太上老君锡命谶文，留玉篆於仙居，刻铜符於厚地。生辰命属，时日姓名，叙奕世之蝉联，明卜祚之延久。四年八月二十四日戊子，利州团炼使王承宾奏，此山灵洞，显见神仙。遂命威仪任可言、高品、杨知淑专申告谢，仰答光灵。十月一日甲子，才启醮筵，再闻应见。□旌羽旆，参差崖壁之中；鹤态神仪，罗列洞门之内。事迈於昆山瑶水，美超於姑射具茨，荷祯祥，弥增震惕。是用考诸典礼，特举封崇，以是月甲申，改道长山为“玄都山”，阳谟洞为“紫霞洞”，景谷县为“金仙县”，封元都山神为“玉清公”，创厥坛场，鼎新观宇。自初揆构，逮於毕功，累见真仪，益彰灵贶。谨遣金紫光禄大夫、左谏议大夫广成先生蔡国公杜光庭等一十二人，赍信币香花，按元科具典，於紫霞仙观，修金道场。况属下元，允当大节，式陈昭谢，再显旌封。伏惟洞府众圣高真，仙官寮宰，鉴兹丹恳，锡以元休，便九土宁，万方平一。天宫地府，常垂恺悌之恩；卜世享龄，克叶延洪之福。稽首谨词。
    ○洋州宗夔令公本命醮词
    伏闻诞质流形，咸资大道；禀生赋命，必系上元。荷乾坤覆载之慈，均气运陶甄之力，惟精修励，寅奉真灵。伏念臣获以微尘，累叨皇泽，入参辅卫，出领藩维。曾无涓露之功，常切满盈之惧。今则历象之内，身宫之中，暗曜正临，火星对照，虑成厄会，无所告祈。窃惟太上垂文，元皇设教，正一著修禳之品，《河图》有陈醮之科，苟罄精勤，必蒙昭。敢因本命之日，爰伸九曜醮祈，蠲洁丹心，归依元极。伏惟众真大圣，俯鉴明诚，荡涤罪瑕，解除冤债，消平灾厄，延续年龄。增禄祚於南宫，落凶衰於北府。洗心克己，上酬真圣之恩；奉国推忠，永答君亲之德。臣不任。
    ○又本命日醮词
    臣闻天地之德，以生为先；生成之恩，以福为本。臣叨承福会，获奉昌期，蒙三光照烛之慈，荷圣主仪隆之泽，便蕃宠遇，履历显荣，每虞於福过灾生，惟切於持盈约己，弥增惕惧，岂敢遑安？今则躔次之中，身宫之位，火星对照，暗曜正临。仰垂象以冥心，何阶告谢，顾微生而励志，但切忧兢。是敢於本命之辰，备《河图》醮礼，虔披丹悃，冀降元慈，伏乞赐臣灾咎消平，凶衰殄息，寿年增益，禄祚丰延。得倾严奉之诚，永答至真之。
    ○越国夫人为都统宗侃令公还愿谢恩醮词
    伏闻至道元通，随机赴感，冥丹心於下土，动元鉴於上清，响答无私，影从靡隔。妾夫王宗侃男承肇等，去年以统戎伐叛，助国勤王，俯迫孤城，遽淹旬月，烽烟警急，音问寂寥。瞻褒沔以魂驰，望山川而目断，忧危徒切，祈叩无门。遂虔诣道宫，乞申章奏，严陈法席，降请天兵，感通，真灵保。俄开坚壁，大破凶狂，成扫荡之功，副圣明之奖。骨肉团聚，师旅凯还，克平实自於睿谋，护助亦兼於道力。辄因良日，昭答玄休，重申章醮之仪，式罄谢陈之礼。精心备信，拜手然香，仰真驾於三十六宫，祈大仪於八十一好。庶祥辉旦，低临坛单之前；巨贶滂洋，永锡邦家之吉。圣图遐永，举族蕃昌，誓勤严奉之诚，克副灵真之煦。不任荷圣谢恩虔切之至。
    ○司封毛绚员外解灾醮词
    伏闻道气宣行，元功鼓铸。三灵资禀，乾坤司覆载之权；五纬操张，寒暑柄推迁之运。由是挺生赋命，咸系天关，福善祸淫，毕由神化，是宜恪励，以奉灵休。粤自幼冲，即逢圣日，便蕃异奖，宠沐殊恩。北省南宫，亟荣於践历；纡朱曳紫，已极於辉华。常推报国之诚，每切律身之戒，尚虑阴阳揆课，或值凶衰，厄曜运行，或为临照，兴功动土，有忤於龙神；履行立身，或亏於畏慎。未申祈忏，倍用兢忧。今则立运临於命辰，天符飞於艮地，大运在戌，仍值魁罡。土星方伏於身宫，所照对冲於丑位，惧成灾咎，弥用惊危。伏闻南府文昌，主生铨善，北宫斗极，举过惩非。吉凶无爽於锱铢，报应有同於悬象。真教开忏陈之格，惟感必通；元经垂醮谢之仪，有祈皆应。辄因吉日，虔备醮筵，披沥丹诚，冀回真鉴。伏乞赐臣解消灾滞，蠲释凶衰，厄会平夷，过尤除荡，更增禄算。允介福祥，誓勤忠孝之规，上答君亲之念。永铭素恳，荷元慈，不任谢过祈恩忏灾之至。谨词。
    ○张崇允修庐山九天真君还愿醮词
    伏以轸翼雄区，匡庐真躅，位尊五岳，地控九江。玉阙金城，包括神仙之奥府；炉峰云盖，合藏真圣之高都。宛然凝碧之中，迥秀洪波之上。每申瞻祷，必介福祥。臣顷岁以谪宦九重，漂蓬一叶，途经境，心祷上真。冀回济之慈，必备椒浆之献。精诚既启，垂徵，寻以路阻戈矛，波惊舻舰，孤帆有隔，假道言归，常贮素诚，未酬元。今则颁宣圣泽，栖憩蜀都，寻礼道宫，追思宿愿，辄申醮酌，恭达明诚。窃闻惟感必通，道无不在。期回羽仗，岂云万里之遥；稍降科车，不以三川为远。纳兹丹恳，显锡鸿休，前愿克圆，殊恩遐被。乞为臣更蠲罪录，永削灾躔，成匡尧赞禹之功，享二首六身之寿，得倾忠孝，以奉君亲。誓当备励虔恭，归依道力。不任。
    ○张崇允本命南斗北斗醮词
    伏闻三灵肇位，万象禀形，体阴阳之至和，韫天地之真系。於是挺才赋命，各有职司，主死领生，互分关键，纤微具举，考校无遗。臣伏虑前世今生，至於累劫，愆违易结，罪咎旋彰，秉持未契於神明，履行或亏於恭恪。因星文临照，值年命凶衰，遂构灾危，罔知禳谢。今则躬依玉化，虔对瑶坛，选卜良辰，肃陈醮礼。伏冀南宫六圣，别赐生名；北斗七真，明祛死籍，三官消罪，五帝除灾，酬往愿於名山，降休祥於圣泽。又臣既颁诏命，将赴阙廷，江山有登泛之忧，水陆有舟车之险，实资明，俯契深诚，获达帝乡，克赐元吉。敢忘修奉，上答真灵。臣不任。
    ○汉州王宗夔尚书安宅醮词
    伏闻太极肇分，三灵设位，巢穴之风既替，栋宇之制聿兴，太古圣人，随时立教。盖所以庇寒暑燥湿，备风雨晦明，其後象类滋繁，拟义殊广，错之以乾坤震兑，体之以徵羽宫商，推彼阴阳，运其刑德。乙辛庚癸，互列职司，子午丑寅，旁罗主宰。六神四杀之界，龙虎交驰；五黄九紫之乡，祯祥萃。法覆载而成用，揆星日以程功。乃考吉凶，实闻显据，所以鹊随太岁，燕避将军，况在最灵，敢忘戒惧？臣顷以所居室宇，淋陋非宜，遂卜良辰，再申缔构，取诸大壮，弃彼僭奢，慕剪茅筑土之风，佩山节藻之戒。圬墁云毕，土木告周。窃虑畚锸所兴，或违禁忌，功用之际，或犯神灵，乖五姓之宜，亏二宅之要。或侵伤地脉，或穿凿冈原，或污渎吉神，或镇压凶位，因成灾咎，曾未忏陈。是用详按元经，励精丹恳，虔修大醮，恭请真文，启灵宝赤书，依洞元符命，辟斥凶恶，安复龙神，谢过延恩，祛灾请福。伏冀三尊降鉴，五帝垂光，敕八会威灵，命三元将吏，保宁宅宇，清肃方隅，赦已往之罪尤，赐将来之贞吉，允膺护，永遂安。其有住宅之中，土地之主，古今迁易，五姓杂居。因此醮坛，兼申奠祝，歆兹诚礼，各保逍遥，往陟福庭，勿为疵疠。俾臣举家蒙泽，九族同荣，常倾忠孝之心，以奉君亲不德。不任。
    ○马师穆尚书土星醮词
    伏以一气分华，三光擒耀，照临群品，司牧万方，遵黄道而有常，丽元穹而不紊。大则系乾坤劫历，邦国兴亡，否泰所宗，安危攸属。次则系人伦善恶，年运吉凶，祚历短长，咸归主宰，臣以身宫之内，土曜所经；本宿之中，暗虚所历。大小行运，皆值冲妨，命位之乡，天府所驻，灾危重叠，疾厄婴缠。徒访三医，未祛久疾。恐是积生罪目，构此凶衰；往世愆违，成兹滞厄。或理务之所，刑赏不明，立身以来，过尤结集，神明咎责，年命屯蒙，夙夜忧兢，愿申祈谢。是用考详躔纬，披按科文，恭诣灵坛，虔修醮礼。仰中方而沥恳，瞻列象以驰心，拜手炷香，披诚悔过。伏冀元司众圣，垂大有之慈；至道高尊，降载生之泽。蠲除罪犯，解削灾期，和释冤雠，销平殃对，使百关宣畅，六气均调，疾苦痊瘳，福祥臻会，延生南斗，落死北宫，克承覆之仁，敢负真灵之贶。
    ●卷九百四十一
    ☆杜光庭（十三）
    ○皇太子醮仙居山词
    伏以日阙震方，为天中之都会；瑶坛桂殿，乃人世之福庭。或真圣之所晏游，或神仙之所窟宅，莫不藏奇韫秀，演贶流祥，济人天，幽赞邦国。惟兹古观，果显殊祯，得天宝真符，出老君秘记。金文鸟印，篆字虬蟠，分明而瑞迹如新，拂拭而苔痕尚在。几千年之前定，圣主开图；二百岁之昌期，吾皇享国。御名国姓，生日年辰，一一指陈，重重符验，继书薄德，备列姓名。载详图之文，益切兢营之恳。遐瞻烟岫，仰感灵恩，辄因醮酌之筵，遥焚修之念。上愿洪基克固，比溟渤以无涯；圣寿增延，并岷峨而更峻。九围顺化，万宇归仁。誓虔忠孝之诚，以副真灵之。不任。
    ○皇帝醮山居山章仙人词
    大蜀皇帝谨稽首北邙化得道章真人，夫以紫府高真，元洲上士，乘飙驾，坐有立无，汗漫以游神，入鸿而隐景。或明符邦社，旁济生民；或幽赞帝王，共清否塞。李顺兴保持静帝，陶贞白佐佑萧王，子年潜谏於府君，意期密悟於昭烈。禀之则受禧介福，忽之则违吉贻忧，焕彼缣缃，皎同日月。今者百姓郭回芝采药於仙居观，得真人天宝年所留铜牌，六十字之周旋，名姓与年辰备在。二百年之藏秘，钱文与篆迹皆全，嗣续具明，日时无爽。苔侵土蚀，固当灵将护持；应验合符，实荷真人示见。顾惟薄德，显契休徵，事超於赤伏黄图，理冠於凤衔龙负。既睹延长之数，敢忘兢业之怀？爰启醮坛，冀酬元德，仍刈棘，揆日亻孱工，俾翠槛朱檐，鼎新旧址。郴楼辽柱，重认归途，虔祝真灵，鉴兹昭报。三十六天宫之远，必降威光；万四千甲子之期，永言佩服。不任。
    ○敕醮诸名山大川词
    伏以道列三界，地载群生，或仙人修炼之乡，或真官总治之所，灵基有睹，神化无方。朕寅奉上元，光膺大宝，俯循区域，在洁祠。迩者军国事繁，干戈岁用，未遑周普，常抱惕兢，思述虔恭，庶消灾咎。今命三洞道士，并遣使臣，严备醮仪，潜通元鉴，所愿四时有裕，六气不侵；寿命延长，邦家兴盛；皇枝帝祚，百辟千官，内自朝廷，外及区宇，亿兆之众，福咸均。敬记青词，粗陈丹恳。不任。
    ○皇帝於龙兴观醮玉局化词
    伏以天分列宿，地布名区，灿垂象於圆罗，俨福庭於方泽，明施主掌，以邦家。窃惟玉局洞台，元元降迹，镇兹都会，密迩城。年祀徒深，光灵不泯，虚寂靡殊於林谷，贻祥每及於黎。常切敬恭，敢忘瞻奉？伏自膺历数，启创朝廷。象阙端门，须就正阳之位；霜坛羽殿，遂从迁革之宜。而石室洞门，老君真像，陈暮烛朝香之礼，惟务恪虔。接龙墀凤阙之严，弥加崇洁，固可以与天共永，终古长存。尚虑主宰神龙，阴阳官属，兴功扰动，众役喧惊，既践暴以为忧，凭醮祈而忏谢。爰自吉日，式备香坛，翘注匪遥，真灵必鉴。伏惟元元降，大道开恩，赦已往之尤违，锡将来之祯祚，使宝图延永，社稷安宁，风雨均调，龙神辑睦，灾期荡涤，罪咎销平。其有真符太乙之运行，将移地分，火曜土星之临照，欲及身宫，愿回力以护持，致微躬之昭泰，烽不飞於四境，瘥无挠於兆人。永誓丹襟，上奉元贶。不任。
    ○静远军司空承肇本命醮词
    伏以至道生成，元功陶铸，阴阳主宰，品汇区分，禀质诞形，仰资神化。臣获逢道荫，叨荷朝恩，被服宠光，主张戎伍，省功庸而未著，顾尘忝而已深，夙夜揣循，敢忘惕励？尚虑秉修或阙，履行多违，旋积愆瑕，未申忏涤。或五行三命，有刑克之期；九曜列星，有照临之数。或宿仇未释，或往债未祛，神道难明，常情靡测，因成灾滞，悔谢无由。辄於本命之辰，虔申醮酌，依天真科格，拜伏大章。伏惟高圣感通，真灵鉴护，察其丹恳，降以元恩。灾厄销平，寿涯延益，潜增禄祚，广赦罪愆。解已往之恩，锡将来之福。誓倾忠孝，永奉君亲。不任。
    ○太子为皇帝醮太乙及点金灯词
    伏闻凶化肇分，二仪构象，融结定阴阳之位，神明司匡御之权。太乙天尊，高皇上帝，坐勾陈而临察，命神使以周行。於是五行八风，天一地二，扬镳□路，驾景星躔。顺九野以遐观，潜施炯诫；历诸方而俯烛，显示吉凶。惟古及今，敢忘砥砺？臣以直符所届，在明堂之宫；四神所行，居咸池之位。所宜蠲洁，用罄祷祈。皇帝受命上元，握符承统，宏慈俭之化，敦清净之基，思洽太和，以康万国。昨者以邻封背义，越境干盟，残剽蒸黎，侵凌郡邑。旋平凶孽，尽廓氛埃，指麾元自於睿谋，赞助实资於神力。今则封疆宁晏，褒汉肃清，星纪回天，岁聿□暮。当此月壬申之日，乃新岁首值之辰，辄备坛场，虔申告谢。修太乙大醮，燃金神证，下照幽关，上通元极，荡祛灾滞，延降福祥。伏愿宗庙安昌，社稷隆固，宝图攸永，圣寿遐长，继□官火纪之崇，迈炎汉姬周之业，速臻一统，克致大同。六宫式表於匡扶，百揆共倾於忠谠，三元朗照，四序均调，岁有丰登，俗无疵疠。龙神悦豫，成五风十雨之祥；川岳康，流泽马器车之瑞。昭明丹恳，上答真灵。仰祈鉴之恩，广锡延洪之福。不任。
    ○道门为皇帝醮太乙并点金镫词
    伏闻一气肇胎，万形资始，高垂象纬，明判刚柔，统御之权，归於至圣。天命帝以司牧，帝承天而抚临。摄提握耀之初，君臣定位；揖让干戈之世，道德兼行。时危则元德弥彰，运否则洪休自广。大蜀英武睿圣光孝皇帝德符穹昊，功被生灵，受命仪乾，永康三极。神明符赞，人间之玉烛调时；律历均和，天上之珠囊叶度。俗臻丰衍，岁有蕃登，美瑞嘉祥，日书月至，犹复昼乾夕惕，恭己奉天，夤敬幽明，忧勤亿兆，专拯溺救焚之念，无荡心悦目之娱，轸虑万方，期於仁寿。昨者以四神行运，在咸池之宫；直符所临，次明堂之野。旋兴戈甲，寻致克平。彼背盟构逆之徒，思漂杵燔枯之败，斯则神歆睿德，天助皇威，睹变灾成福之祥，示国泰祚延之兆。今则岁聿云暮，气序将交，荷即日之元恩，祷新春之景贶。愿酬圣力，辄罄斋诚，燃金神灯，备河图大醮，伏惟高尊鉴省，大帝感通，十神常介其休光，三载允承於福。宝图隆永，宗庙安宁，皇帝等寿五山，齐明二景，八顺化，万国宅心。皆臻有道之风，尽扫不庭之孽。皇太子重明耀彩，文教聿昌，辅赞睿谋，延洪大业，六宫百揆，咸均翼戴之心；兆庶六军，俱享康之福。龙神密卫，川岳恒安，幽显飞沉，永承洪泽。不任。
    ○皇帝本命醮词
    伏闻大道垂文，元元演教，佐时助国，宣化度人，功格象先，惠周物表。宝章上御，人间之恳愿必通；天泽下临，真境之休贞允降。群生蒙，巨细无遗。某今年大运所（阙）值三杀之位；小运支木，当衰弱之中。干禄纳音，俱逢土塞；飞旗四杀，仍在寅乡，罗躔克姓之宫，土星临乖背之宿。火曜行度，将入身宫，行年所经，况当地网。又医方所诊，藏气未调，荣卫未和，正气衰薄，六脉未复，九府犹虚。恐构灾凶，更深厄运，又恐积生往世，冤债未除。运意行心，罪瑕旋结，须凭章奏，冀达忏祈。是敢依按明科，选求良日，列词备信，拜奏章文，请天官吏兵，降鉴营护。某内安腑脏，外却灾凶，上解星辰临照之期，下销年命刑妨之咎；冤雠和释，债讼蠲平；六气舒通，百关调理；衰危超度，命禄增延；北宫回短促之年，南极注遐长之寿。伏惟至真大道，太上三尊，常宏悯济之慈，允锡安贞之福。誓虔忠孝，克励身心，赞明君化育之仁，报至道生成之泽。不任。
    ○君居辛酉本命醮词
    伏以大道宣功，三灵资始，禀形赋命，表识定生，体化育於坤偶乾奇，配吉凶於天曹地府。三官考校，罪福无遗；五帝主张，死生咸系。臣顾惟尘陋，获奉休明，籍系中枢，名参内署。鸾阙下，叨步武以多惭；日月光中，揣分涯而增惧。微功未著，积过必深。每虑前世宿瑕，此生罪咎，未申忏涤，难遂原除。又恐三命五行，天文年运，或逢厄会，或值灾期，犯神明主宰之司，违仁义元儒之训；或侵人利己，或故杀误伤，罪目易盈，善功难就；或寿龄促少，或禀禄单微。常於元命之辰，式备醮祈之礼，兼将课念，上奉明灵。旋以天步艰危，神州纷扰，或脱身林岭，或奔命道途。五任於兹，不遑醮奏；香灯既旷，寝食难安。今属衔命西南，税镳岷剑，道路无阻，关梁大开。帝泽天波，遐通於四裔；欢声喜色，震曜於一方。况此少城，实惟山府，可以冥心贡恳，可以祷福祈真。爰卜令辰，仍当本命，赍持信礼，撰备香花，并以此时，追填往醮，精诚有达，灵鉴必通。伏惟采纳丹襟，降流洪福，获酬昔愿，更洽新恩，赐臣灾厄蠲销，禄算延远，存亡俱泰，眷属咸安。上愿社稷兴昌，乾坤肃静；三光顺轨，六气均调；武偃文修，时和俗阜；克回銮辂，永固龙图；俱谐虔祝之心，尽睹太平之运。不任。
    ○胡尚书地网醮词
    伏闻五纬禀生，三才列位，荷陶钧於至道，感孕育於上元。而历运推移，阴阳升降，吉凶倚伏，寒暑循环，否往泰来，灾生福过，考诸物理，斯为格言，况在庸虚，敢忘戒惧？臣行年之内，并属灾期，大运居甲辰之中，小运当丁巳之上。又兹两月，咸值四宫，是地网之乡，兼本卦之位，恐成厄会，无所告禳，更虑宿曜加临，飞旗应变。五行刑克，三命衰微，虽驿马临年，恐灾能制福。退思履行，内省身心，须在忏祈，用明哀恳。爰凭吉日，虔备醮坛，延降尊灵，以希照鉴。伏惟三官五帝，下烛丹诚，斗极星君，俯流鸿泽。注延生之，锡以福祥；焚积罪之书，赦其瑕咎。解灾凶於地网，销厄运於巽宫；使寿纪增新，休贞允萃；公私和泰，眷属安宁。永承济护之恩，敢负真灵之？不任。
    ○胡贤常侍安宅醮词
    伏闻《易象》垂文，取诸大壮；圣人著法，代彼曾巢。栋宇聿兴，古今是则。由阴阳而定位，配刑德以裁规。爰命众神，各司其职，逆之则凶而获戾，顺之则吉而降祥。臣顷以所居，不庇风雨，因时改作，随便营修。越月逾时，巨功告毕。但虑起土运石，增下损高，畚锸所侵，不知禁忌，穿凿所及，有犯神明。未申醮谢之仪，常切兢忧之恳。兼以所居之地，五姓相因，岁月既深，主宰非一，虑其神识，尚有淹延。凭此醮祈，俱令迁拔。是敢肃严庭宇，恭启法坛，请灵宝符文，按太元科典，降延真圣，披露恳诚。伏惟五帝鉴临，众神昭，敕下符吏，宣告地司，安镇龙神，销平犯触。使凶殃殄息，真气滂流，禳未兆之灾衰，纳惟新之福祚，荡伏尸故气，迁滞魄游魂，自明及幽，咸得其所。六甲五行之象，九宫八卦之方，各静封隅，永垂贞吉，阖门清泰，举室康宜。勉勤修励之心，以副真灵之贶。不任。
    ○众修南斗醮词
    伏以大道凝真，元功化育，清浊之源既异，阴阳之位亦殊。南斗上宫，实司生籍，上惟邦国，遍洎人伦，寿纪短长，禄祚丰薄，咸归主宰，无间纤微。臣等获遇圣朝，躬逢道运，覆载禀质，动用愆违，处世立身，宁无过咎？未申忏谢，因构灾危。又恐宿曜行年，九宫三命，或逢灾厄，或遇刑冲。神道难知，凡情罔测，须资香火，用罄祷祈，敢以吉辰，虔申大醮。伏愿流光下烛，元鉴俯临，察丹切之心，降庞洪之福。祛灾度厄，增禄延年；削罪目於阴曹，上生名於阳籍；公私和畅，眷属康宜，存殁г恩，幽明蒙。不任。
    ○莫庭九宫天符醮词
    伏以博厚成形，中黄定位，统水火而称长，冠金木以居尊。孕育万灵，苞含五纬，上惟邦国，下及人伦，凶吉攸司，安危是系。臣本宫震卦，五鬼所临，运气飞旗，仍当此月。恐为灾厄，尤切忧惶，虔考吉辰，精修醮礼。伏惟鉴其丹恳，锡以鸿休，回危就安，变凶成吉，解灾除厄，增禄延年，眷属康宁，公私和泰。不任。
    ○莫庭为安抚张副使生日周天醮词
    伏闻道分一气，人配三灵，善恶发於丹诚，吉凶应於元极，苟兴嘉愿，必叶殊祥，况在名山，俯临仙洞，炷香祈愿，沥恳陈词，必能响达神明，显垂福祉。伏以当川安抚副使张琳，禀澄达之识，秉清正之心，颖鉴无私，忠贞不挠。推公奉主，虚怀同止水之明；御下恤人，从善有转规之易。况连营貔虎，四时之犒赏皆丰；积岁干戈，千里之免输无阙。言惟忧国，志绝营家，每切勤恭，动忘寝食。人皆受赐，孰不知恩？臣孤孑官名，低擢翅羽，恃其拯护，方果奋飞。思祷真灵，用申答效。今属阳和动煦，林谷舒春，爰记生辰，虔修大醮，仰星文而贡恳，遍川岳以归心。香杂溪□，灯和岭月，千岩景寂，午夜风清，展肃恭庄敬之仪，备藻蘩之礼。伏愿光回三景，飚降十仙，鉴兹醮酌之诚，锡以昭彰之福，延二首六身之寿，除五行三命之灾，善功克懋於仙阶，阴德光隆於世绪。然後封隅宁谧，边徼晏清，瘥疠无侵，戈罢用。圣主洽垂衣之理，藩垣着柔服之恩，幽显咸安，飞沉各遂。敢忘砥砺？以奉休明。不任。
    ○皇帝醮仙居山词
    伏以圣主明王，必臻符瑞，膺图受，爰著讴歌，既居亿兆之尊，遂忝帝王之命。洎临大宝，将及六年，教化未浃於生灵，华裔尚乖於正朔。兢兢业业，罔敢遑宁。虑刑法之不均，虑赏罚之非当。屯兵络野，念富庶之未臻；暴骨盈川，固杀伤之不一。每思首谢，用赎愆尤，敢言图谶之文，并属庸虚之士。今年七月八日，汉州什邡县百姓郭回芝於仙居观采药，掘地得铜牌，长七寸，广四寸，上六十字。云“老子通天记云：丁卯年甲戍乙亥王生，享二百年天子。王从建、王元膺、王万感、王岳、王则、王道宜。”五字篆文未详。後云“洛州北邙化章宏道天宝年留此，明後圣代。”顾惟薄德，遽捧殊祥，云历数之延长，纪子孙之次第，佩服元贶，益用兢惭。敢罄深衷，专深醮谢。伏冀毕朝福地，总召名山，各驾仙车，共歆丹恳，示安社稷，咸泰人民，致风雨之不愆，俾干戈之载戢。翳赖灵贶，深置於怀。不任。
    ○皇帝修灵符报恩醮词
  </div>
  <div class="pagination">
   <a href="全唐文_page558.html">
    上一页
   </a>
   <span>
    ...
   </span>
   <a href="全唐文_page554.html">
    554
   </a>
   <a href="全唐文_page555.html">
    555
   </a>
   <a href="全唐文_page556.html">
    556
   </a>
   <a href="全唐文_page557.html">
    557
   </a>
   <a href="全唐文_page558.html">
    558
   </a>
   <span class="current-page">
    559
   </span>
   <a href="全唐文_page560.html">
    560
   </a>
   <a href="全唐文_page561.html">
    561
   </a>
   <a href="全唐文_page562.html">
    562
   </a>
   <a href="全唐文_page563.html">
    563
   </a>
   <a href="全唐文_page564.html">
    564
   </a>
   <span>
    ...
   </span>
   <a href="全唐文_page560.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
