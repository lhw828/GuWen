<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 128 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 128 页/共 603 页
  </h1>
  <div class="content">
   公含天地之间气，依日月之末光，能备九德，兼资百行，探赜索隐，极深研几。龆龀之际，羞言霸道；词赋之间，已成王佐。年六岁袭爵汾阴男，十一太宗召见，敕宏文馆读书。十六为神尧皇帝挽郎，十九尚和静县主；高宗升储之日也。敕公为太子通事舍人，二十二除太子舍人。高宗践位，诏迁朝散大夫，守给事中。年二十六，寻拜中书舍人宏文馆学士。三十二丁太夫人忧去职，起为黄门侍郎，固辞不许。修东殿新书毕，进爵为侯。公毁瘠过礼，多不视事，出为饶州刺史。上梦公，徵为右成务，四十复为东台侍郎。是岁也，放李义府於邛笮，旧制流人禁乘马，公为之言，左迁简州刺史。岁馀，上官仪伏诛，坐词翰往来，徙居越。五十三赦还，拜正谏大夫，五十四迁中书侍郎，寻同中书门下三品兼检校太子左庶子，五十九迁中书令。车驾幸洛阳，诏公兼户部尚书，与皇太子居守，俄以风疾不视事。高宗崩，舆疾往成都，抗表辞位，至於再至於三，诏加金紫光禄大夫，仍听致仕。以光宅元年季冬旁死魄，薨於洛阳丰财里之私第。呜乎哀哉！
    公地藉膏腴，姻连戚里。鼎湖长往，拜卿子而为郎；金榜洞开，徵列侯而尚主。遂乃弹冠筮仕，策名委质。叩天门於画阙，攀凤翼於紫宸。凡升右辖者一年，居外台者两郡，四迁门下，二入中书，申能燮理我阴阳，经纬我天地，盐梅我宝鼎，梁楝我宸极，理百官而察万人，平邦国而和上下。借如风后天老，左右轩皇，萧何、曹参，谋猷汉室，未有一心事主四十馀年。参两宫而出入，历三台而陟降。合其道也，大壑纵其鲲鹏；遇其时也，名山出其□雨。功成辅弼，德迈几深。星象不愆，方践中台之位；山川并走，竟游东岱之魂。天不遗，民将安仰？越翼日，诏赠光禄大夫使持节都督秦成武渭四州诸军事秦州刺史，馀如故。赐物四百段，米粟四百石。东园秘器凶事，给仪仗至墓所往还。司宾卿监护，玺书吊祭，别降中使赐敛衣一袭，杂物百段，又诏陪葬乾陵，依故事也。
    公袭封之年也，受《左传》於同郡韩文汪。至天王狩河阳，乃废书而叹曰：“周朝岂丰无良相，何得以臣召君？”文汪异焉。神尧皇帝婕妤河东郡夫人，公之姑也。每侍高祖词翰，高祖尝顾曰：“不见婕妤侄数日，便谓社稷不安。”其见重如此，上幸温泉射猛兽，公奏疏极谏，上深约焉。後因闲居谓公曰：“我昔在春宫，与卿俱少壮。光阴倏忽，已三十年。往日贤臣良将，索然俱尽。我与卿白首相见，卿历观书传，君臣共终白首者几人？我观卿大怜我，我亦记卿深。”公呜咽稽首谢曰：“先臣早参麾盖，文皇委之以心膂；臣又多幸，天皇任之以股肱。誓期杀身报国，致一人於尧舜。伏愿天皇遵黄老之术，养生卫寿，则天下幸甚。”赐金二百镒。公有事君之节也，不亦忠乎？
    每读孝子忠臣传，未尝不慷慨流涕，以为帝舜非孝子，朱□非忠臣。客有讥之者，公曰：“宁有扬君父之过，而称忠孝哉？”太夫人薨，公每哭呕血，杖而後起。上见公柴毁，泣曰：“朕遂不识卿，卿事朕，君父一致，遂至於灭性，可谓孝乎？”中书省有一磐石，隋内史府君常踞而草诏，及公挥翰跃鳞，每见此石，未尝不泫然流涕。公有至性之道也，不亦孝乎？
    其年修《晋史》笔，削之美，为当时最。孝敬崩，诏公为哀册，上幸九成宫，敕皇太子赴行在所，置酒别殿，享王公以下。时太子英王侍皇帝酒，酒酣，公献寿曰：“天皇合易象，乾将三男震坎艮，今日是也。”上大悦，百官舞蹈称万岁。赐杂物百段，银镂锺一枚。吐蕃不庭，诏英王为元帅，总戎西讨，公赋西征诗一首，上称善，嗟叹者久之，因代英王属和，御笔缮写，朝以为荣。公有属词之美也，不亦文乎？
    黄门侍郎上疏荐高智周、任希古、郭正一、王义方、顾彻、孟利贞等。後皆有重名。历登清贯，及兼左庶子，又表郑祖元、沈伯仪、贺觊、邓元捷、颜强学、崔融等十人为学士，天下服其知人。公为右成务，献封禅书及平夷策，上深纳焉。或有抵罪者，同类数百，经赦令，狱官评经年不决，竟以死论。公上疏陈其滥。诏百寮廷议，狱官及诸宰臣未有所决，公酬对如响，众咸服焉。上叹息曰：“几令我杀无辜之人。”百寮莫不震惧。又上疏陈请备塞垣，未几而匈奴背诞。公有神通之鉴也，不亦明乎？
    仪表魁杰，鬓眉若画，身长七尺四寸，望之俨然，喜愠不形於色。虽至於近习左右，胥徒仆妾，莫不待之以礼。公有行已之方也，不亦恭乎？在饶州六年，以仁明驭下。鄱阳北冈上，忽生芝草一株，郡人以为善政所感，共起一舍，号曰芝亭，因立碑颂德。公有驭人之术也，不亦惠乎？在邛都十馀载，沈研易象，韦编三绝；赋诗纵酒，以乐当年。有《醉後集》三卷行於世。公有安和之德也，不亦康乎？
    上初览万几，公上疏论社稷安危，君臣得失。上大惊，即日召见，不觉膝之前席。叹曰：“览卿疏，若暗室而照天光，临明镜而睹万象。”此後宠遇日隆，每军国大事，必参谋帷幄。在中书独掌机务者五年，出纳帝命，口占数百。上曰：“使卿长在中书，一夔足矣。”大驾东巡，诏公骖乘。上曰：“朕之留卿，若去一目。若断一臂关西事重，一以委卿。”因赐物百段。公有社稷之勋也。不亦重乎？
    若夫有官功者赐其官族，有大行者受其大名。公叔列国之陪臣，犹安社稷；黔娄匹夫之介节，不忘仁义。古今以为通训，书籍以为美谈。况乎辅佐明主，宁济天下，生死无二，始终若一？业高於六相，道贯於五臣。其生也荣，同心比於周、召；其死也哀，陪葬均於卫、霍。岂使易名之典，不及於会同；赐谥之文，不传於终古？门生故吏，愿述德音；博士礼官，伫闻清议。是则锺繇之策，降於皇魏之年；王导之疏，寝於中兴之日，谨状。垂拱元年四月四日，故中书令汾阳公府功曹姓名谨状文昌台考功。窃闻生为贵臣，车服昭其令德；死而不朽，谥号光其大名。今谨桉故府主中书令汾阴公赠秦州都督薛元超，以王佐之才，逢太平之会。抚绥万国，康济兆人。力牧辅轩皇，未为尽善；皋陶佐大禹，犹有惭德。名遂身退，生荣死哀。羽父之请鲁君，抑惟旧典；卫侯之谥文子，庶几前列。谨上。
    ○左武卫将军成安子崔献行状
    祖宏寿，隋获嘉县开国侯。父万善，皇朝左监门将军持节隆州诸军事守隆州刺史上护军成安县开国男，谥曰信。某郡某县崔献年六十七。
    夫推其天命，南端上将之文；考其地灵，比极崆峒之武。厌次有东方曼倩，卓达於孙吴；琅琊有诸葛孔明，深期於管、乐。贞观九年起家太穆皇后挽郎，十六年授营州都督府参军事。燕齐辽远，所以分置营州，天子命我，以参卿军事。太宗文武圣皇帝把斧钺，动璇玑。发西土之人，爰整其旅；问东夷之罪，恭行天罚。公自家刑国，资父事君。乐王粲之神武，弃班超之笔砚。一鼓作气，方轻肉食之谋；七旬舞干，始受昌言之拜。
    二十三年迁除王府西ト祭酒。梁孝王武者，汉皇之少子，广东苑属平台，则司马相如所以骋其词赋；陈思王植者，魏国之天人，游西园拥飞盖，则邯郸子淑所以为其宾友。永徽六年授晋州司士，龙朔三年迁岐州司户。翦桐垂棘，璧相辉。紫凤宝鸡，休祥狎至。从乾值巽之风土，被山带河之国邑。邦君坐啸，方推太守之名；邻国从游，始屈陪臣之礼。寻丁外忧三年，泣血一恸，能使禽兽莫触其松柏，神仙每留其玉石。春秋忽变，有君子之终身；金革不辞，达贤人之俯就。麟德元年有诏起公为左威卫修仁府左果毅都尉，仍命羽林军长上。
    乘舆历日月，步山川，详益地之图书，听干□之律吕。长城十角，尽入提封；高阙三袭，并为州县。於是九姓抗表，请筑安北府城。诏公驰驿，许以便宜从事。则荣奉中旨，计日期还，亲降銮舆，待於故都楼上。虽复东西万里，张博望之寻河；装橐千金，陆大夫之使越。犹未闻降星跸，回帝车。拟於陶侃，扣天门之八袭；方於鲁阳，留白日於三舍。
    若夫类上帝，遍群神，则孔宣父之所刊者五年一狩；登泰山，禅梁甫，则管夷吾之所识者十有二君。秦皇致风雨之迷，魏后积貂羊之耻。夫名山之所望，非我后而谁哉？是以驭苍龙，控玉凤。阴阳不测，发挥於作乐之文；天地无私，揖让於升中之礼。公受命陪祠汶上，扈跸梁阴。列藩卫於环星，受嘉名於捧日。与夫茂陵之下，独留符命之书；河洛之间，不睹汉家之事，岂同年而语也？
    朝鲜旧壤，歌箕子之风谣；斗骨危城，属乌孙之背诞。地惟孤竹，不闻谦让之名；亲则同株，曾无急难之意。特进泉男生，以萧墙扌孽，蔓草方滋，欲去危而就安，思转祸而为福。请归有道，使者相望。天皇ê一物之推沟，诏公於国城内迎接，先之以造化之大，示之以雷霆之威。受其璧，焚其榇，更徵侍子，来朝京阙，亦犹郦生凭轼，入齐国而下其城；贾谊上书，伏匈奴而笞其背。乾封元年诏迁游骑将军左威卫义阳府折冲都尉，仍加上柱国右羽林军长上如故。
    是岁也，太子太师英国公登坛而拜，凿门而出。紫泥明诏，不入於三军之中；黄石奇兵，自行於九天之外。山林为室，不能有藩篱之险；鱼鳖成桥，不能有逃亡之路。诏公出使，预参帷幄。进奇策，纳嘉谋，攘无臂而执无兵，战必胜而攻必取。斩大风之翼，雾卷青邱，卧长鲸之鳞，烟销碧海。二年以平夷功诏除定远将军右武卫中郎将检校左羽林军，总章二年诏迁宣威将军守左武卫将军检校右羽林，袭封成安男，咸亨二年进爵为子，寻奉别敕检校右羽林军，馀如故。
    太夫人以桑榆晚节，雾露沈疴，感年岁之扶危，受皇天之赐药。屡陈表疏，方请告归；频降丝纶，未蒙优许。则知忠臣奉上，多从孝子之门；受命临戎，始见忘家之事。潘安仁之岂弟，始奉轻轩；张景允之纯深，终悲画扇。仪凤三年以内忧解职，寻降诏起复本官，四年加□麾将军，正除左武卫将军，检校右羽林军如故。王人夺服，才闻赵熹之丧；明主相忧，独讶何曾之毁。且割哀而从礼，将以义而断恩。受军麾命服之数，掌期门飞之职。以汉宫清署，忽照边烽；秦塞长城，遂闻胡马。匈奴未灭，霍去病所以辞家；天子动容，周亚夫於焉不拜。
    调露元年诏公龙门镇守，兼於夏州防捍。饮水受命，倍道兼行，鞍甲成劳，晦明为疾。玺书降问，即日追还。中使接迹於家庭，尚药绸缪於锡赉。人生讵几？神道何知？仰观於天，值三军之星落；俯察於地，逢五将之山崩。诏书来北斗之门，图像在南宫之壁。以三年秋七月，薨於紫桂宫右羽林军之官第。诏赐御食，并锦被一张，常服一袭，杂采百五十段；赐物一百段，粟一百石。敕书吊赠，礼越常班；丧葬所资，数优恒典。
    琳琅触目，日月在怀。陶谦则戏引幡旗，贾逵则常陈部伍。闺门有德，欢若友朋；事君无隐，心如铁石。至如出车授钺，东征西讨，孤虚向背，则虽女子之众，可以当於丈夫；前後折旋，则虽妇人之兵，可以蹈於汤火。兔起而凫举，龙腾而凤飞。无战不平，无城不克。有如冯异，羞言大树之功；宛似鲁连，不受黄金之赏。太平之事业行矣，人主之恩荣备矣。山河之宠，久预同盟；社稷之臣，俄悲辍祭。圣君兴悼，列辟相趋。睹高屋而叹良弓，闻鼓鼙而思将帅。宏图秘略，实无得而称焉。追远饰终，请有易其名者，谨状。永隆二年正月十一日。故左武卫将军成安子府功曹某上尚书省考功。名也者，功之表也；谥也者，行之迹也。公叔文子曾辱四邻之交，黔娄先生有馀天下之贵。谨桉故府主左武卫将军上柱国成安子崔献，诞灵辰昴，降德山河。汉阳阎忠，许有良平之策；颍川徐庶，知其管乐之才。生睹太平，仕逢明主。秋风金鼓，有司马之论兵；吉日坛场，有将军之拜职。任重而道远，功成而身退。奄息百夫之特，彼苍者天；厢如千载之人，犹有生气。珠襦玉匣，礼备於丧终；筮短龟长，事从於先见。易名之道，盖取之於旧仪；累德之文，敢希之於执事。谨状。
    ○为薛令祭刘少监文
    中书令河东薛某，谨以清酌中牢之奠，谨祭故少监刘公之灵。惟彼陶唐，有此冀方。上天祚汉，人神攸赞。开国承家，枝分叶散。三貂赫赫於台省，驷马谖谖於里。德之有邻，吐符兮降神；家之积庆，受禄兮宜君。星躔可以冲南越，都邑可以质西秦。言郑公之不死，谓张衡之後身。雍州为积高之地，初登吏部；尚书即喉舌之端，始拜郎官。见天子而题柱，侍明光而握兰。入麒麟之阁，图书掌於河洛；测璇玉之机，造化穷於制作。大风积也，方绝於□天；有力负之，生悲於沟壑。呜乎哀哉！
    言念平生，求其友声。适我愿兮，共得朋从之道；又吾姨也，俱承下嫁之荣。良辰美景，必躬於乐事；茂林修竹，每叶於高情。援ぇ兰而无愧，指金石以当行。谁言倏忽？遽隔幽明。人非兮地是，心折兮骨惊。卜日兮先远，阴□凝兮岁将晚。临平原兮望行，君一去兮何时返？后室兮沈沈，蓬莱山兮寂又阴。苍烟漫兮紫苔深，陈絮酒兮涕沾襟。呜乎哀哉！
    ○同詹事府官寮祭郝少保文
    少詹事邓元机，永昌令令狐恩，府司直王思善、杨炯，主簿郑行该等，谨以清酌庶羞之尊，敬祭太子少保郝公之灵。若夫星象降质，山川受气。以道为尊，以和为贵。轩后梦之於大泽，文王卜之於清渭。实凭舟楫之功，必藉盐梅之味。昭昭北斗，宫号文昌；隐隐西掖，池名凤凰。增万机而参政本，定五字而对休光。珥丰貂之奕奕，识遗佩之锵锵。悬车之岁，方称国老；步辇之荣，遂居师保。刘蕃以光禄缉熙，和峤以尚书赞道。百年方享于期颐，五福冀徵于寿考，西山访药，北壁寻经。金丹不化，玉药何成？梁木斯坏，曲池坐平。府庭飒而色变，寮き惨而相惊。呜乎哀哉！元机等亲闻教义，夙承提奖，怀德音之不忘，痛丹壑之长往。门馆阒寂，帘帷仿像。奠行潦之蘩，庶明灵之降飨。呜乎哀哉！
    ○为梓州官属祭陆妻阝县人
    维垂拱二年太岁丙戌正月壬寅朔二十二日癸亥，长史刘某，谨以清酌庶羞之奠，敬祭陆明府之灵。夫万里之别，犹使饮泪成血，思德音之断绝。况百年之分，能不忧心如薰，想公子兮氛氲？惟彼积德，挺生夫君。天垂白气，地发黄□。江则有汜，为国之纪。君传其政，爱人如子。山则有梁，镇兹一方。君宏其道，视人如伤。久劳於外，路阻且长。曾未期月，人之云亡。呜乎哀哉！哀哀弱嗣，朝暮一溢；皎皎孀妻，颓乎下室。蜀门如剑，长安如日。归路何从？我心如疾，呜乎哀哉！凡我在位，羁官边城。共戮力兮，谁言死生。思其人兮造其户庭，恍无见兮寂无声。称觞兮酹酒，心折兮骨惊。呜乎哀哉！
    ○祭汾阴公文
    维大唐光宅之元祀太岁甲申冬十有二月戊寅朔丁亥御辰，杨炯以柔毛清酒之奠，敢昭告於故中书令汾阴公之贵神。惟公含纯德而载诞兮，禀元精而秀出。备百行而立身兮，半千年而委质。属天地之贞观兮，逢圣人之得一。若夔龙稷Ι之寅亮舜朝兮，若萧曹魏邴之谋猷汉室。悬大名於宇宙兮，立大勋於辅弼，如何斯人而有斯疾？曾未遐寿，中年殒卒。呜乎哀哉！
    若夫家传宝鼎，地辟金沟。文则属词而比事兮，学则八索而九邱，入则东藩之上相兮，出则南面之诸侯。唯尽善兮未善，固虽休而勿休。既知退而知进兮，亦能刚而能柔。大才则九功惟叙兮，大知则万物潜周。崇德广业兮，乐天知命而不忧。呜乎哀哉！
    门馆虚兮寂寞，岁穷阴兮摇落。备物俨兮如存，光灵眇兮焉托？垂む帷与祖帐兮，罢歌台与舞阁。天子惜其毗余兮，群臣思其可作。呜乎哀哉！
    拊循兮弱龄，叨袭兮簪缨。公夕拜之时也。既齿迹於渠阁；公春华之日也，又陪游於层城。参两宫而承顾盼兮，历二纪而洽恩荣。郭有道之青目兮，蔡中郎之下迎。倏焉今古，非复平生。无德不报兮，愿摩顶而至足。有生必死兮，空饮恨而吞声。天惨惨兮气冥冥，月穷纪兮日上丁。藉白茅兮无咎，和黍稷兮非馨。呜乎哀哉！
    ●卷一百九十七
    ☆骆宾王（一）
    宾王，婺州义乌人。初为道王府属，历武功主簿，调长安。武后时数上书言事，下除临安丞，怏怏失志，弃官去。徐敬业举兵，署为府属，军中书檄，皆其词也。
    ○荡子从军赋
    胡兵十万起妖氛，汉骑三千扫阵□。隐隐地中鸣战鼓，迢迢天上出将军。边沙远离风尘气，塞草长萎霜露文。荡子辛苦十年行，回首关山万里情。远天横剑气，边地聚笳声。铁骑朝常警，铜焦夜不鸣。抗左贤而列阵，比右校以疏营。沧波积冻连蒲海，雨雪凝寒遍柳城。
    若乃地分元徼，路指青波。边城暖气从来少，关塞元□本自多。严风凛凛将军树，苦雾苍苍太史河。既拔距而从军，且扬麾而挑战。征旆凌沙漠，戎衣犯霜霰。楼般一举争沸腾，烽火四连相隐见。戈文耿耿悬落星，马足拥飞电。终取俊而先鸣，岂论功而后殿？
    征夫行乐践榆溪，倡妇衔怨坐空闺。蘼芜旧曲终难赠，芍药新诗岂易题？池前怯对鸳鸯伴，庭际羞看桃李蹊。花有情而独笑，鸟无事而恒啼。荡子别来年月久，贱妾空闺更难守。凤凰楼上罢吹箫，鹦鹉杯中休劝酒。同道书来一雁飞，此时缄怨下鸣机。裁鸳帖夜被，薰麝染春衣。屏风宛转莲花帐，夜月玲珑悲翠帷。个日新妆始复罢，祗应含笑待君归。
    ○萤火赋
    余猥以明时，久遭幽絷，见一叶之已落，知四运之将终。凄然客之为心乎？悲哉！秋之为气也。光阴无几，时事如何？大块是劳生之机，小智非周身之务。嗟乎！绨袍非旧，白首如新。谁明公冶之非？孰辨臧仓之？是用中宵而作，达旦不暝。睹兹流萤之自明，哀此覆盆之难照。夫类同而心异者，龙蹲归而宋树伐；质殊而声合者，鱼形出而吴石鸣。苟有会於精灵。夫何患於异类？况乘时而变，含气而生，虽造化之不殊，亦昆虫之一物。应节不愆，信也；与物不竞，仁也；逢昏不昧，智也；避日不明，义也；临危不惧，勇也。事有沿情而动兴，因物而多怀，感而赋之，聊以自广云尔。
    伊元功之播气，有丹鸟之赋象。顺阴阳而亭毒，资变化而含养。每寒潜而暑至，若知来而藏往。既发挥以外融，亦含光而内朗。若夫小暑南收，大火西流，林塘改夏，□物迎秋。忽凌虚而赴远，乍排丛而出幽，均火齐之宵映，如夜光之暗投。逝将归而未返，忽欲去而中留。入槐榆而焰发。若改燧而环周。绕堂皇而影泛，疑秉烛以嬉游。点缀悬珠之网，隐映落星之楼。乍灭乍兴，或聚或散。居无定所，习无常玩。曳影周流，飘光凌乱。泛艳乎池沼，徘徊乎林岸。状火井之沈荧，似明珠之出汉。值冲飙而不烈，逢淫雨而逾焕。灼兮若湛卢之夜飞，的兮像招摇之夕烂。与庭燎而相炫，照重阴於已昏；共爝火而齐息，避太阳於始旦。尔其光不周物，明足自资。偶仙鼠而伺夜，对飞蛾之赴喜。类君子之有道，入暗室而不欺；同至人之无迹，怀明义以应时。
    处幽不昧，居照斯晦。随隐显而动息，候昏明以进退。委性命兮幽元，任物理兮推迁。化腐木而含彩，集枯草而藏烟。不贪热而苟进，每和光而曲全。岂如金而自铄？宁学膏火之相煎？陋蝉蜩之习蜕，怵蝼蚁之慕膻。匪伤蜉蝣之夕，不羡龟鹤之年。抢榆飞而控地，抟扶起而垂天。虽小大之殊品，岂逍遥之异筌？夫何化之斯化？无使然而自然。乃若有来斯通，无往不至。排朱门而独远，青□而自致。匪偷光於邻壁，宁假於阳燧？终犭旬已以效能，靡因人而成事。
    物有感而情动，迹或均而心异。响必应之於同声，道固从之於同类。始未明其趋舍，庸讵识其旨意？子尚不知鱼之为乐，吾又安能知萤之为利？高明兮有融，迁变兮无穷。牛哀倏而化虎，羽泉忽兮生熊。血三年而藏碧，魂一变而成虹。知战场之化，悟冤狱之为虫。彼飞之弱质，尚矫翼而凌空；何微生之多踬，独宛颈以触笼？异璧光之照庑，同剑影之埋丰。觊道迷而可复，庶鉴幽而或通。览光华而自照，顾形影以相吊，感秋夕之殷忧，叹宵行以熠耀。熠耀飞兮绝复连，殷忧积兮明且煎。见流光之不息，怆警魂之屡迁。如过隙兮已矣，同奔电兮忽焉。傥馀光之可照，庶寒灰之重然。
    ○灵泉颂
    闻夫元功幽赞，灵心以有德是亲；至道冥符，笃行以通神为本。若乃天经地义，色养叶於因心；夏清冬温，爱敬宏於锡类。下逮六幽之奥，上洞三光之精。不有至诚，孰云斯感？
    有广平宋思礼，字过庭，皇朝永州刺史之适孙，户部员外顺之长子。伶丁偏露，早丧慈亲。就怀鞠养之恩，长增思慕之痛。弱不好弄，长而能贤，趋庭闻诗礼之风，亢宗勖曾闵之行。事後母徐，以至孝闻。北面兴悲，泣高堂而咎已；东游下位，欢微禄以逮亲。调露二年，来佐百里，俯就微班之列，将申返哺之情。苟立身其若斯，於从政乎何远？
    时岁亢旱，金石行销，远近川原，殆将堙绝。井皆为汤谷，通波尽化污池。太夫人在迟暮之年，有温劳之疾，非滥浆不可以适口，非源泉不可以蠲疴。色养既亏，忧惶靡诉。俄而厅阶之下，忽有清泉自生，因疏导其源，遂流注不竭，味甘若醴，气冷如冰。此邑城控剡山，地连禹穴，基址多石，冈阜无津。爰自兴建以来，久微穿汲之利，非精诚贯於有道，纯志浃於无私，孰能洽冥贶以通幽，导灵泉而致养者也？
    昔汉臣忠烈，穷井飞於一言；姜妇孝思，潜波移於七里。静惟陈迹，彼亦何人？萧县尉柳晃，耿介之士也。道合则金兰若胶漆，情异则轩冕犹埃尘。片善可嘉，朝闻甘於夕死；一诺犹重，黄金贱於白圭。以为执友素交，岂轻肥利禄之谓也？赏音达礼，宁钟鼓玉帛之云乎？所耻者没而无称，所贵者存而不朽。徒怀美志，未遇良材，某出赞荒隅，涂经胜壤。三秋客恨，长怀宋玉之悲；一面交欢，暂雪桓谭之涕。睹斯水之清Г，感若人之精诚。见贤思齐，仰圭璋而有地；挥毫兴颂，镂琬玉以无惭。乃作颂曰：
    粤若稽古，厥初生民。其谁不孝？独我难伦。义不悖道，仁不遗亲，爱敬尽力，孝弟通神。顾我罔极，因心感至。冥契动天，甘泉涌地。泠泠无竭，蒸蒸不匮。曾是我思，永锡尔类。爰有劳人，景行芳尘。事谐则感，道洽斯亲。孝为礼主，名为实宾。倘斯文之不坠，知盛德之有邻。
    ○为齐州父老请陪封禅表
    臣闻元天列象，紫宫通北极之尊；大帝凝图，宏猷畅东巡之礼。是知道隆光宅，既辑玉於□台；业绍礼宗，必涂金於日观。陛下乘乾握纪，纂三统之重光；御辩登枢，应千龄之累圣。故得河浮五老，启赤文於帝期；海荐四神，奉丹书於王会。瑞开三脊，祥洽五□。既而辑总章之旧文，绍辟雍之故事。非烟翼驭，移玉辇於梁阴；若月乘轮，秘金绳於岱。
    臣等职均刍狗，阴谢桑榆。幸属尧镜多辉，照馀光於连石；轩图光耀，追盛礼於枞金。然而邹鲁旧邦，临淄遗俗，俱沐二周之化，咸称一变之风。境接青畴，俯瞰获麟之野；山开翠屺，斜连辨马之峰。岂可使稷山遗氓，顿隔陪封之礼？淹中故老，独奉告成之仪？是用就日披丹，仰璧轮之三舍。望□抒素，叫天阍於九重。傥允微诚，许陪大礼，则梦琼馀息，仰仙阙以交欢；就木残魂，游岱宗而载跃。
    ○自叙状
    伏奉恩旨，令通状自叙所能。某本江东布衣也，幸属大炉贞观，合璧光辉，易彼上农，叨兹下秩，於今三年矣。然而进不能谈社稷之务，立事寰中；退不能扫丞相之门，买名天下。徒以黄离元吉，白贲幽贞。沐少海之波澜，照重光之丽景。虽任能尚齿，载宏进善之规；而观过知人，异降自媒之旨。是用披诚沥恳，以抒愚衷。
    若乃忘大易之谦光，矜小人之鬼行。弹冠入仕，解褐登朝，饰怀禄之心，效当年之用，莫不犭旬名养素，励朽磨铅。自谓身负管、乐之资，志怀周、召之业，若斯人者，可胜道哉？而修誉察能，听言观行。舍真筌而择士，沿虚谈以取才。将恐有其语而无其人，得其实而丧其实。故曰：“知人不易，人不易知。抑又闻之：知臣莫若君，知子莫若父。诚能简材试剧，考绩求功，观其所由，察其所以，临大节而不可夺，处至公而不可干，冀斯言之无亏，於从政乎何有？
    若乃脂韦其迹，乾没其心，说已之长，言身之善，容冒进，贪禄要君，上以紊国家之大猷，下以渎狷介之高节，此凶人以为耻，况吉士之为荣乎？所以令其能，斯不奉令。谨状。
    ○对策文三道
    问岱岳游魂，入佳城而怛化；瀛洲羽客，竦鹤辔而轻举。虽则备於缣素，昭晰可观；求诸耳目，虚无罕验。弃杖成龙，有异虞翻之旨；衔恩结草，宁符宗岱之言？二者何从？尔其扬扌。
    对：遐观素论，眇觌元风，惟鬼惟仙，难究难测。至夫滕公长往，佳城开白日之徵；洪崖不归，层邱控紫□之盖。或祟成苍狗，自是赵王之神；道叶赤龙，爰通陆安之冶。玉垒变苌宏之血，金阙化浮邱之灵。固能目睹桑田，来作西王之使；魂游蒿里，还为北帝之臣。然而将圣生邹，本忘情於语怪；多材封鲁，亦默论於通仙。洎乎大义既乖，斯文将坠，於是八儒三墨之道，异轸分驰；九流百家之文，殊途竞爽。语仙则有无交战，语鬼则虚实相纷。遂使结草抗军，爰乖宗岱之论；化竹游水，有异虞翻之言。然而博访古诗，缅寻曩册。犭旬其浮说，徒有奔竞之谈；求诸至言，抑匪通经之旨。何则？高明瞰室，已著六爻之文；太虚游形，式编三洞之。故齐君出猎，遇豕啼於贝邱；周嗣登仙，游鹤轩於洛浦。况乎干宝硕德，已辑搜神之书；刘向通儒，非无列仙之传。斯皆实录，谅匪虚谈，谨对。
    问士、农、工、商，四民各业，废一不可。取譬五材，而阙里致言；鄙於学稼，漆园起论。爰称绝机，岂先圣垂文？义有优劣，将随方设教。理或变通者哉？汝其矢陈，用启前惑。
    对：出震登皇，垂衣裳而驭；乘乾践帝，顺舒惨而字氓。莫不列九土以开疆，因四人而安业。故农为政本，两汉举力田之勤；财用聚人，九市列惟金之利。陟龙门而就日，入仕弹冠；断蝉翼以成风，追工运斧。咸用因人成事，随利济时。盖五帝通规，三王茂范。然则泣麟上圣，训三千以领徒；梦蝶幽人，抟九万以齐物。欲使邱门志学，折以问农之言；汉渚绝机，抒以灌园之巧。斯乃变通权数，趋舍适宜。当今海内安，天下乐业，士食旧德，农服先畴。自可孙宏献书，以待公车之制；王丹载酒，时慰田家之劳，谨对。
    问：四十强仕，七十悬车，著在格言，存诸甲令。然则颜驷韫价，殆乎白首；和尊播美，始自龆年。欲使滋泉之彦必臻，洛阳之才无舍，则是防或爽，襟带徒施。其道如何？伫闻嘉答。
    对：窃闻大人有作，义伫良材；贞士徇名，理资明主。是知君必待士，士必待君。故使飞龙在天，圣智有贤明之佐；巨鱼纵壑，元后得唐虞之臣。然则否泰或爽，材运难并。岁渐悬车，尚牧淄原之豕；年甫志学，且珥汉庭之貂。是知因藉时来，和君播元龆之俊；当其未遇，颜生致白首之勤。语其古今稽之运会，虽则人事，抑亦天时。当今乘六御天，得一居帝；翘车猎彦，束帛旌贤。故丛桂幽人，罢韬真於文豹；青莲江使，自裂兆於非熊。岂止洛阳之才，来仪汉国；滋泉之叟，降止周朝而已哉？某谈乏二龙，识迷三豕，徒以钻木轻焰，仰扶而耀辉；化草馀光；对含桂而炫彩。回皇如失，俯仰多惭。谨对。
    ○上吏部裴侍郎书
    四月一日，武功县主簿骆宾王谨再拜，奉书吏部侍郎裴公执事。《易》曰：“书不尽言，言不尽意。”然则理存乎象，非书无以达其微；词隐乎情，非言无以筌其旨。仆诚鄙人也。颇览前事，每读古书，高堂九仞，曾参负北向之悲积粟万锺，季路起南游之叹，未尝不废书辍卷，流涕沾襟。何则？情蓄於中，事符则感；形潜於内，迹应斯通。是用布腹心，沥肝胆，庶大雅含宏之量，矜小人悃款之诚，惟君侯察焉。
    宾王一艺罕称，十年不调。进寡金、张之援，退无毛、薛之游。亦何尝献策干时，高谈王霸，才扬已，历底公卿？不汲汲於荣名，不戚戚於卑位，盖养亲之故也，岂谋身之道哉？不图君侯忽垂过听之恩，任以书记之事。似人则多惭阮，入幕则高谢郄超。昔聂政、荆轲，刺客之流也；田光、豫让，烈士之分也。咸以势利相倾，意气相许，尚且捐躯燕、赵，甘死秦、韩。今君侯无求於下官，见接以国士，正当陪麾後殿，奉节前驱，贾馀勇以求荣，效轻生而答施。而顾逡巡於成命。踌蹰於从事者，徒以夙遭不造，幼丁闵凶，老母在堂，常婴羸恙。藜藿无甘旨之膳，松贾阙迁厝之资。抚躬存亡，何心天地？故寝食梦想，噬指之恋徒深；岁时尝，崩心之痛罔极。
    若仆者，固名教中一罪人耳，何面目以奉三军之士乎？况属天伦之丧，奄逾七月；违膝下之养，忽以三年。而凶服之制行终，哀疚之情未泄。兴言永慕，举目增伤。夫怨於心者，哀声可以应木石；感於情者，至性可以通神明。故徐元直指心以求辞，李令伯陈情以穷诉。上以弃兴王之佐命，下以全奉亲之笃诚，而蜀主不以为非，晋君待之愈厚。此二人者，岂贪贫贱，恶荣华，厌万乘之交，甘匹夫之辱也？盖有不得已者哉！
    人有乾没为心，脂韦成性，舍慈亲之色养，许明主以驱驰，内忘顾复之私，外存傅会之眷。薄骨肉，厚荣宠，苟背恩而自效，则君侯何以处之？且义士期乎贞夫，忠臣出乎孝子。既不能推心以奉母，亦安能死节以事人？虽物议之无嫌，实吾斯之未信也。况流沙一去，绝塞千里。子迷入塞之魂，母切倚闾之望。就令观以卒岁，仰南薰之不赀；而使忧能伤人，迫西山而何几？君侯情深锡类，道叶天经，明恕待人，慈心应物。傥矜犬马之微愿，悯乌鸟之私情，宽其负恩，遂其终养，则穷魂有望，老母知归。宾王死罪再拜。
    ○与程将军书
    昨见武郎将，备陈将军之言，恩出非常，谈过其实，恭闻嘉惠，深用惭惶。君侯怀管、乐之才，当卫、霍之任，丰功厚利，盛德在人，送往事居，元勋盖俗，智足以兴王业，道足以济苍生，尚且屈公侯之尊，伸莞库之士。若下仆者，天地一无用刍狗耳，粤自旌贲之辰，即逢圣明之历。材不经务，不能成佐命之功；智不通时，不能包周身之虑。加以天资木强，不能屈节权门；地隔蓬心，不能买名时议。常愿为仁由已，丧我於吾，见机可以绝机，无用之为有用，随时任其舒卷，与物同其波流者矣。
    其於木也，鲁班无所措其钩绳；其於驾也。伯乐无所施其衔策。不悟圣朝发明扬之诏，君侯缉雍熙之道。曲垂提奖，广借游扬。猥以樗栎之姿，忝预贤良之荐。当今鸿都富学，麟阁多英，非游夏不可以升堂，非夔牙不可以击节。倘片言失德，事暴区中，匹夫窃议，语流天下，进乖得贤之举，退贻薄德之讥，恐不肖之躯，为高明之累耳。必能一盼增价，九术先登，燕昭为市骏之资，郭隗居礼贤之始，则当效驽骀之用，饰固陋之心，陶铸尧舜之典谟，宪章文武之道德。上以究三才之能事，下以通万物之幽情。将使词翰为行已外篇，文章是立身岐路耳！又何足道哉？言而不惭者，恃惠子之知我也。
    所恨禁门清切，造别无缘；官守牵缠，程期有限。某尚期辞满，倘泛孤舟。万里烟波，举目有江河之限。百龄心事，劳生无晷刻之欢。嗟乎！流水不穷，浮□自远。г襟此别，把袂何时？恃以平生之私，忘其贵贱之礼。幸勿为过，谨不多谈。
    ○答员半千书
    张评事至，辱惠书及诗。把玩无厌，如有叙，上言离恨，下勖交情，笃以猛风乾苏之谈，弥以骤雨湿薪之喻。虽闻义则徙，道存於起予；而似人失伦，事均乎玩物。借如诚说，盖足下之不知言；倘或剧谈，岂吾人之所仰望？
    夫鲲之为鱼也。潜碧海，泳沧流，沈鳃於勃海之中，掉尾乎风涛之下，而濠鱼井鲋，自以为可得而齐焉。鹏之为鸟也，刷毛羽，恣饮啄，戢翼於天地之间，宛颈乎江海之畔，而双凫乘雁，自以为可得而亵焉。及其化羽垂天，抟风九万，振鳞横海，击水三千，宁肯借翰於抢榆，假力於在藻，资江滨涓流之水，待堀果扬尘之风哉？故张子房之达人也，击水抟风之适焉？朱买臣之屈已也，戢翼沈鳃之致焉。足下雅得古人之致，不乏先贤之遇，自守庄筌，无婴魏网。亦宁不知在藻抢榆之力，非击水抟风之助哉？而词旨殷勤，深所未谕；盍言尔志，岂若是乎？
    夫人生百年，物理千变，名利宠辱之形立矣，爱憎毁誉之迹生焉。其有道在则尊，德成而上。幽贞为虚白之室，静默为太元之门。知轩冕是傥来，悟荣华非力致。苟斯道之不坠，亦何患乎无成？而欲图侥幸於权重之交，养声誉於众多之口，所以杨朱徘徊於岐路，阮籍怵惕於穷途。嗟乎！霜往露来，岁寒不待；山高河广，离会无时。桂树寒花，公子去而忘返；松岩春草，王孙游以不归。去矣员生，远离隔矣；音尘不嗣，情其劳矣；畏途穷谷，静躁殊矣。惠而好我，无密尔音。
    ○与博昌父老书
    月日，骆宾王致书於博昌父老等，承并无恙，幸甚幸甚！□雨俄别，封壤异乡；春渚青山，载劳延想。秋天白露，几变光阴。古人云：“别易会难。”不其然也？自解携襟袖，一十五年，交臂存亡，略无斗在。张学士溘从朝露，辟闾公倏掩夜台。故吏门人，多游蒿里；耆年宿德，但见松邱。鸣乎！泉壤殊途，幽明永隔；人理危促，天道奚言？感今怀旧，不觉涕之无从也。过隙不留，藏舟难固。追维逝者，浮生几何？哀缘物兴，事因情感。虽蒙庄一指，殆先觉於劳生；秦佚三号，讵忘情於怛化？啜其泣矣，尚何云哉？
    又闻移县就乐安故城，廨宇邑居，咸徙其地；里开阡陌，徒有其名。荒径三秋，蔓草滋於旧馆；颓墉四望，拱木多於故人。嗟乎！仙鹤来归，辽东之城郭犹是；灵乌代谢，汉南之陵谷已非。昔吾先君，出宰斯邑，清芬虽远，遗爱犹存。延首城池，何心天地？虽则山河四塞，是称无棣之墟；松贾千秋，有切惟桑之里。故每怀夙昔，尚想经过，于役不遑，愿言徒拥。今西成有岁，东户无为。野老清谈，怡然自得；田家浊酒，乐以忘忧。故可洽赏当年，相欢卒岁，宁复惠存旧好，追思昔游？所恨企予望之，经途密迩，伫中衢而空轸，巾下泽而莫因。风月虚心，形留神送。山川在目，室迩人遐。以此怀劳，增其叹息。情不遗旧，书何尽言？
    ○与亲情书
    风壤一殊，山河万里。或平生未展，或暌索累年。存没寂寥，吉凶阻绝。无由聚泄，每积凄凉。近缘之官，佐任海曲。便还故里，冀叙宗盟，徒有所怀，未毕斯愿。不意远劳折简，辱逮堙沦。虽未叙言，如披面。晚夏炎郁，并想履宜。宾王疾患，忽无况耳。
    ○与亲情书
    某初至乡闾，言寻旧友，耆年者化为异物，少壮者咸为老翁。山川不改旧时，邱陇多为陈迹。感今怀古，抚存悼亡，不觉涕之无从也。询问子侄，彼亦凋零，永言伤情，增以悲恸。虽死生之分，同尽此途，而存亡之情，岂能无恨？终朝展接，以申阔怀。取此月二十日栖桐成礼，事过之后，始得可行。祗叙尚赊，仰系何极？各愿珍勖，远无所诠。
    ●卷一百九十八
    ☆骆宾王（二）
    ○上瑕邱韦明府启
    宾王启：侧闻戢翮触笼，负垂天而影；伏枥羁蹄，望绝尘而足。故以游莲遇绁，悟宋王於婴罗；在藻迷波，顾蒙庄於煦辙。是以临淄遣妇，寄束於齐邻；邯郸下客，效处囊於赵相。
    伏惟明府公缔址琼峰，灵岳蔽丹霄之景；图基珠浦，神流沃清汉之波。玉札飞文，综宏词於楚傅；金ぷ缉艺，味雅道於扶阳。孕兰畹而生姿，沣灞锺高门之庆；产铜溪而写锷，荆蓝资象德之祯。幼辨羝羊，演飞龙之秘策；夙谈孔雀，对家禽之丽词。赤野浮价之光，珠胎莹色；丹穴陪来仪之迅，凤彩含姿。灵襟转璧，绚逸照於兰池；神府惊，韵清音於桂浦。谈丛散馥，韫馀气於九兰；笔海飞涛，骇洪波於八水。绾铜麟甸，制锦凫郊；化洽下车，恩孚揽辔。德声含咏，仁风飘十地之雄；道化编谣，惠露洒三天之渥。狎中牟之驯雉，岂惧骁媒？惊重泉之瑞鸾，非关照舞。虽则尘飞范甑，垂银有结绶之华；而乃调理宓弦，烹鸡屈函牛之量。加以招携白屋，劝诱青衿，遂使漱流逸客，望骥足以□蒸；栖泌遗才，款龙门而雾会。
    某纬萧末品，拾艾幽人。寓迹雩坛，挹危直之秘说；托根磬渚，戢战胜之良图。幸以奉训趋庭，束情田於理窟；从师负笈，私默识於书林。至於九流百氏，颇探其异端；万卷五车，亦研其奥旨。将欲优游三乐，负杖以终年；栖迟一邱，鸣弦而卒岁。谅以糟糠不赡，甘旨之养屡空；箪食无资，朝夕之欢宁展？是以祈安阳之捧檄，似毛义之清尘，思鲁国之执鞭，蹈孔圣之余志。属以蛩秋应节，雁序戒时，飙金将露玉共清，柳黛与荷缃渐歇。实含毫振藻之际，离经析理之期，不揆雕朽之材，窃冀迁乔之路。辄期泛爱，轻用自媒。傥荆璞无见致疑，夜光不逢桉剑，则沈骸九死，终望衔珠；殒首三泉，徒希结草。载尘清瞩，影外惭，冒渎威严，循心内骇。谨启。
    ○和学士闺情诗启
    某启：学士袁庆隆奉宣教旨，垂示闺情诗并序。跪发珠韬，伏膺玉札。类西秦之镜，照彻心灵；同指南之车，导引迷误。
    窃惟诗之兴作，肇基邃古。唐歌虞咏，始载典谟；商颂周雅，方陈金石。其后言志缘情，二京斯盛；含毫沥思，魏晋弥繁。布在缣简，差可商略。李都尉鸳鸯之词，缠绵巧妙；班婕妤霜雪之句。发越清迥。平子桂林，理在文外；伯喈翠鸟，意尽行间。河朔词人，王、刘为称首；洛阳才子，潘、左为先觉。若乃子建之牢笼群彦，士衡之藉甚当时，并文苑之羽仪，诗人之龟镜。爰逮江左，讴谣不辍。非有神骨仙材，专事元风道意。颜、谢特挺。戕代典丽。自兹以降，声律稍精。其间沿改，莫能正本。
    天纵明眷，卓尔不群。听新声鄙师涓之作，闻古乐笑文侯之睡。以封鲁之才，追自卫之迹。宏兹雅奏，抑彼淫哇。澄五际之源，救四始之弊。固可以用之邦国，厚此人伦。俯屈高调，聊同下里；思入态巧，文随手变。侯调惭其曼声，延年愧其新曲。走以不敏，谬蒙提及。谨申奉和，轻以上呈。未近咏歌，伏深悚恧。谨启。
    ○上司刑太常伯启
    侧闻鲁泽祥麟，希委质於宣父；吴坂逸骥，实长鸣於孙阳。是则所贵在乎见知，所伸由乎知已。故雕其朴峄山有半死之桐，赏其声柯亭无永枯之竹。
    伏惟太常伯公仪天耸扌，横九霄而拓基；浸地开源，控四纪而疏派。自赤文荐祉，曲阜公帝子之灵；紫气浮仙，函谷诞真人之秀。本支百代，君子万年。道叶神交，黄石授帝师之略；德由天纵，白星降王辅之精。峰秀学山，列三坟而仰止；澜清笔海，委四渎以朝宗。登小鲁之岩，辨练光於曳马；临大吴之国，识宝气於连牛。垂秋实於谈丛，绚春花於词苑。辩河飞箭，激流翻白马之津；文江散珠，圆波漱骊龙之穴。是用德茂麟趾，削桐叶以分；道焕鹤池，映桃花而曳绶。
    既而揆留皇鉴，忠简帝心。奉职春宫，烁离光於青殿；代工天府，明台曜於紫宸。综理元风，变调元气。含辉礼乐，皎爱日以流光；毓彩文昌，映德星而开照。若乃识度宏远，器宇疏通。明允笃诚，盛业隆於后土；惠和忠肃，元功格於上天。则伊陟谢其缉熙，巫咸惭其保。举才应器，与士无私。水镜澄花，炫金波於灵府；水壶彻鉴，朗玉烛於神机。则邓攸莫际其澜，卢毓罕窥其术。故使妍虽各安其分，轻重不失其权。五教克敷，百揆时叙。折冲千里，鲁连谈笑之工；师表一时，郭泰人伦之度。加以分庭让士，虚席礼贤。片善经心，揖仲宣於蔡席；一言合道，接然明於郑阶。
    某蓬芦布衣，绳枢韦带，自弱龄植操，本谢声名；中年誓心，不期闻达。上则执鞭为士，王庭希干禄之荣；次则捧檄入官，私室庶代耕之愿。然而忠不闻於十室，学无专於一经。退异善藏，进殊巧宦。抟羊角而高翥，浩若无津；附骥尾以上驰，邈焉难托。实欲投竿垂饵，晦名迹於渭滨；抱瓮灌园，绝机心於汉渚。幸属乾坤贞观，乌兔光华。嵩山动万岁之声，德水应千年之色。虽无为光宅，欣预比屋之封；而有道贱贫，耻作归田之赋。於是来瓮牖，利见金门。指帝乡以望□，赴长安而就日。美芹之愿，徒有献於至尊；蟠木之姿，谁为容於左右？明公决几成务，论道经邦。一顾之隆，骀足逾於仙骥？片言之重，鱼目轶於灵蛇。庶望顾兔离箕，动薰风於舜海；从龙润楚，霈甘泽於尧□。则脍馀之鱼，希振鳞於吴水；膳後之豕，翻化龟於鲁津。拜伏阶墀，增惧木谷。谨启。
    ○上李少常启
  </div>
  <div class="pagination">
   <a href="全唐文_page127.html">
    上一页
   </a>
   <span>
    ...
   </span>
   <a href="全唐文_page123.html">
    123
   </a>
   <a href="全唐文_page124.html">
    124
   </a>
   <a href="全唐文_page125.html">
    125
   </a>
   <a href="全唐文_page126.html">
    126
   </a>
   <a href="全唐文_page127.html">
    127
   </a>
   <span class="current-page">
    128
   </span>
   <a href="全唐文_page129.html">
    129
   </a>
   <a href="全唐文_page130.html">
    130
   </a>
   <a href="全唐文_page131.html">
    131
   </a>
   <a href="全唐文_page132.html">
    132
   </a>
   <a href="全唐文_page133.html">
    133
   </a>
   <span>
    ...
   </span>
   <a href="全唐文_page129.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
