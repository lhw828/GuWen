<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 603 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 603 页/共 658 页
  </h1>
  <div class="content">
   案释氏源流，本中国所斥，投之荒裔，以御魑魅者也。乃至舜时，窜杌于三危，《左传》允姓之奸居于瓜州是也。杜预以允姓阴戎之别祖，与三苗俱放于三危。《汉书·西域传》：塞种本允姓之戎，世居敦煌，为月氏迫逐，遂住葱岭南奔。又谓悬度、贤豆，身毒、天毒，仍论转以塞种为释种，其实一也。允姓与三苗比居，教迹和洽。其释种不行忠孝仁义，贪诈甚者，号之为佛。佛者戾也。或名为勃，勃者乱也。而陛下以中华之盛胄，方尊姚、石、羌、胡之轨躅。窃不取一也。
　　又案释迦出戎，剖胁而诞，摩耶遂殂，事符枭獍。年长争立，内不自安，背父叛君，逆节弥甚。达多投石，难陀引弓，变革常道，自饿形骸，安能济物？聚合凶徒，易衣削发，设言虚诞，不足承禀。九十六道，此道最贪，叶彼淫愚，众多崇信。至如琉璃诛释，瞿昙路左视之，在生亲尚不存，既殁疏何能救？斯即不行忠孝，若天下习之，陛下则无以自处。不取者二也。
　　今僧尼不耕不偶，俱断生育，傲群陵亲，违礼损化，一不经也。凡在生灵，夫妇配合，产育男女。胡法反之，多营泥木，专求布施，宁非巨戾？二不经也。奸胡矫诈，自称大觉，而比丘徒党，行淫杀子，僧尼悉然。害蝼蚁而起浮图，费才力而角堂宇。若牟尼能照而故纵淫杀，便是诈称慈悲；徒能照而不能救，又是大觉于群生无益，而天下不觉。三不经也。胡法悭贪，唯财是与，直是行三毒而害万方，未见修六度而隆三宝。四不经也。佛家遗教，不耕垦田，不贮财谷，乞食纳衣，头陀为务。今则不然，数十万众，无心兰若，从教不耕者众，天下有饥乏之忧。违教，设法不行，何须此法？进退未为尽理，五不经也。涅发问，世尊来后，经教若为，得与波旬经别。观此发问，则瞿昙存日，门徒不能分辨真伪，况中华避役奸诈之侣，焉不迷惑者。涅王害父，耆婆叙状。佛以理除，令其迷解。俗唯事结，惑网愈深，故以阴界入中，求父不得。本唯妄想，谓父实人，横生图害，取其重位。若先达解，知父本空，何心起逆？国亦非有。由佛开化，达悟妄心，退悔惭谢，获无根信。融缜立论，无能破之。自古帝师，诸侯宾友，千载一逢，犹如旦暮，贤明希世，宇宙独立。今乃削发千群，不臣万众，称为帝师，未之可也。姚石玉食三千，佛寺琼宫八百，供敬厚矣，终获苗胤屠灭。宋齐已降，莫惩前失。僧出寒微，夫免租役，无期诣道，志在贪淫，窃盗华典，倾夺朝权。凡有十等：一曰营缮广厦，僭拟皇居也。二曰兴建大室，庄饰胡像，僭比明堂宗祀也。三曰广译妖艳言，劝行流布，轹帝王之诏敕也。四曰交纳泉布，卖天堂五福之虚果，夺大群之德赏也。五曰豫征收赎，免地狱六极之谬殃，夺人主之刑罚也。六曰自称三宝，假托四依，坐傲群王，此取威之术也。七曰多建寺像，广度僧尼，此定霸之基也。八曰三长六纪，四大法集，此别行正朔，密行征发也。九曰设乐以诱愚小，俳优以招远会，陈佛土安乐，斥王化危苦，此变俗移风，征租税也。十曰法席聚会，邪谋变通，称意赠金，毁破遭谤，此吕尚之六韬秘策也。凡此十事，不容有一，萌兆微露，即合诛夷。今乃瓷意流行，排我王化。方又击鸿钟于高台，期阙庭之箭漏，挂幡盖于长刹放充庭之卤簿，征玉食以斋会，杂王公之享燕，唱高越之赞呗，象食举之登歌，叹功德则比陈词之祝史，受亻亲施则等束帛之等差，设威仪则效旌之文物，凡诸举措，窃拟朝仪云云。陛下方更倾储供寺，万乘拟附庸之仪；肃拜僧尼，三事执陪臣之礼。宠既隆矣，侮亦剧矣。臣不取者四也。
　　陛下以因果有必定之期，报应无迁延之业，故崇重像法，供施弥隆，劳民伐木，烧掘蝼蚁，损伤和气，岂顾大觉之慈悲乎？胡鬼堪能致福，可废儒道，释秃足能除祸，屏绝干戈。今乃重关以备不虞，击柝以争空地。杀蝼蚁而营功德，既乖释典；崇妖邪而行诌祭，又亏名教。五尺牧竖，犹知不疑，四海之尊，义无二三其德。臣为陛下不取五也。
　　秦政受诳于三山，汉彻见欺于五利，信顺妖讹，一至于此，不察情伪，岂惩前失？宋齐两代，重佛敬僧，国移庙改者，但是佛妖僧伪，奸诈为心，堕胎杀子，昏淫乱道故使宋齐磨灭。今宋齐寺像见在，陛下承事，则宋齐之变不言而显矣。今僧尼坐夏，不杀蝼蚁者，爱含生之命也。而傲君父，妄仁于昆虫也。堕胎杀子，反养于蚊虻也。夫易者，君臣、夫妇、父子，三岁六纪也。今释氏君不君，乃至子不子，纲纪紊乱矣。云云。（《广弘明集》七）
　　◇见执下辩
　　自伤年几摧颓，恐功名不立，舍儿女之情，起风云之事，故挟天子诛权臣。（《北史》八十三）
　　◎刘洛真
　　◇选像记
　　延昌元年岁次壬辰十一月丁亥朔四日，清信士弟子刘洛真兄弟为亡父母敬造弥勒像二区，使亡父母托生紫微安乐之处。还愿七世父母，师僧眷属，见在居门，老者延年，少者益算，使法界有生，一时成佛，咸愿如是。（碑拓本）

卷五十二
◎王延业
　　延业，太原人，宣武时为太学博士，孝明末迁著作佐郎监典校书，除三公郎，于河阴遇害。
　　◇皇太后舆驾议
　　案《周礼》，王后有五略，重翟以从王祠，厌翟以从王飨宾客，安车以朝见于王，翟车以亲桑，辇车宫中所乘。又《汉舆服志》云：秦并天下，阅三代之礼，或曰殷瑞山车，金根之色，殷人以为大辂，于是始皇作金根之车。汉承秦制，御为乘舆。太皇太后、皇太后皆御金根车，加交络、帷裳，非法驾则乘紫车，云ね文画，黄金涂五末，盖瓜在右驾三马。阮谌《礼图》并载秦汉已来舆服，亦云：金根辂，皇后法驾乘之，以礼婚见庙；桑辂，后法驾，乘之以亲桑；安车，后小驾，乘之以助祭；山车，后行则乘之；绀车，后小行则乘之，以哭公主、邑君、王妃、公侯夫人；入阁舆，后出入阁、宫中小游则乘之。晋《先蚕仪注》：皇后乘云母安车，驾六鬼案周、秦、汉、晋车舆仪式，互见图书，虽名号小异，其大较略相依拟。金根车虽起自秦造，即殷之遗制，今之乘舆五辂，即此之谓也。案《阮氏图》，桑车亦饰以云母，晋之云母车即是，一与周之翟车其用正同。安车既名同周制，又用同重翟。山车，案《图》饰之以紫。绀车虽制用异于厌翟，而实同用。于今入阁舆与辇其用又同。案《图》，今之黑漆画扇辇，与周之辇车其形相似。窃以为秦减周制，百事创革，官名轨式，莫不殊异。汉魏因循，继踵仍旧，虽时有损益，而莫能反古。良由寺久远，典仪殊缺，时移俗易，物随事变。虽经贤哲，祖袭无改。
　　伏惟皇太后睿圣渊凝，照临万物，动循典故，贻则后王。今辄竭管见，稽之《周礼》，考之汉晋，采诸图史，验之时事，以为宜依汉晋：法驾则御金根车，驾四马，加交络帷裳；御云母车，驾四马，以亲桑；其非法驾则御紫车，驾三马；小驾则御安车，驾三马，以助祭；小行则御绀车，驾三马，以哭公主、王妃、公侯夫人；宫中出入则御画扇辇车。安棹事，比之《周礼》，唯阙从王飨宾客及朝见于王之乘。窃以为古诸诸侯有朝会之礼，故有从飨之仪。今无其事，宜从省略。又今之皇居，宫掖相逼，就有朝见，理无结驷，即事考实，亦宜阙废。又哭公主及王妃，《周礼》所无，施之于今，实合事要。损益不同，用舍随时，三代异制，其道然也。又金根及云母，驾马或三或六，访之《经礼》，无驾六之文。今之乘舆，又皆驾四，义符古典，宜仍驾四。其余小驾，宜从驾三。其制用形饰，备见图志。（《魏书·礼志四》。熙平元年六月，太学博士王延业议。）
　　◇胡太后父庙制议
　　案《王制》云：诸侯祭二昭二穆，与太祖之庙而五。又《小记》云：王者立四庙。郑玄云：「高祖以下，与始祖而五。」明立庙之正，以亲为限，不过于四。其外有大功者，然后为祖宗。然则无太祖者，止于四世，有太祖乃得为五，礼之正文也。《文王世子》云：「五庙之孙，祖庙未毁，虽为庶人，冠、娶必告。」郑玄云：「实四庙而言五庙者，容高祖为始封群之子。」明始封之君，在四世之外，正位太祖，乃得称五庙之孙。若未有太祖，已祀五世，则郑无为释高祖为始封君之子也。此先儒精义，当今显证也。又《丧服传》曰：「若公子之子孙有封为国君者，则世世祖是人也，不祖公子。」郑玄云：「谓后世为君者，祖此受封之君，不得祀别子也。公子若在高祖以下，则如其亲服，后世迁之，乃毁其庙尔。」明始封犹在亲限，故祀止高祖。又云如亲而迁，尤知高祖之父不立庙矣。此又立庙明法，与今事相当者也。又《礼纬》云：「夏四庙，至子孙五。殷五庙，至子孙六。」注云：「言至子孙，则初时未备也。」此又显在《纬》籍，区别若斯者也。又晋初，以宣帝是始封之君，应为太祖，而以犹在祖位，故唯祀征西已下六世。待世世相推，宣帝出居太祖之位。然后七庙乃备。此又依准前轨，若重规袭矩者也。窃谓太祖者，功高业大，百世不迁，故亲庙之外，特更崇立。苟无其功，不可独居正位，而遽见迁毁。且三世已前，庙及于五；玄孙已后，祀止于四。一与一夺，名位莫定，求之典礼，所未前闻。
　　今太上秦公，疏爵列土，太启河山，传祚无穷，永同带砺，实有始封之功，方成不迁之庙。但亲在四世之内，名班昭穆之序，虽应为太祖，而尚在祢位，不可远探高祖之父，以合五者之数。太祖之室，当须世世相推，亲尽之后，乃出居正位，以备五庙之典。夫循文责实，理贵允当，考创宗礻方，得礼为美。不可苟荐虚名，取荣多数，求之经记，窃谓为允。又武始侯本无采地，于皇朝制冷，名准大夫。案如礼意，诸侯夺宗，武始四时蒸尝，宜于秦公之庙。（《魏书·礼志二》。神龟初，灵太后父司徒胡国珍薨，赠太上秦公。时疑其庙制，太学博士王延业议。）
　　◎王僧奇
　　僧奇，熙平初为四门小学博士。
　　◇宗室助祭议
　　案《孝经》曰：「郊祀后稷以配天，宗祀文王于明堂以配上帝。」然则太祖不迁者，尊王业之初基；二祧不毁者，旌不朽之洪烈，其旁枝远胄，岂得同四庙之亲哉？故《礼记·婚义》曰：「古者妇人先嫁三月，祖庙未毁，教于公宫。祖庙既毁，教于宗室。」又《文王世子》曰：「五庙之孙，祖庙未毁，虽庶人冠娶必告，死必赴，不忘亲也。亲未绝而列于庶人，贱无能也。」郑注云：「赴告于君也。实四庙，言五者，容显考为始封君子故也。」郑群别其四庙，理协二祭。而四庙者，在当世服属之内，可以与于子孙之位，若庙毁服尽，岂得同于此例乎？敢竭愚昧，请以四庙为断。（《魏书·礼志二》。江阳王继表，言道武曾孙宜得预祭。灵太后令议定以闻。曾奇等议。又见《通典》五十一。）
　　◎刘季明
　　季明，孝明时四门博士。
　　◇改葬尼太后服制议
　　案《丧服》虽云「改葬缌」，文无指据，至于注解，乖异不同。马融、王肃云本有三年之服者，郑及三重（案，此语上下并有脱文）。然而后来诸儒，符融者多，与玄者少。今请依马、王诸儒之议，至尊宜服缌。案《记》：「外宗为君夫人，犹内宗。」郑注云：「为君服斩，夫人齐衰，不敢以亲服至尊也。」今皇太后虽上承宗庙，下临朝臣，至于为姑，不得过期，计应无服。其清河、汝南二王母服三年，亦宜有缌。自余王公百官，为君之母妻，唯期而已，并应不服。（《魏书·礼志四》。神龟元年十一月，崔光上言。四门博士刘季明议。又略见《通典》一百二。）
　　◎郑六
　　六，孝明时太常博士。
　　◇改葬尼太后服制议
　　谨检《丧服》并中代杂论，《记》云：「改葬缌。」郑注：「臣为君，子为父，妻为夫。亲见尸柩，不可以无服，故服缌。」三年者缌，则期以下无服。窃谓郑氏得服缌之旨，谬三月之言。如臣所见，请依康成之服缌，既葬而除。（《魏书·礼志四》。神龟元年十一月，太常博士郑六议。又略见《通典》一百二。）
　　◎薛钦
　　钦，孝明时为三门都将。
　　◇上言船运租调
　　计京西水次汾、华二州，恒农、河北、河东、正平、平阳五郡年常绵绢及赀麻皆折公物，雇车牛送京。道险人敝，费公损私。略计华州一车，官酬绢八匹三丈九尺，别有私民雇价布六十匹；河东一车，官酬绢五匹二丈，别有私民雇价布五十匹。自余州郡，虽未练多少，推之远近，应不减比。今求车取雇绢三匹，市材造船，不劳采斫。计船一艘，举十三车，车取三匹，合有三十九匹，雇作手并匠及船上杂具食直，足以成船。计一船剩绢七十八匹，布七百八十匹。又租车一乘，官格四十斛成载；私民雇价，远者五斗布一匹，近者一石布一匹。准其私费，一车布远者八十匹，近者四十匹。造船一艘，计举七百石，准其雇价，应有一千四百匹。今取布三百匹，造船一艘，并船上覆治杂事，计一船有剩布一千一百匹，又其造船之处，皆须锯材人功，并削船茹，依功多少，即给当州郡门兵，不假更召。汾州有租调之处，去汾不过百里，华州可不满六十，并令计程依旧酬价，车送船所。船之所运，唯达雷陂。其陆路从雷陂至仓库，调一车雇绢一匹，租一车布五匹，则于公私为便。（《魏书·食货志》）
　　◎朱元旭
　　元旭字君升，乐陵人。初为清河王怿国常侍，迁太学博士、员外散骑侍郎，神龟中除尚书度支郎中，正光中加镇远将军、兼尚书右丞、本州中正，孝昌中除通直散骑常侍，永安初加平东将军、左光禄大夫，天平中复为尚书左丞，除使持节、骠骑将军、义州刺史，武定三年卒，赠幽州刺史。
　　◇议用薛钦船运计
　　效立于公，济民为本；政列于朝，润国是先。故大禹疏决，以通四载之宜；有汉穿引，受纳百川之用。厥绩显于当时，嘉声播于图史。今校薛钦之说，虽迹验未彰，而指况其善。所云以船代车，是其策之长者。若以门兵造舟，便为阙彼防御，无容全依。宜令收雇车之物，市材执作，及仓库所须，悉以营办。七月之始，十月初旬，令州、郡纲典各受租调于将所，然后付之。十车之中，留车士四人佐其守护。粟帛上船之日，随运至京，将共监慎，如有耗损，同其倍征。河中缺失，专归运司。输京之时，听其即纳，不得杂合，违失常体。必使量上数下，谨其受入，自余一如其列。计底柱之难，号为天险，迅惊千里，未易其功。然既陈便利，无容辄抑。若效充其说，则附例酬庸，如其不验，征填所损。今始开创，不可悬生减折，且依请营立。一年之后，须知赢费。岁遗御史校其虚实，脱有乖越，别更裁量。（《魏书·食货志》）
　　◎陈仲儒
　　仲儒仕梁，官爵未详，孝明时自江南归魏。
　　◇答有司符问立准以调八音状
　　前被符，问：「京房准定六十律之，后虽有器存，晓之者鲜。至熹平末，张光等犹不能定弦之急缓，声之清浊。仲儒授自何师，出何典籍，而云能晓？」但仲儒在江左之日，颇爱瑟琴，又尝览司马彪所撰《续汉书》，见京房准术，成数然，而张光等不能定。仲儒不量庸昧，窃有意焉。遂竭愚思，钻研甚久。虽未能测其机妙，至于声韵，颇有所得。度量衡历，出自黄钟，虽造管察气，经史备有。但气有盈虚，黍有巨细，差之毫里，失之千里。自非管应时候，声验吉凶，则是非之原，谅亦难定。此则非仲儒浅识所敢闻之。至于准者鲜本以代律，取其分数，调校乐器，则宫商易辨。若尺寸小长，则六十宫商相与微浊；若分数加短，则六十徵羽类皆小清。语其大本，居然微异。至于清浊相宣皆会歌管，皆得应合。虽积黍验气，取声之本，清浊谐会，亦须有方。若闲准意，则辨五声清浊之韵；若善琴术，则知五调调音之体。参此二途，以均乐器，则自然应和，不相夺伦。如不练此，必有乖谬。
　　案后汉顺帝阳嘉二年冬十月，行礼辟雍，奏应钟，始复黄钟作乐，器随月律。是为十二之律必须次第为宫，而商角徽羽以类从之。寻调声之体，宫商宜浊，徵羽用清。若依公孙崇止以十二律声，而云还相为宫，清浊悉足，非唯未练五调调器之法。至于五声次第，自是不足。何者？黄钟为声气之元，其管最长，故以黄名目为宫，太蔟为商，林钟为徵，则宫徵相顺。若均之八音，犹须错采众声，配成其美。若以应钟为宫，大吕为商，蕤宾为徵，则徵浊而宫肖，虽有其韵，不成音曲。若以夷则为宫，则十二律中唯得取中吕为徵，其商角羽并无其韵。若以中吕为宫，则十二律内全无所取。何者？中吕为十二之窍，变律之首。依京房书，中吕为宫，乃以去灭为商，执始为徵，然后方韵。而崇乃以中吕为宫，犹用林钟为商，黄钟为徵，何由可谐？仲儒以为调和乐器，文饰五声，非准不妙。若如严嵩父子，心赏清浊，是则为难。若依案见尺作准，调弦缓急，清浊可以意推耳。
　　但音声精微，史传简略，旧志唯云准形如瑟十三弦，隐间九尺，以应黄钟九寸，调中一弦，令与黄钟相得。案画以求其声，遂不辩准，须柱以下，柱有高下，弦有粗细，余十二弦复应若为？致令揽者迎前拱手。手案房准九尺之内为一十七万七千一百四十七分，一尺之内为万九千六百八十三分，又复十之，是为于准一寸之内亦为万九千六百八十三分。然则于准一分之内，乘为二千分，又为小分，以辨强弱。中间至促，虽复离朱之明，犹不能穷而分之。虽然仲儒私曾考验，但前却中柱，使入常准尺分之内，则相生之韵已自应合。然分数既微，器宜精妙。其准面平直，须如停水；其中弦一柱，高下须与二头临岳一等，移柱上下之时，不使离弦，不得举弦。又中弦粗细，须与琴宫相类。中弦须施轸如珍，以轸调声，令与黄钟一管相合。中弦下依数画出六十律清浊之节。其余十二弦，须施柱如筝。又凡弦皆须豫张，使临时不动，即于中弦案画一周之声，度著十二弦上。然后依相生之法，以次运行，取十二律之商徵。商徵既定，又依琴五调调声之法，以均乐器。其瑟调以宫为主，清调以商为主，平调以角为主。五调各以一声为主，然后错采众声，以文饰之，方如锦绣。
　　自上代以来，消息调准之方并史文所略，出仲儒愚思。若事有乖此事，声则不和。仲儒寻准之分数，精微如彼，定弦缓急，艰难苦此。而张光等亲掌其事，尚不知藏中有准。既未识其器，又焉能施弦也？且燧人不师资而习火，延寿不束以变律，故云「知之者欲教而无从，心达者体知而无师。」苟有一毫厘所得，皆关心抱，岂必要经师授然后为奇哉。但仲儒自省肤浅，才非一足，正可粗识音韵，才言其理致耳。（《魏书·乐志》。先是有陈仲儒者，自江南归国，颇闲乐事，请依京房立准，以调八音。神龟二年夏，有司问状，仲儒言云云。又见《通典》一百四十三）
　　◎羊深
　　深字文渊，太山钜平人。初为司空府记室参军，转轻车将军、尚书骑兵郎。神龟中转驾部，加右军将军。正光末为持节、通直散骑常付侍、北海王颢行台右丞、军司，仍领郎中，孝昌中迁尚书左丞，加平东将军、光禄大夫，兼给事黄门侍郎，封新泰男，出为三徐行台。孝庄即位，除安东将军、太府卿，又为二兖行台，免，寻除抚军将军、金紫光禄大夫。元颢入洛，以为兼黄门郎，颢平免，后拜大鸿胪卿。普泰初，迁散骑常侍、卫将军、右光禄大夫、兼侍中。孝武即位，拜中书令，寻转车骑大将军、左光禄大夫，出为兼御史中尉、东道军司。及帝西迁，樊子鹄举义兖州，署为齐州刺史，天平二年败死。
　　◇上前废帝疏
　　臣闻崇礼建学，列代之所修尊经重道，百王所不易。是以均塾洞起，昭明之颂载扬；胶序大辟，都穆之咏斯显。伏惟大魏乘乾统物，钦若奉时，模唐轨虞，率由前训。重以高祖继圣垂衣，儒风载蔚，得才之盛，如彼薪。固以追隆周而并驱，驾炎汉而独迈。宣皇下武，式遵旧章，用能揄扬盛烈，聿修阙美。自兹已降，世极道消，风猷稍远，浇薄方竞，退让寂寥，驰竞靡节。进必吏能，升非学艺。是使刀笔小用，计日而期荣；专经大才，甘心于陋巷。然治之为本，所贵得贤，苟值其人，岂拘常检。三代两汉，异世间出。或释褐中林，郁登卿尹；或投竿钓渚，径升公相。事炳丹青，义在往策，彼哉邈乎，不可胜纪。
　　窃以今之所用，弗修前矩。至如当世通儒，冠时盛德，见征不过四门，登庸不越九品。以此取士，求之济治，譬犹却行以及前，之燕而向楚。积习之不可者，其所由来者渐矣。昔鲁兴泮宫，颂声爰发，郑废学校，《国风》以讥。将以纳民轨物，莫始于经礼；《菁莪》育才，义光于篇什。自兵乱以来，垂将十载，干戈日陈，俎豆斯阙。四海荒凉，民物凋敝，名教顿亏，风流殆尽。世之陵夷，可为叹息。
　　陛下中兴纂历，理运维新，方隅稍康，实维文德。但礼贤崇让之科，沿世未备；还淳反朴之化，起言斯缪。夫先黄老而退《六经》，史迁终其成蠹；贵玄虚而贱儒术，应氏所以亢言。臣虽不敏，敢忘前载。且魏武在戎，尚修学校；宣尼确论，造次必儒。臣愚以为宜重修国学，广延胄子，使函丈之教日闻，释奠之礼不阙。并诏天下郡国，兴立儒教。考课之程，咸依旧典。苟经明行修，宜擢以不次。抑半筲喋喋之才，进大雅汪汪之德。博收鸿生，以光顾问；絷维奇异，共精得失。使区寰之内，竞务仁义之风；荒散之余，渐知礼乐之用。岂不美哉！臣诚暗短，敢慕前训，用稽古义，上尘听览。伏愿陛下垂就日之监，齐非烟之化，傥以臣言可采，乞特施行。（《魏书·羊深传》）
　　◎刘景安
　　景安为司空谘议。
　　◇规崔亮书
　　殷周以乡塾贡士，两汉由州郡荐才，魏晋因循，又置中正。谛观在昔，莫不审举，虽未尽美，足应十收六七。而朝廷贡秀才，止求其文，不取其理，察孝廉，唯论章句，不及治道，立中正，不考人才行业，空辨氏姓高下。至于取士之途不溥，沙汰之理未精。而舅属当铨衡，宜须改张易调。如之何反为停年格以限之？天下士子谁复修厉名行哉！（《魏书·崔亮传》。亮迁吏部尚书，奏为停年格制。亮外甥司空谘议刘景安书规亮。又见《北史》四十四，《通典》十四。）

卷五十三
◎尔朱荣
　　荣字天宝，北秀容人。世为酋帅，神龟末袭爵梁郡公。正光中以功封安平县侯，进封博陵郡公，累迁车骑将军、右光禄人、仪同三司。孝庄即位，进使持节、侍中、都督中外诸军事、大将军、开府、兼尚书令、领军将军，封太原王，进柱国大将军、兼录尚书事，以平葛荣功进大丞相，又进位太师，以平元颢功进天柱大将军。永安三年杀之于明光殿。前废帝即位，赠假黄钺相国、司州牧、晋王，加九锡，谥曰武，配享高祖庙。
　　◇抗表请赴阙
　　伏承大行皇帝背弃万方，奉讳号踊，五内摧剥。仰寻诏旨，实用惊惋。今海内草草，异口一言，皆云大行皇帝鸩毒致祸。臣等外听讼言，内自追测。去月二十五日圣体康愈，至于二十六日奄忽升遐。即事观望，实有所感。且天子寝疾，侍臣不离左右，亲贵名医，瞻仰患状，面奉音旨，亲承顾托。岂容不豫初不召医，崩弃曾无亲奉，欲使天下不为怪愕，四海不为丧气，岂可得乎？复皇后女生，称为储两，疑惑朝野，虚行庆宥，宗庙之灵见欺，兆民之望已失，使七百危于累卵，社稷坠于一朝，方选群婴孩之中，寄治乳抱之日，使奸竖专朝，贼臣乱纪，惟欲指影以行权，假形而弄诏，此则掩眼捕雀，塞耳盗钟。今秦陇尘飞，赵魏雾合，宝夤丑奴，势逼豳雍，葛荣、就德，凭陵河海，楚兵、吴卒，密迩在郊。古人有言：邦之不臧，邻之福也。一旦闻此，谁不窥窬？窃惟大行皇帝圣德驭宇，继体正群，犹边烽迭举，妖寇不灭，况今从佞臣之计，随亲威之谈，举潘嫔之女以诳百姓，奉未言之儿而临四海，欲使海内安久，愚臣所未闻也。伏愿留圣善之慈，回须臾之虑，照臣忠诚，录臣至款，听臣赴阙，预参大议，问侍臣帝崩之由，访禁旅不知之状，以徐、郑之徒付之司败，雪同天之耻，谢元近之怨。然后更召宗亲，推其年德，声副遐迩，改承宝祚，则四海更苏，百姓幸甚。（《魏书·尔朱荣传》，肃宗崩，事出仓卒。荣闻之大怒，谓郑俨、徐纥为之，与元天穆等密议称兵入匡朝廷，讨定之。乃抗表。）
　　◇上言陈兵事
　　臣前以二州频反，大军丧败，河北无援实虑南侵，故令精骑三千出援相州，京师影响，断其南望，贼闻此众，当亦息图。使还，奉敕云：「念生枭戮，宝夤受擒，丑奴、明达并送诚款，三辅告谧，关陇载宁。费虎旅，大剪妖蛮，两绛狂蜀，渐已稽颡。」又承北王颢率众二万出镇相州。北海皇孙，名位崇重，镇抚邺城，实副群望。惟愿广其配衣，及机早遣。今关西虽平，兵未可役，山南邻贼，理无发召，王师虽众，频被摧北，人情危怯，实谓难用，若不更思方略，无以万全。如臣愚量，蠕蠕主阿那瑰荷国厚恩，未应忘报，求乞一使，慰喻那瑰，即遣发兵东引，直趣下口扬威振武，以蹑其背；北海之军，镇抚相部，严加警备，以当其前，臣麾下虽少，辄尽力命，自井陉以北，隘口以西，分防险要，攻其肘腋。葛荣虽并洛周，威恩未著，人类差异，形势可分。（《魏书·尔朱荣传》，葛荣吞洛周，凶势转盛。荣上书，遂严勒部曲，北捍马邑，东塞井陉。）
　　◇上书乞追赠河阴死者
　　臣世荷蕃寄，征讨累年，奉忠王室，志存效死。直以太后淫乱，孝明暴崩，遂率义兵，扶立社稷。陛下登祚之始，人情未安，大兵交际，难可齐一，诸王朝贵横死者众。臣今粉躯不足塞往责以谢亡者。然追荣褒德，谓之不朽，乞降天慈，微申私责。无上一斑表追尊帝号，诸王、刺史乞赠三司，其位班三品请赠令仆，五品之官各赠方伯，六品已下及白民赠以镇郡。诸死者无后听继，即授封爵。均其高下节级别科，使恩洽存亡，有慰生死。（《魏书·尔朱荣传》）
　　◎尔朱仲远
　　仲远，荣从弟。孝庄初为直寝、宁远将军步兵校尉，除平北将军、建兴太守，封顿丘县侯，加散骑常侍，及改郡立州，迁使持节、车骑将军、建州刺史，加侍中，进爵为公，寻改封清河郡，又加车骑大将军、左光禄大夫，转徐州刺史、兼尚书左仆射、三徐大行台、督三徐诸军事，普泰初加督二兖，进骠骑大将军、开府仪同三司、东道大都督、大行台，封彭城王，寻加大将军、兼尚书令、徐兖二州刺史，又加太宰，韩陵战败奔梁，死于江南。
　　◇上言置行台中正
　　将统参佐，人数不足，事须在道更仆以充其员。窃见比来行台采募者皆得权立中正，在军定第，基酌授官。今求兼置，权济军要。若立第亦爽，关京之日，任有司裁夺。（《魏书·尔朱彦伯附传》，又《北史》四十八）
　　◎尔朱世隆
　　世隆字荣宗，仲远弟，孝明末为直斋，转直寝、从兼直阁，加前将军。建义初除给事黄门侍郎。孝庄即位，进侍中、领军将军、左卫将军，领左右、肆州大中正，封乐平郡公，迁车骑将军兼领军，寻授左光禄大夫、尚书右仆射。元颢内逼，假仪同三司、前军都督，寻假骠骑大将军、行台右仆射、都督相州诸军事、相州刺史、当州都督。颢平，除骠骑大将军、尚书左仆射，摄选，加散骑常侍。长广王即位，以为尚书令，封乐平郡王，加太傅、行司州牧。节闵即位，特拜仪同三司，普泰二年为斛斯椿所执，斩于阊阖门外。
　　◇为匿名书自榜其门
　　天子与侍中杨侃、黄门高道穆等为计，欲杀天柱。（《北史》四十八）
　　◎高谦之
　　谦之字道让，渤海人。袭父崇爵开阳男，除奉朝请，加宣威将军，正光中为奉车都尉、廷尉丞，孝昌初行河阴县令，寻除正，迁国子博士，历铸钱都将长史，为李神轨所陷，下狱赐死。永安中赠营州刺史，谥曰康，有《凉书》十卷。
　　◇求铸三铢钱表
　　盖钱货之立，本以通有无，便交易。故钱之轻重，世代不同。太公为周置九府圜法，至景王时更铸大钱。秦兼海内，钱重半两。汉兴，以秦钱重，改铸榆荚钱。至文帝五年，复为四铢。孝武时，悉复销坏，更铸三铢。至元狩中，变为五铢。又造赤仄之钱，以一当五。王莽摄政，钱有六等，大钱重十二铢，次九铢，次七铢，次五铢，次三铢，次一铢。魏文帝罢五铢钱，至明帝复立。孙权江左铸大钱，一当五百。权赤乌年，复铸大钱，一当千。轻重大小，莫不随时而变。
　　窃以食货之要，八政为首；聚财之贵，诒训典文。是以昔之帝王，乘天地之饶，御海内之富，莫不腐红粟于太仓，藏朽贯于泉府，储蓄既盈，民无困敝，可以宁谧四极，如身使臂者矣。昔汉之孝武，地广财丰，外事四戎，遂虚国用。于是草莱之臣，出财助国，兴利之计，纳税庙堂。市列榷酒之官，邑有告缗之令。盐铁既兴，钱币屡改，少府遂丰，上林饶积。外辟百蛮内不增赋者，皆计利之由也。今群妖未息，四郊多垒，征税既烦，千金日费，资储渐耗，财用将竭，诚杨氏献税之秋，桑、言利之日。夫以西京之盛，钱犹屡改，并行小大，子母相权，况今寇难未除，州郡沦败，民物凋零，军国用少，别铸小钱，可以富益，何损于政，何妨于人也？且政兴不以钱大，政衰不以钱小，惟贵公私得所，政化无亏，既行之一地古，亦宜效之于今矣。昔禹遭大水，以历山之金铸钱，救民之困。汤遭天旱，以庄山之金铸钱，赎民之卖子者。今百姓穷悴，甚于曩日，钦明之主岂得垂拱而观之哉？
　　臣今此铸，以济交乏，五铢之钱，任使并用，行之无损，国得其益，穆公之言，于斯验矣。臣虽术愧计然，识非心算，暂充钱官，颇睹其理。苟有所益，不得不言。脱以为疑，求下公卿博议。如谓为允，即乞施行。（《魏书·高谦之传》，又见《通典》九）
　　◇乞复旧制京令得面陈得失疏
　　臣以无庸，谬宰神邑，实思奉法不挠，称是官方，酬朝廷无赀之恩，尽人臣守器之节。但豪家支属，戚里亲媾，缧绁所及，举目多是，皆有盗憎之色，咸起怨上之心。县令轻弱，何能克济。先帝昔发明诏，得使面陈所怀。臣亡父先臣崇之为洛阳令，常得入奏是非，所以朝贵敛手，无敢干政。近日以来，此制遂寝，臻使神宰威轻，下情不达。今二圣远遵尧舜，宪章高祖。愚臣望策其驽蹇，少立功名。乞新旧典，更明往制。庶奸豪知禁，颇自屏心。（《魏书·高谦之传》。孝昌中除河阴令，旧制二县令得面陈得失，时佞幸之辈恶其有所发闻，遂共奏罢。谦之乃上疏。）
　　◇陈时务疏
　　臣闻夏德中微，少康成克复之主，周道将废，宣王立中兴之功。则知国无常安，世无恒敝，惟在明主所以变之有方，化之有道耳。
　　身正光已来，边城屡扰，命将出师，相继于路，军费戎资，委输不绝。至如弓格赏募，咸有出身；槊刺斩首，又蒙阶级。故四方壮士，愿征者多，各各为己，公私两利。若使军帅必得其人，赏勋不失其实，则何贼不平，何征不捷也。诸守帅或非其才，多遣亲者，妄称入募，别倩他人引弓格，虚受征官。身不赴陈，惟遣奴客充数而已，对寇临敌，曾不弯弓，则是王爵虚加，征夫多阙，贼虏何可殄除，忠贞何以劝诫也？且近习、侍臣、戚属、朝士，请托官曹，擅作威福。如有清贞奉法不为回者，咸共谮毁，横受罪罚。在朝顾望，谁肯申闻？蔽上拥下，亏风坏政。使谗谄甘心，忠谠息义。
　　况且频年以来，多有征发，民不堪命，动致流离，苟保妻子，竞逃王役，不复顾其桑井，惮此刑书。正由还有必困之理，归无自安之路。若听归其本业，徭役微甄，则还者必众，垦田增辟，数年之后，大获课民。今不务以理还之，但欲严符切勒，恐数年之后，走者更多，安业无几。
　　故有国有家者，不患民不我归，唯患政之不立；不恃敌不我攻，惟恃吾不可侮。此乃千载共遵，百王一致。且琴瑟不韵，知音改弦更张；骖未调，善御执辔成组。谚云：「迷而知反，得道不远。」此言虽小，可以谕大。陛下一日万机，事难周览，元、凯结舌，莫肯明言。臣虽庸短，世受荣禄，窃慕前贤匪躬之义，不避斧钜之诛，以希一言之益。伏愿少垂览察，略加推采，使朝章重举，军威更振，海内起惟新之歌，天下见复禹之绩，则臣奏之后，笑入下泉。（《魏书·高谦之传》）
　　◇凉书述
　　释氏之化，闻其风而悦之，义生天地之外，词出耳目之表，斯奖教之洪致，九流之一家。而好之既深，则其术亦高。而图寺极壮，穷海陆之财，造者绅吝金碧，殚生民之力，岂大觉之意乎？然至敬无文，至神不饰。未能尽天下之之牲，故祭天以茧栗；未能极天下之文，故藉神以槁秸。苟有其诚，则苹藻侔于百品；明德匪馨，则烹牛下于礻勺祭。而况鹫山之术，彼岸之奇，而可以虚求乎？乃有浮游都鄙，避苦逃剧，原其诚心，百裁一焉。既朱紫一乱，城社狐鼠，秽大法之精华，损农蚕之要务。执契者不以为患，当衡者不以为言，有国者宜鉴而节之。（《广弘明集》七）
　　◎高恭之
　　恭之字道穆，谦之弟，以字行。熙平中，广平王匡引为御史。正光中除奉朝请，迁太尉铠曹参军，出为萧宝夤行台郎中。孝昌中，以兄谦之遇害，变姓名避难。孝庄即位，征为尚书三公郎中，加宁朔将军兼吏部郎中，封龙城侯，除太尉长史，领中书舍人，加前军将军，除中军将军、给事黄门侍郎，进封安喜县公。元颢平，除征南将军、金紫光禄大夫、御史中尉、兼黄门。及尔朱荣死，加卫将军，假车骑将军、大都督、兼尚书右仆射、南道大行台，寻除车骑将军，为尔朱世隆所杀。太昌中赠雍州刺史。
　　◇请铸永安五铢钱表
　　四民之业，钱货为本，救弊改铸，王政所先。自顷以来，私铸薄滥，官司纠绳，挂网非一。在市铜价，八十一文得铜一斤，私造薄钱，斤逾二百。既示之以深利，又随之以重刑，罹罪者虽多，奸铸者弥众。今钱徒有五铢之文，而无二铢之实，薄甚榆荚，上贯便破，置之水上，殆欲不沉。此乃因循有渐，科防不切，朝廷之愆，彼复何罪。昔汉文帝以五分钱小，改铸四铢，至武帝复改三铢为半两，此皆以大易小，以重代轻也。论今据古，宜改铸大钱，文载年号，以记其始，则一斤所成止七十六文。铜价至贱五十有余，其中人功、食料、锡炭、铅沙，纵复私营，不能自润。直置无利，自应息心，况复严刑广设也。以臣测之，必当钱货永通，公私获允。（《魏书·高恭之传》，又见《通典》九）
　　◇请复置司直疏
　　臣闻舜命皋陶，奸宄是托，禹泣辜人，尧心为念。所以举直错枉，事切曩贤；明德慎罚，议存先典。高祖太和之初，置廷尉司直，论刑辟是非，虽事非古始，交济时要。所谓礼乐互兴，不相沿袭者矣。臣以无庸，忝当今任，所思报效，未忘寝兴。但识谢知今，业惭稽古，未能进一言以利国，说一策以兴邦，索米长安，岂不知愧。至于职司其忧，犹望亻黾亻免。窃见御史出使，悉受风闻，虽时获罪人，亦不无枉滥。何者？得尧之罚，不能不怨。守令为政，容有爱憎。奸猾之徒，恒思报恶，多有妄造无名，共相诬谤。御史一经检究，耻于不成，杖木之下，以虚为实，无罪不能自雪者，岂可胜道哉。臣虽愚短，守不假器，绣衣所指，冀以清肃。若仍踵前失，或伤善人，则尸禄之责，无所逃罪。所以夙夜为忧，思有悛革。如臣鄙见，请依太和故事，还置司直十人，名隶廷尉，秩以五品，选历官有称，心平性正者为之。御史若出纠劾，即移廷尉，令知人数。廷尉遣司直与御史俱发，所到州郡，分居别馆。御史检了，移付司直覆问，事迄与御史俱还。中尉弹闻，廷尉科案，一如旧式。庶使狱成罪定，无复稽宽；为恶取败，不得称枉。若御史、司直纠谧失实，悉依所断狱罪之。听以所检，迭相纠发。如二使阿曲，有不尽理，听罪家诣门下通诉，别加案检。如此，则肺石之傍，怨讼可息，丛棘之下，受罪吞声者矣。（《魏书·高恭之传》）
　　◇奏记御史中尉元匡
　　道穆生自蓬檐，长于陋巷。颇猎群书，无纯硕之德；尚好章咏，乏雕之工。虽欲厕影髦徒，班名俊伍，其可得哉？然凝明独断之主，雄才不世之群，无藉朽株之资，救人屠钓之下，不牵暗投之诮，取士商歌之中。是以闻英风而慷慨，望云路而低徊者，天下皆是也。若得身隶绣衣，名充直指，虽谢周生骑上之敏，实有茅氏就镬之心。（《魏书·高恭之传》）
　　◎元宁
　　宁，孝昌初为荥阳太守。
  </div>
  <div class="pagination">
   <a href="全上古三代秦汉三国六朝文_page602.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page598.html">
    598
   </a>
   <a href="全上古三代秦汉三国六朝文_page599.html">
    599
   </a>
   <a href="全上古三代秦汉三国六朝文_page600.html">
    600
   </a>
   <a href="全上古三代秦汉三国六朝文_page601.html">
    601
   </a>
   <a href="全上古三代秦汉三国六朝文_page602.html">
    602
   </a>
   <span class="current-page">
    603
   </span>
   <a href="全上古三代秦汉三国六朝文_page604.html">
    604
   </a>
   <a href="全上古三代秦汉三国六朝文_page605.html">
    605
   </a>
   <a href="全上古三代秦汉三国六朝文_page606.html">
    606
   </a>
   <a href="全上古三代秦汉三国六朝文_page607.html">
    607
   </a>
   <a href="全上古三代秦汉三国六朝文_page608.html">
    608
   </a>
   <span>
    ...
   </span>
   <a href="全上古三代秦汉三国六朝文_page604.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
