<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 37 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 37 页/共 134 页
  </h1>
  <div class="content">
   拟荡平妖贼露布【郑之】
　　天启二年十月某日具官臣某等谨已纠集诸将尅复邹县荡平妖贼者臣窃以诗书徳泽本足销万世之妖氛戈防搀枪亦或闗上天之杀运以中国之民而叛中国斯罪不容诛用二东之力以毕二东斯田乃利熟鱼不免于游釜草无取于逆风恭惟皇帝陛下仁孝仪邦聪明亶后日昃无逸之冲主河清有道之圣人属国家内宁之忧是祖宗维难之绪彼肃愼之矢已贡行清緑海之波纵蔺西之焰犹狂终殄箐林之怪何图内地之反侧妄因多事而觊觎妖贼徐鸿儒者么麽匹夫穷竒异丑自红罗女倡乱之后为白莲教中兴之图夜聚晓散之踪因缘而诡图诡防生天成佛之説浸假而为帝为王居然有混天扫地之名顿尔为改元署吏之举盖其徒已连于四五省而其谋且蓄于三十年岂徒富者捐金钱以厚其资抑且愚者致性命而为之死初发难于郓钜继披猖于峄邹滕剡之间率无坚垒丰沛之地尽属震邻白骨如山邮骑惊而裹足青燐作火墟落烬而无荧盘踞谁何荼毒不恤犹复灾我夏镇扼我河漕粲粲天储横果枭獍之腹煌煌龙衮攫被豺狼之躯舳舻之尾相衔几欲空之以野火陵京之喉何地并欲塞之以丸泥在昔青齐洊当饥馑神祖念其杀妻食子之惨活之塡沟卧壑之余斯岂非其遗生顾卒甘于反噬岂及秋之刺宜尔曽乆豢之犬不如臣等乃奉徼国灵恭致天讨登坛以誓熊旗之将倚剑而鸠鹤膝之羣示以妖党之无能戒以贼锋之已大鹳鵞成阵共懐破竹之心蛇豕惊魂俄当压卵之势一蹙于二夏店再败之纪王城大都转战一百余馘斩六七万遂使峯山之石无恙阙里之门不惊陛下犹以蠢兹潢池谁非赤子彼愚而被诱鹰眼何有于尚存倘穷而来归枭音岂终于勿革申命招抚曲示生全而怒螳之臂已穷困兽之思犹鬭当其始也力攻兖城祸几危于鲁王之邸及其终也死据邹邑毒尤惨于孟子之乡结死士五千余人杀愿降三百余众恶更盈贯孽尤滔天臣等乃复鼓舞同仇激扬后勍筑长围以固其逸穴地道而堕其隍尅日进攻分地堵截众皆昼号而请命贼乃夜缒而乞降臣谓负固而触共工之山本王法不赦渠魁倘致辕门之下则诸从可生于是十八元凶一时生得三万余众并就抚安宣陛下如雨之慈致朝廷凝霜之典盖汤网开前禽之路禹鼎摄神奸之形者矣臣叨分节钺属守封疆绸缪不先销弭无术令之肆九头而张雄噬然后枯万骨以成战功夫独何心安所逃罪顾捐縻者五阅月收复者数岩城境内徴丘羽书不骚于数省师中措饷天帑敢乞乎一钱道路廓清鸿鴈集而至止井庐荡尽鼪静而无嘷业献俘于阙庭行传首于邉徼使塞上之马为之不嘶而溪峒之蛮因而折丑亦差足以纾神人之愤而鬯庙社之灵者也此皆上借两阶仰凭一怒故使神效顺防风立解于专车草木皆兵蚩尤能稽于涿鹿横草之功何有徒欲赓饮至之歌补牢之计未迟何敢无善后之策臣不胜踊跃惶仄之至谨奉露布以闻











　　明文海巻一百四十二
　　钦定四库全书
　　明文海巻一百四十三　　　余姚黄宗羲编诸体文三
　　越车【方孝孺】
　　越无车有防者得车于晋楚之郊辐朽而轮败輗折而辕毁无所可用然以其乡之未甞有也舟载以归而夸诸人观者闻其夸而信之以为车固若是效而为之者相属他日晋楚之人见而笑其拙越人以为绐已不顾及冦兵侵其境越卒敝车御之车坏大败终不知其车也学者之患亦然圣人之道离之为礼乐政教法度文章合之而为性命之原仁义之统其事业在诗书其功用在天下粹而精大而正确乎其无不具也不幸而败于私欲折于异端昧于众人之不知窒于学者之多岐于是世各以资之所近为道愿者以小慈为仁刚者以严刻为义能言者溺于言而不求于所不言嗜名者以诡僻立事而未甞要之于至理人人自谓得圣人之全而圣人之大全卒为天下裂譬之摧辀断毂之车置而不用犹或可以欺世茍执之以任当世之重其不偾人之事几希故人不知学足以害其身而不能祸天下学不知道而多才能其为害也大矣是以学以知道为贵知道以识其大全为贵存之于心体之于身见之于事而着于言一以圣贤为师少有未至自视凛然若耳目手足之不完也恒以为忧则为善学矣挟其易成之技而不求道之大全者皆敝车类也仙居陈宪直与其同姓之友子頴奉其县大夫之命谒予山中将率俦辈从子以为学予固求圣人之全而不得者自度不堪师人且今学校之所学者将以为道乎将以为进取之计乎抑将以任当世之重而推所得以及人乎如止以期进取则无用吾言矣茍志乎行道以及人舍圣贤将谁师哉而奚取于吾徒也夫所慕者圣贤也所法以自期者亦圣贤也则其行事几于道也必矣舍圣贤不之师而仆仆焉求吾徒之愚者而师之吾惧宪直子頴之为善学者笑也虽然观其细可以知其大于吾徒也犹不之遗而况圣贤之道乎然则宪直子頴之取善也周矣其所慕者殆非进取而已也不惟进取利禄之慕而以道为归余虽鲁且病固将以宪直子頴为友于其别而去也欲无説得乎
　　玉枕山诗话【张汝弼】
　　成化壬寅九月既望石斋先生白沙陈献章公甫应诏起而之京道过南安而太守东海居士华亭张汝弼甫欲用曹参礼盖公故事欵留于周程吟风弄月台上数月以受教石斋不可曰当不俟驾矣今方度岭又值积雨装弗亟办容与数日耳东海不能强石斋有诗曰玉枕山前逢使君西风吹破玉台巾巾乃石斋自制类华阳巾直方而无襞积者东海籧籧龂龂论议或有戾于其道而云破此中耶遂以一絶激之曰白沙村里玉台巾不耐风吹易染尘莫笑乌纱随俗态宋廷章甫是何人石斋复以玉枕山诗曰一枕横秋碧玉新金鳌阁上见嶙峋使君得此原无用卖与江门打睡人跋曰东海居士咏玉台巾侮我太甚口占玉枕山诗答之东海和答曰炎瘴多收一雨新独看天柱耸嶙峋横秋玉枕真无用自是乾坤不睡人天柱峯亦安南之照山也故自依天柱以玉枕与石斋顺其意耳而又作二絶云客囊羞澁客衣单却买南安玉枕山纵有枕头那得睡鸡声催入紫宸班寄语江门打睡人而今天地正芳春觉来莫管闲花鸟须扫昆仑顶上尘又继之一絶云青茸铺榻玉枕横白云为被天作帡东海先生睡不着日月当天正大明跋曰观此则东海石斋大家不得睡而司马公拍掌笑杀陈图南吕防正亦起来打更而钱镠仔甘心奔走左右也【镠下多一仔字因江西风俗而加也五代史可稽】未几适武选郎余干苏文简由广东使还具道石斋之师康斋吴与弼之端严刚峭勇于进道亦千载人物东海方悟极论康斋立心造道处世化俗之详东海漫赋诗曰耳根何处得浮尘浪説康斋识未真风月周台灯火夜伊川路上见斯人葢不惟深喜得闻前辈名徳有益持循且以谢玉台巾诗之过玉枕山不必买当长揖白送矣文简当为折中云
　　斥仙【祝允明】
　　余答问仙者恒不尽其辞因激直以待扣大归欲得有无宜为不一言以蔽之矣有而不可为也扬子曰圣人不师仙厥术异也圣人非不能不为也子曰朝闻道夕死可矣释氏曰寂灭为乐形灭性不灭也老子曰死而不亡者夀皆无以不死为善由羲炎至于孔顔为圣贤在孔氏书者无一人脩仙如其言黄帝冲举不知果否史故言帝崩冡且在非谓决必无即言仙帝道已尽身为圣人乃仙亦何害至所称广成之流其为人贤不肖不在书史吾安得知之由孔子后为者悉不闻其素高识士或言仙若嵇阮郭璞辈知不免世祸托云尔后多放之不诚为其它君臣士庶人诚为之悉愚不肖也虽有良士且为之是智中之愚贤中之不肖也道二君子小人仙所为何有于天典民理益于身家国天下何一心为君子之心何一事为君子之事是故天下诚不肖之事二烧金者大盗也罪溢于蹠仙者贼也谓盗贼者非独人世盗贼天地之盗贼也又其事万败而一就就者虽千万嵗犹莽懿温裕【刘】广【杨】虽帝王而盗贼也即所谓钟吕等在坐云表笑九土亦粪土而已矣粪土且益世其败者即卓泚禄山暨黄巢等愚中复愚不肖更不肖穷恶极祸乞为兽虫不可得万悔不及夫何惑之有
　　婚范【侯一元】
　　易曰正其本万事理扬汤止沸不如絶薪谅哉是言余生长于斯观国之故男女之际何其誖也大都重女而论财有女者往往悬高价于人人趋之或捐恒产兴诤辞絶行苇之恩而不顾子晳子南之事嵗嵗有之及女笄则主人廼始病矣于是乎倾家以奉其女良其袂庀其具费数十百于男男前有委禽之厚因心计其生息视之固然不徳也而女据所有则以骄男或先富后贫纳其厚币而啬其装则违言生而夫妇之道始苦矣且礼亲迎以重女今重女者亲迎非幸也女至则坐车门外为之揖已廼设帷帐坐女上坐而下为之拜余五六嵗时习见之今稍衰矣拜交而女左揖尚如故也此不知其所由来矣夫浙固古东瓯于越勾吴之地也不及被周公之礼而渐于蛮俗然哉其有果敢而残贼者女生往往不举妇人已免身视之女也即水之若渍草菅然恬弗恠也今人有鸡犬溺则惜之而溺其女曽不少惜千金之家所举女及二三以为多矣夫以其重女若彼求之奉之其厚若此而不免杀之不得与鸡狗为等此有由然故谚有之曰盗不过五女之门以其空人之财此哀痛之言也故女有不举则女愈少女愈少则求愈艰币愈厚则奉之亦益厚奉女愈益厚则愈不举女因袭以然其无足异间者良有司患之诲谕纷若牖其天性宪杀子之令使相收司以为惩复三女之家不事以为劝然皆当身则行事已复然莫可奈何至乃禁其器服听人簒取行一切之法而犹弗能禁也余每感朱簋之纷奢思示俭于豆肩剧山林之厚藏怀矫枉于引囊慨然喟曰夫以女为市无异卖僮乌孙之嫁不剧于此矣质人之女责其货贿縁本规息负贩之行不污于此矣庸奴其夫傲其尊章则反胥相稽之俗不恶于是矣贼虐天性挤之沟壑则豺狼之戾不是酷矣执柯伐柯其则不逺出尔反尔即彼我何利焉甚矣哉俗之溺也余不敢以告人爰着令令子若孙焉令曰葢黄帝始知男女之礼而大备于成周礼经述焉昏事女盛服衣而衻纁其首饰髲也无金玉文绣之饰媵以女侄女弟而无僮奴男以纁币皮为礼五两为过非必盈也辞无不腆不主腆也及期陈鼎设馔而已用是知女氏先期张陈并后世流失之礼不足以污周公今由奢入俭难于上天独可随俗为制同其流因移其源而塞之耳自今吾家娶女用一鴈二币务如古制其当有臣妾者男为买之以先婚三月教之女氏欲饰女以金玉文绣者男具之以先笄三日遗女氏陈鼎设馔而无张陈亲迎不能至其家则迎之涂女至门不可下车则无揖也吾家嫁女受人亦无过一雁二币女服无过衣若髲亦以先婚三月先笄三日受其有臣妾金玉文绣之遗者亡者勿责也自余俗礼非古制费一金以上者并不得行议婚之初其以吾之话言对宾宾许幸也不许则勿诸幸许而不以吾范至勿受俾雅俗参用男女一轨欲令不及礼者可相假贷而无患女之心其有赢余欲厚其女者自以他日馈问不为制嗟乎吾后世女子其庶乎无横罹垫溺者哉夫婚礼辞命必曰有先人之礼吾子若孙而吾言之违者曰不孝其令来妇生无见馈没无奠也尚敬听之哉侯子既为婚范乆之不出曰吾方遣女已而侯子遣女则犹今之俗也客曰何居侯子曰吾始者未获以是语宾吾不得辄变焉葢自惩其初之弗豫云乂曰吾闻贤者不避嫌夫有女而讥厚嫁嫌也吾非贤能无避乎哉廼今吾之子人之女吾可以告之矣吾可以行吾之志矣
　　疑诗【王讽】
　　甞读诗未甞不疑诗者乐之章也夫子自卫反鲁正乐雅颂各得其所洋洋乎盈耳者凡皆取其声音之中和可比于乐有闗于伦理可以养人之情性而使之思无邪焉者也淫乱之诗乃或间见于三百篇之中者岂夫子删定之全诗哉既又见晦翁之注有曰言善以感发人之善心言恶以惩创人之逸志有曰兴起其好善恶恶之心有曰观风俗之盛衰騐政治之得失则又未甞不重其疑以为人心易私而难公道心难明而易昧示之以善诗犹未能朝夕咀嚼时有所感发而况以淫乱之诗而使之诵之是犹以众楚而傅一齐也寜不滋人之逸志哉而望其有所惩创而能改也吾见亦希矣况诗既为乐之章则所以典乐以教胄子也当皆取其有闗于伦理有比于律吕者凟化乱伦之诗果可以比之乐章乎若曰观盛衰验得失此则当时以声音之道与政通太史采诗以观民风者然也若以为传法无穷而将以养万世喜怒哀乐未发之良心者当不必其美恶之具载也其殆出于秦人煨烬之余民间传诵记忆不皆三百篇之善者汉儒于是因掇其善者恶者妄以已见补足三百篇之数而晦翁遂縁袭其美恶具存之义以成其承讹踵误之説乎然而不敢自信也偶见先辈论説所见亦同因识其疑如此或曰春秋备善恶昭劝惩也诗独不可乎曰春秋纪实之书也诗圣人比乐章养性情之书也纪事不可以不备比乐章养性情不可以不善或曰桑间濮上则既可乐矣昔有以簒弑不忠之诗示太子者则既可训矣曰乐则乐矣夫子正乐雅颂得所闗雎之乱洋洋盈耳者果为亡国之音乎夫子告顔渊欲放郑声恐其乱乐也此顾收之以入乐章乎教胄子以养性情也示之以簒弑之诗使之知所惩戒则亦欲人主观尚书唐书之意也乃若比之律吕使之朝夕讽咏耳闻而心受不自觉其气质之渐入于中和者岂无纲常伦理之诗可以为训而必以淫乱之诗乎况簒弑之诗见之者知恶淫乱之诗闻之者淫要又不可以例论也
　　黜谀【刘鳯】
　　爰有鼔颊佞夫翩妍小子学未究于通方才未成乎一艺竞熖浇浮岂类宛丘之荡狎防朝夕妄希稷下之谈啸不逞之羣肆胷臆之见私为标置横相诋诃非子真之怀古讵识人伦异郭象之悬河何能赏鍳加以不窥作者之门尚逺藩篱之下防读邯郸之碑焉识显陵之字辄欲较彼短长议其工拙乱紫渝朱凌黄妬白瑕纇流其口吻贝锦成于舌端或褒述过情寓抑扬于言外或铨流失次托讽刺于辞间或借彼文雄因其品目势成挟主意在慿陵夸饰无当方从泉注抉摘同异亦已猬兴致亮防盛才翻为尘防冲懐雅士徒遭毁败斯元伯不甘于见梦许子因之而举声者也复有聆绪言于座隅接清风于俄顷多其耳学谬称暗解未弛负担敢为宏论琐兹贾防特赐猖狂望余晖而借光并顺风而托势亦情驰意惑目荡心摇歆艶名华慕恋声哲防其驽下颠倒其间虽不足贻玷缺于青蝇亦可为笑资于谈苑也溺于风之相煽遂使呱呱黄口已滥觞于流俗番番小子厥匍匐而争趋襁褓之内皆为童乌巫史之儿悉称幼达视前人为蹊迳每空空而自喜附和之徒仰其鼻息待之举火复为之欺父兄而取怜瞽庸愚而腾价讹而益讹醉而复醉悲夫大吴以三让始其风独道隆其化言防诞其英华延陵表其亷退沉铄斯尽陵迟逮今谓之何哉覆波方被而介人之独申啧议繁兴而在握之珍弥曜龙剂寡而夺众薫贞行微而掩素咏叹之作焉能翳彼幽音知乐之伦方复扬斯孤奏千载之魂尚申悲于王弼一时之论寜有恨于刘歆故知怀絶俗之见者不旁采于众谋守独是之説者不遍谘于道路必若飞响迅发逸调间起排黄云而俪曲度幽兰以齐洁荆人见之而屡惊郑客望焉而却走矣
　　教通赠刘师禹之勋西【熊过】
　　蜀有刘子学者也将如勋西喟然谓熊子曰教之难也吾受牒于十日而九不获吾心矜其不能乎子甞试语吾来熊子为诵教通之言曰人之剂量也不可执乗于时束于教也沟中之断木也婺者荣之无取裁也工师邪许而举之鐻之销之附以青黄离离然天下之利器也是乗时之参决也鈌曽丹砥之生澒也澒之生金也各以其数或几千嵗而一化若是其滋乆也方人合以羣材正以匡国节以符贞屯以子申防以庚戌六十卦各以日为主不期年而金成物之速化是其稽凖也天以节而六气生焉地以制而五运行焉其相为胜而奸于攴阑藏者血气滞而神不丽矣疾医眡其死生参商其动变镵石毒熨搦脑揲荒幕浣肠蹶然起而复人也否之可倾此其大校彰明者也察其时而材之奉过者厚矣审其化发机在心闇明柔强资之可以有道矣通其可以倾制之故得其环枢而应之无方矣虽然吾思之兢兢然不释于中亦君子之心何也将其始也吾有雄成之心其求之也飘乎其浮气也而昧其难乎甞试语子青鸟氏之记有胎教其生也梧栁桑枣以为弧鸡狗牛羊豕以为牲中四方以为射示之事也命之曰养正之教今输将日防袺襭以须箕倨抱餔委地去之如遗土也拊背而祝之曰勿哇呱呱逐毋啐詈以趣又奚暇徐教之为以古为轨今有乎无也其壮也五物之地辨以土防五物者民之常也而以施教焉命之曰厚生之教今或流徙无托老而带索奉腹以饿气馁肤铄鸷鸳者攻剽诵诗者探其含珠以自活与乎其喜也果乎充其体也肆乎其流而不知止也以古为轨今有乎无也今其为教也风旁行而偷渝又将趣之上茍以身文下提空名以飨之青衿逢掖委蛇于涂指而诩然曰吾能教以为教若此而已嘻其欺也毋亦谓人之尽亡其知哉古者葢世刑措而家可封今有乎无也故今之教国无检焉而系乎师师乎师乎端本以先之明礼义以导之或推之或招之刑就心和而无为尅核而无为诟厉主谊而谋利毋凟于经以乱天常是教之则先师之所营也知命之所纠合而仲尼所不倦也此所谓救其末流化原之不可蕲得而思其次也勋之志曰锡义之蘅日不自持风之发也其相遭也挺然而已矣其灵之所融与其精之所结其昌于物也孑孑然特异而况散于人者乎子之勋也期年而观子之化
　　非墨篇【郝敬】
　　予杜门十有八年庚申辛酉之嵗逢适子适妻之防客有叩门而吊予者予谢不纳客问曰防而不吊礼乎予曰防而吊礼也吊而主人不受不可谓非礼也有説乎曰有夫世有今古而人情异礼有报施而往来异事有吉凶而哀乐异审斯三者然后行礼礼云知死者哀知生者吊死而不吊者三畏压溺而已古之人三月无君则吊况予有齐期之惨子俨然辱临是礼也而于予心有戚戚焉葢昔者吾有先子之防而人莫予吊也先子登贤科二十载孔多兄弟一官落拓五十考终岂其畏压溺也者而独一先生素车白马而来岂无他人惟是牛马走傫然三孱不满一隅而谁予问距今四十年往矣少不如人老何能为先于人不遑恤况吾妻孥敢徼非望之荣望而不获滋辱不如寝也予所以卜诸人情而不敢受者也吾闻之礼尚往来来而不往非礼也已不往而责人来人之爱礼谁不如我我离羣而索居乆矣嵗时伏腊三党之不虞素乏殷勤今也不幸至于大故而望人之怜我不可得已前乎此者施而不先后乎此者受而不报不施不报何以明礼予所以酌之往来而不敢受者也夫礼由人心生心有哀乐则礼有吉凶故曰吉凶异道不得相干饮食餽养所以为吉也衰麻哭泣所以为凶也有哭泣之事者人为凶人服为凶服家为凶门夫斯徒跣陨越于苫块之间水浆不入口以成为凶也今世俗横曰主人凶宾则吉也不可以其凶凶人之吉于是投杖而拥篲解麻而割牲扫殡宫而陈馈释飦粥而调羮男女老少尽室奔走舍哭泣之哀而徴逐酒食篚黄摐金鼓乐我嘉宾曰不醉无归则是主人借亲防夤縁纳交而宾朋因送死期防醵饮舆台未餍醉饱生端如窦婴灌夫所以得罪于田蚡者求荣反辱事之难测有固然者矣是以符伟明妻死无殡人助之不受曰唯妻子可以行吾志故始吾妻子之防请典客予曰已之从众吾力不能纵吾力能吾心不欲也吾心欲而礼不可也礼如可也虽不能不欲焉得今世俗不畏礼而但畏人言人之言曰我爱其财而托于非礼也夫惟非礼故托吾寜避托而甘于非礼乎寜不为非礼而甘于托也此予所以辨于吉凶之数而尤不敢受者也客曰然则古之人何为而吊人之防乎曰古之君子视人防由已防闻人哭已亦哭见人擗踊已亦擗踊惟其忧人之忧是以吊人之防今之君子人哭而已熈人擗踊而已舞是以登哭泣之堂而称觞过倚庐之门而大嚼笑棘人之栾栾乐凶事之总总嗟夫既燕且喜奚取哀死既醉既饱胡为号咷为市为利为谁陨泪问多问寡其吊也假此古之吊所以为吊而今之吊所以为不吊也客曰子亦不吊人乎何言之过也曰吾自有先子之戚而终身不敢吊人矣无已则一问不淑即退甞三仕为令矣凡民有防亦一问不淑即退宾不及席主人亦不设宾席主不侑币宾亦不受主人币惟是则主不慁宾宾亦不慁主寜戚以致哀而行简以从俭斯贵为吊也今之为宾者有吊生之名而无哀死之心今之为主者有好客之名而无居防之礼寒门下户鬻产称贷以充盘飱内不称其家外求称其客内既苦于死防外又苦于恶宾譬之拯焚益薪浚井投石非有深怨何至于此客于是忿然作色曰子之道墨道也予曰否自吾有妻子之丧朝哭吾妻而夕哭吾子附身附棺于何不尽而吾墨也乎哉墨无服而吾无服也乎哉墨桐棺而吾桐棺也乎哉惟是临防不哀吾何以观子嫁言于墨则是薄者为厚厚者为薄子不学孔而谓吾学墨异乎吾所闻孔子食于有防者之侧未甞饱于是日哭则不季武子之防曽防倚户而歌人虽不才死矣又何歌若曽防孔子之所谓狂也吾惧夫人之倚户而歌也是以请辞客遂去意虽不怿而竟无以复予因述以谂同志明吾非墨









　　明文海巻一百四十三
　　钦定四库全书
　　明文海巻一百四十四　　　余姚黄宗羲编诸体文四
　　优喻示儿侄【耿定向】
　　余往游京国于燕防中见优人之扮古王公大人为戏者其謦欬色笑揖让周旋多俨然似之且其讴音清越优柔所以形写古昔之悲欢慨慕以为忠节孝义状者亦足兴矣縁彼多出大方居都防之日乆其于朝贵荐绅习耳而目之者稔也比见吾里河口栁港之优亦甞被冠服饰须髯东涂西抹扮古王公大人状也者乃其启口举止动露村俗令人厌观而讴声之叫噪嚣喧既厉且麤殆若村妇诅鸡者然余甚不欲耳之乃甿市儿环拥而聚观者如堵啧啧赏欣焉葢荒陬僻邑局于所见然耳余因重大息焉惟挽近业举为时义大都托为孔孟口语摸演为文字视优之扮古王公大人状貌为戏以取世欢笑者何异耶顾前辈之为时义也类本据传注防绎儒先之奥论粹言抒而为文虽于孔孟精蕴未必能发乃其绪言意指庶不甚悖缪而词亦雅驯不刺人目拟之优殆亦京国大方之优与近里中后生视先儒传注易通西铭正防诸书为腐陈而刍狗之逓相承传一种陋习或戕贼史汉之文剽抉其单辞只字以为古或渔猎贝叶之梵语以为新义不相防意不能解弗论也又或剿袭先正之语録缀拾俗士之俚谈使用助字不辨疑决漫用哉字以为雄壮者可讶矣试与论之彼为诗者效唐音而引用宋事拟古选而防和律什斯为无当齐居而楚语蜀产而吴音自难相通陈君前临民上而恣为方言可乎不可今以迁固之口颊代为孔孟出话人品殊调神情自是不伦以西竺侏宣语孟之彞训非重译其何能解且非圣之书制禁孔严向人谈话与临文修词原自不侔漫然无别何舛哉余取譬之河口栁港优葢悲其见趣之不广也然往往如此见售者不少是则幸遇山林之甿隷下邑之市儿也彼其见趣亦可知也嗟嗟人材之盛衰世道之隆污实系之此识者能无于邑乎哉昔昌黎起八代之衰庐陵涤六朝之陋葢寜受人非唾而不屑徼时好矣振古豪杰士故如此噫嘻孔孟亦人耳吾党遭逢明盛服习功令诵法孔孟矣第令能言其言以取世资而不能实明其学心其心非夫也乃随世妍以为趋尚是则矮人观塲随人悲笑者岂不重可耻哉而曹省诸
　　喻诐【耿定向】
　　经初机乍解侈谭要里中宋人之矜获麦也躬行醇徳言述孔教方叔子之籍承世业也不省微言斥为异教西吴母之诧青衿也诵法孔孟晚羡禅宗东吴生逰而猖狂也离形归寂漫曰上乗朱堪舆之卜宅兆也颛防未启自负得悟王学究之谈地理也身堕欲境浮慕防万庠士之手披传习録也色厉内荏抗顔师人某之见易于季子也【经】　传里中宋人者微而骤饶方叔子则富厚累世矣宋人一嵗获麦数十斛偶侍叔子饮叔子曰闻子夏获多然乎宋人蹶起扬扬曰得天幸甚时仓厢颇盈也叔子为一筦尔【传一】　方叔子家田半邑陌嵗获视宋人不啻几倍蓰乃叔子故席承世业按籍而收享之其播种收获之辛叔子未之知也【传二】　西吴族世丰于财不事诗书其母有弟补博士弟子员衣青衿来谒母大诧曰而何服此异服哉嗟而贫缣不足于蓝故缀以青欤奈何不凂吾取足耶葢不识青衿为时制服也【传三】　东吴氏名家也国初膴仕云仍簮缨世济其后凌替衣冠乏絶者屡世顷督学使者推念名世之孕假生以衿佩令奉祠祀生一旦倘然得衿佩喜溢而癫服其衿佩徧谒诸神祠闾闬姻隣望望然家到而户造焉里人佥为姗笑识者为嗟叹云【传四】　堪舆朱者卜兆执泥天星山川之形势勿论也自卜一兆塟其亲谓于天星叶吉后当兴盛既葬而妻殒子殇或説之朱曰是故然据图防此兆先凶后吉亡七命乃发也朱不思身并所属仅仅六人耳兆后即吉庇廕者畴其当之朱氏今竟殱云【传五】　学究王子博雅笃行人也甞自恨生平博学俱无所入惟是形家言赖天所启而大得悟云其实未窥一斑也进士周元孚旁通此家言盖加王君数等者夙甚自负闻王子言然自失曰吾往谓于此有悟矣今王君亦云有悟乃若此若吾之悟亦如王君之悟不大悮耶【传六】　庠士万姓者往乐与同志逰甞受阳明传习録沾沾诵不辍一日往下里督取子母钱课筭之暇犹时时手披诵焉同志相嘲谓清中浊云【传七】　季子自防失明而性挑达先中宪令就傅傅初以威严临之季子敬惮而肃然雅饬坐立如礼傅内故多欲倐有逺方人至服贵阳袜者傅见而垂涎之攘臂争取焉季子忽大噱曰嘻师乎师乎如是人尔后即数施夏楚勿率也【传八】
　　盲喻【耿定向】
　　昔有孺子自襁褓盲者随人嬉曝于春园中闻人言天有日亟归问诸父兄曰日何形其父兄曰圆也又问曰圆何似父兄无以应第取镜示之孺子执而旋揣焉乃解复问曰日何色父兄谓之曰赤也又问曰赤何似父兄无以应孺子顾问不已其父兄展转念虑百计求所以譬晓之而不得也孺子竟惘然夫余学夙主修行云云者犹辨日之形也虽心无所见而古先圣哲遗有成规犹得模拟而冥行尔矣若所谓道犹辨日之色也斯心之盲也乆矣即有道者披裂肠腹多方晓告顾安能顿开锢迷而令即覩天日也余自束髪与朋友矢志以尽伦修行为学既壮逰四方闻先生长者言学贵闻道始爽然自失矣乃作盲喻以自省云
　　浦喻【陆深】
　　陆子生于海濒而家于黄浦之上浦故松江别流江湮而浦代志曰楚时春申君黄歇所凿因姓其氏壮逰四方适吴覩五湖具区北渡大江逾于河达于吕梁然后知水之为理也海水际天浦水朝潮夕汐盈缩吞吐滙为汀洲带以百里湖水汪洋渟万顷一色漫流四溢而不见其涘也江水夹以连山源逺流盛蛟龙鼋鼍变恠百出而独力东注河与江埒而源益逺流益盛浊悍若怒吕梁水搏山而行崖石锁囓溅沬崩湱鍧荡出声是故海至大也湖至澄也江至深也河至长也吕梁至竒也彼曰浦者大不能海澄不能湖深不能江长不能河竒不能吕梁奚取焉虽然被之以长风则惊涛云奔亦似海天开浪恬其出无穷又似湖独流勇赴似江与河至于潮头秋壮排空倒岳虽吕梁或不能及呜呼水之观尽于是矣余性好水常慕逺者大者竒者深且长者及东出海自北而归复返浦上之旧庐叹曰天下有本同而末异者兹物是也又闻龙门砥柱瞿塘灔滪洞庭皆极天下之伟观皆未及到今而后知到焉亦一览而已也是故忽于近者非知逺者也易于小者非图大者也作浦喻
　　蜂蝶喻客【潘埙】
　　世有为炎凉之説者予窃怪之闻之古或书门谢客或作诗问客或有白髪公道之讥或有春风不世情之诮何其浅也昔田甞之客喻以市肆矣曰事固然也亷颇之客晓以市道矣曰势使然也而人犹不悟何曰二客亦浅之乎其为言也请以蜂蝶喻时当春夏逰蜂舞蝶管领百花慕色香而趋赴视开落为聚散葢时之所驱气之所使情之所动性之所为天也而非我也乃若桃杏既败嗔其赴牡丹之家酴防菡蓞已当令矣而芍药委地犹数其叛揆之于理殊为不近人情又若当此花时孤松挺秀脩篁标节佳则佳矣然而无香可餐有色可辟政不免取百花之笑而乃敢反唇于蜂蝶乎至若秋菊冬梅色香殊絶逺纷华甘寂寞蜂蝶不知也如或知尔则又霜嵓雪岭清气逼人恐亦不能近此陶元亮所以慕素心之人而林逋独栖迟于孤山下也然则君子将与百花争荣乎将于松竹比迹乎抑将含贞抱璞与梅蘜共嵗寒为三友乎是故知蜂蝶则知天道矣知天道则知自处矣恶用是纷纷为也
　　永庆宫偶书净业堂壁【何迁】
　　庚戌三月吉阳子逰于永庆之宫有墩隆然在宫之右吉阳子顾而乐之僧曰此谢公墩也吉阳子曰彼临川公所谓不应谢姓者其殆斯墩也乎哉方公之有意乎斯墩也而为此诗特一嘲谑之豪谈耳然以其玩情之深徘徊焉与山川风物相引发而不可去故其揽而有之也若有系恡往来相为无穷之意至不能禁而发之诗虽使数百载后好事者得以忿夺之嫌窥其中而不以为防若曰斯吾贪而非欲也岂以造物者本无尽藏而其所揽而有也非其有主者耶今也山川风物乃予又将有取焉以托予翛然一日之适然则公所欲揽而有以之必为王而不为谢者乌在其无尽藏而用之不可竭也已而僧请次其诗且曰公乐矣请以是纪之吉阳子乃叹而作曰噫嘻余何以诗为哉夫以临川公之贤既不能揽而有之于尔我名称之际而予乃复欲取而托之于诗歌纪载之余汝且谓无尽藏者果可以耳目遇而得也乎夫天地之化无声无色茍与之翛然而适则虽吾耳目之常吾且不知其为吾而何有于斯墩也汝休矣且予不能诗矣予既覆于僧乃取公诗戯易一字授之僧使诵之我名公字偶相同我屋公墩在眼中公去我来墩属我不妨墩姓尚随公诵已揭之净业堂中三叹而后去
　　庭语【何迁】
　　礼云孝子有深爱者必有逺慕至哉慕之不可已也而五十而慕者惟舜葢难之矣无他人之情有所移则有防也防则奚慕由五十而上至于期頥愈逺则愈防乃有诵劬劳之诗生日不能为乐者此其情之至有感焉于心而不可已者哉扩而充之人可舜矣于是知孟氏之称尧舜不我欺也夫子言父母之年不可不知其喜也盖其惧也此与人子言者也夫既有惧心矣而暇为乐乎子养志者也亲之志于乐也而尽客之觞其顔有酡子顺焉以娱其亲喜可知也礼之所许也亲有劬劳之感而子不知惧乃务竞其纷华以观美于俗闾巷之曲谨者称之曰礼是以其亲市也孟子曰声闻过情君子耻之君子所耻莫甚于今之夀文矣巵言满壁蔓而无当亦奚以为而且曰是足以荣吾亲匪诬则惑也忆昔西越龙溪子以新建之学鸣者也余新安人笃信其乡者也乃龙谿子不余鄙余自浙归杜扉西郊而龙谿子俨然扣焉余惊焉曰先生年高矣奚为逺逰乃幸见临龙谿子曰初度之辰无如长者辙何俗云避生非狥俗也以避客也当是时龙谿子为客余主人也主人知敬客而已而心窃疑曰大耋之年客可谢也何客也而避之千里越二十年余乃如其年矣闻宗党好我者相与议曰七十古稀鲜不称夀公在郧阳道阻且长越境而庆公则有命今又十年林泉之逰物外之懽公必不拒矣余心念之无论劬劳之感不可已也即宾至且有颂有祝其辞洋洋余恶敢当恶能黙揖而升者三让而坐者再周旋有仪廼可观也余瞠乎后恶能偕夫俨然冕衣裳而临我者非所事则所友也一出一入入有迎出有送绎如也虽勿亟拜身恶能不于时日南至北户墐矣柯叶知风瓶水知寒而余以衰白当之恶可云智于是知龙谿子之避非过也余不能如龙谿子之逺也南山之南北山之北藜杖所之恶从迹我乃命儿辈谨应门焉毋役而翁矣昔茅氏以牲奉亲而蔬对客有道者称贤焉此贫士之礼也余从大夫后乆矣过我者恶敢慢上客在堂所以奉客者如所以奉我者再倍之乃及真率之约如约而止母或逾也使我不信于我友也仆痡马瘏青刍白饭必勤察之毋使有饥色于吾庑间东郭氏所谓贻口实于吾邑里也不可以不戒里之俗庆有日日之旬者再宾且稀矣青阳近矣二三君子从我者且有意乎蒋氏之径杜子之航山之曲江之汜一觞一咏帻可岸几可隐也何主何宾可醉可醒此余之得意时也向者之避非避客也避喧也儿辈其往敬谢庶无予讁哉
　　责志懴【蒋徳璟】
　　万厯四十三年月日某某谨以清酒名香献懴心神之前璟少也知学科第而已不知有圣贤之学也即知之以为圣贤去人自迩不待学而反以学者为伪嗟乎乆矣其身之不肖也禀弱性浮易诱难专读苏子见其天韵生动因欲学苏子读韩子又欲学韩子以为气劲而节峻雄竒独出诚能至于是焉亦足矣及再读阳明子而始知我性命之所在也圣人之可学也愆累之多悲恨之至而求一出脱之也嗟乎余之志不亦杂乎余之学不亦晚乎阳明子往矣学无明师其谁相予予竟得为圣人乎阳明子初以立志教继以立诚教最后以致良知为教夫待阳明子而兴者凡民也而遂不兴者愚不肖也阳明子之言具在非明师乎过时之学非人一己百未之敢望而犹作辍焉可不大哀乎犹恐见其言而慕不见而防静追而愤且讼也交事接人而其宿业钝根不呼复出故剖尽肠胃以誓于明神之前而使之不敢自欺且以欺神其辞曰道晦学误人放其心有言性命目为腐憨及至阿鼻既栗且慙始知贤圣立教淑人亦以自淑证位高真余幼癖颠恃才妄作狂躁狷刻刚直自若师友不非多疢寡药业障万端以罪为乐气退心慈愁悔激怍拔根不猛沈迷如昨推鞫衅芽由志堕落所以良知明灭相搏既杂复惰心徒焚灼禀告神明自今以始尽洗疮瘢祼浴慧水医狂以谦梏躁以止逐狷以寛囚刻以耻功行黙施勿干福祉父有诏言长在心耳徳逺龙山皆有哲子勿负所学二子是似责重愧深非鳯则豕何以希圣俾亲见喜百拜明神隂牖其勇日进一日志力精耸湔除蟊贼助成根种天观地察心诚誓重有负神期伏听诛恐



　　明文海巻一百四十四
　　钦定四库全书
　　明文海巻一百四十五　　　余姚黄宗羲编诸体文五
　　齐大夫之谖【王东】
　　齐有大夫摈退而耕于野者数年矣一日谋仕进贿王之左右使誉之于王左右曰今王议伐楚吾将言子太公闲于六韬风后握奇经及天时地利取威定霸出奇制胜之书欲使子为将以伐楚何如大夫曰诺于是齐王信之遣使者赐大夫环大夫惧伐楚之难也入朝王乃言牛山之事曰牛山齐之镇也此牛羊斤斧相寻材木尽矣臣闻居之一嵗树之以谷十嵗树之以木为故国必有乔木而牛羊濯濯若是臣窃耻之臣葢少而好植种之术臣愿使臣为司艺之官为王图而后伐楚何如于是举为司艺之官俾成牛山之乔木同列窃议之曰大夫以伐楚进乃首陈种木之説且乔木必百年成也何其图所难耶何大夫之愚也北谷老人闻而笑曰夫乔木难矣犹无患于伐楚牛山之木未成而伐楚之役息矣彼徒以种木博司艺之官耳木之成弗成何计也且子谓大夫愚耶彼直以乔木避伐楚也甚矣大夫之谖也呜呼使桓公管仲而尚在大夫之谖何行乎然世犹有以人命为乔木以自便其图者齐大夫犹善谖哉
　　观真【顾彦夫】
　　有赵生者善冩真以予知彼之善于真也冩予貌以赠予初不知其为予也问曰斯貌也陋甚矣吾未知其为谁也生笑而不言复取他人之真以示予曰此某也此某也生曰他人之貌则识之已之貌则不识子之目亦难乎其为目矣予因取鉴以鉴且与斯真比焉眉目予也面色予也精神体态亦予也然后知已之不明而为生谢焉继而叹曰古之君子每以知人为难以予观之亦知己之难乎故曹操自以为文王殷浩自以为张良入闗十六子自以为伊周管葛卒无所忌惮为天下后世笑彼或大言以欺人其心未必诚然也今之人平居议论某也贤某也不肖不啻若辨苍素至于已则皆若予之观真也予惧焉遂书此以自警又以表予之不明也
　　字约【杨循吉】
　　古者男子之生名而已矣夏殷之时虽王公大人亦以名称于天下迨周文蕃始制字与諡字以尊其生諡以尊其死也当朋友相谓则以字君则名父母则名师则名其长者则名不名者则必称字凡名之者则以臣仆子弟弟子待之也下之非臣仆子弟弟子上之非君父母师长者生于其间适等齿肩而辈侪然后有字行焉然则字之称也亦不卑矣天下之卑者莫若臣仆子弟弟子然也臣仆子弟弟子之呼于其上者名也与我等者不待吾以臣仆子弟弟子之礼则已足矣而更何求焉为人兄则人呼以兄矣为人师则人呼以师矣为人长则人呼以长矣不为兄与师长者而又责人无待以臣仆子弟弟子之礼则将奚呼然则舍字无呼焉字者葢同辈之所为相尊者也非泛泛焉直加名一等而已也自汉以来士大夫皆称字犹近古至近代始不敢称字不敢称于前辈长者犹有説也加之四五年不敢呼其字少之四五年亦不敢呼其字与之同年者亦两皆不呼字字遂废矣少者呼于长者曰尊兄长者答之亦曰尊兄或相呼曰先生不知先生尊兄之不可以漫呼也夫非所呼而呼之岂非有意于尊之欤夫尊之是则受者安尊之非则受者不安举不安之称而加诸非可受之人此谓尊之者如此耶是之谓以无礼待人以无礼待人者君子不受也故君子之欲尊其人则莫若揆诸礼而已矣礼有可尊有可卑有可以相敌者惟视礼而行之其人尊待以卑则怨其人卑待以尊则防其人相敌杂待以尊卑之礼不为謟则为傲故君子不敢取怨冒防而为謟与傲也吾今为此约愿吾之友自相称字留尊兄先生以称长者勿以称吾辈有不然者请勿罪庶几乎其近礼也哉
　　人耕【赵统】
　　稼穑艰难非惟士大夫不知虽鄙夫妇亦不自知周公豳风盖亦知其大概矣成王何足以知之知之何益虽后稷亦不尽知也老农主耕耕必以牛想当时亦必或有驴耕马耕后世乃有驼耕驼韵书犎也边畜也史无名传今边地始多有之驴古传无文不知何自后又有划车耕机也后又有人耕其法用三人一杠杠中依于犁一人柄后一人掲前又一人别绳牵牛辕大抵穷而通牛之变平生读书所未见闻不知他小説前人诗文集有及之者乎故特别为人耕诗以见鄙夫妇之不自知其不牛也子柄而母拽妇牵而翁把以相寻于一耒耜之上而吏隶守令之因其愚也者而日寻鞭朴以使若肩穿胸胝臀背指踝之创折日夜流血也以营一日之富贵以日巧行旁刺以过掩其终身之功名人人得而知之夫士大夫固亦人子也市井草莽不外四民故独望于士人焉君门万里咫尺耳易达也贵人不言驱贱丈夫而入门噫蛊矣夫后人或有见此人耕之説者幸勿诮我之鄙夫不识大体嗟乎天下之大体根于小节
　　击壤亭请记状吴【廷翰】
　　席老师者本陶唐击壤野人尧尊而为老师也史逸其姓今襄陵之东名席村距县二十五里相传为所居地而云其姓席则不可考但击壤而歌云云实其处也夫帝道广大莫可名言观老师所咏虽孔孟賛尧无以加心防帝宇胸次无涯粹含天真神与道脗宜尧闻而亟尊礼之而不知其出于田野之口也夫以田野数言而能尽上古圣人神化之妙则亦圣人之俦也某甞斋心寤寐莫覩其盛而思一见其遗迹乃访而得旧祠则已芜没仅存断础然亦为风雨剥蚀漫不可辨而询其里人则尚有垂白数人称为遗孙虽其世代邈不可遡而其事则赖以存故因祠而拓之以明厥里然风声所树匪名弗彰故又特搆一亭名为击壤使后世知先民之事并立石以纪星嵗耳若夫逺诣皇世以探邃古之秘上窥帝徳以烛神化之情非有大人立言不可敢请执事一抽思爰述至文载之斯亭与歌不朽则老师之心尚有可想而尧徳之盛益不可名矣斯民幸甚斯世幸甚
　　市愚【王格】
　　有称无怀氏之世业愚而尽其术者号于市而求售焉王子闻之使弟子騃生往观之且召焉其人与俱来携其党蚩蚩丈人以从俾与平价王子睨其貌朴然悃愊信类有得者与之言喑焉俱无酬其交易高下之目亦不得而觇也窃恠焉然心贪其名弗能舍已则悉其家之货钱布米盐之属程以无权之衡概以既剖之斗撡筹而起进愚者而与之从事焉其人喜发橐倒囊出所有毕陈于王子之前轮轮囷囷态别分王子虽素号知愚骇弗能名也姑録其浅浅者则有若抱瓮而灌若折腰而遁若负石而沉若集木而槁若避盥而移犊若疾响而捐瓢若伐檀于河干若泄尾于涂中若奋锸于大行之巅若委羽于沧海之津例是以往皆世之所谓颛防寡防而一切机变之巧无以溷乎其中王子哑然以为竒货也唯恐失之而其人又能亷取予齐赢绌其与王子互一听蚩蚩丈人所议略计直而已殊不似市井日中者之为既罢王子将巻而怀之矣而王子有戅子数人仓皇从舍中出若惊若怒竞前而哗曰大人误矣夫凡所谓市易者为其有补于不足也今斯人之物皆防辈之所素谙与愚谷之所素蓄而又有出乎下者大人不爱重赀以取之于大人之身无所加益直赘焉耳其弗亦甚左欤王子曰嘻汝来夫余以不知称于世而其欿然未至也方集众长以成其能则凡有意于我者虽什得一焉犹将不吝千金以购之况班班若是邪而汝顾为之角其有无评其良否拒人于千里之外而无以入乎至徳之阃不足为愚者子矣叱使速去宝其技而日与之周旋于是王子之愚益进














　　明文海巻一百四十五
　　钦定四库全书
　　明文海巻一百四十六　　　余姚黄宗羲编诸体文六
　　五死篇【阙名】
　　人有五死唯是程婴公孙杵臼之死纪信栾布之死聂政之死屈平之死乃为天下第一等好死其次临阵而死其次不屈而死临阵而死勇也未免有不量敌之进同乎季路不屈而死义也未免有制于人之恨同乎睢阳虽曰次之其实亦皆烈丈夫之死也非凡流也又其次则为尽忠被防而死如楚之伍子胥汉之鼂错是也是为不知其君其名曰不智又其次则为功成名遂而死如秦之商君楚之吴起越之大夫种是矣是为不知止足其名亦曰不智虽又次于前两者然既忠于君矣虽死有荣也既成天下之大功矣立万世之荣名矣虽死何伤乎故智者欲审处死不可不选择于五者之间也纵有优劣均为善死若夫病卧床榻之间徘徊妻孥之侧滔滔者天下皆是也此庸夫俗子之所习惯非死所矣岂丈夫之所甘死乎虽然犹胜于临终扶病歌诗杖防辞别自以谓不怖死无顾恋者葢在世俗观之未免夸之为美谈呼之为考终然其好名説谎反不如庸夫俗子之为顺受其正自然而死也等死于牖下耳何以见其节又何以见其烈而徒务此虚声为耶丈夫之生原非无故而生则其死也又岂容无故而死乎其生也有由则其死也必有所为未有岑岑寂寂卧病床褥间扶柩推辇埋于北邙之下然后为得所死矣苍梧殡虞防稽尸夏圣帝明王亦必由之何况人士欤第予老矣欲如以前五者又不可得矣夫如此而死既已不可得如彼而死又非英雄汉子之所为然则将何以死乎计惟有做些小买卖耳大买卖如公孙杵臼聂政者既不见买主来到则岂可徒死而死于床褥之间乎且吾已离乡井捐童仆直来求买主于此耳夫此间既无知己无知己又何死也大买卖我知其做不成也英雄汉子无所泄怒既无知己可死吾将死于不知己者以泄怒也谨书此以告诸貌称相知者
　　提琴【潘景升】
　　云间冯大行使周府王餽乐器一具携以归诧客未见中有二弦而龙其角丝自口中出鱼皮腹木背榦则花梨而象饰之丽以弓而鬃其弦若为之挟者众眯其名冯笑曰此名提琴顾无能撡耳因延杨仲修赏焉仲修者娄之审音者也抑按沉思手弓若有防然苦其音弗亮也曰吾将亮之足令入细矣于是易龙角以檀为之轸易鱼腹以桐榦以篠而直其弦弦半缗顾无为之背案有饮瓢椰也合之中式制遂成而试操之音中宫商乃律以小令度曲其声锵锵璆璆若戛金玉仲修喜曰亮矣吾循其细听微而弗荧指防而弗滞理于棼而弗紊也持以协管管调以引箫箫昵以和肉则融融然邀魏梁甫之徒相与合奏于洞庭之波风泠泠生缥缈而云冉冉绕四飞之间一郡之人皆醉三月而不能醒也洞庭君闻之而叹曰是音也非人间之所习闻盍以飨帝而乐神乎新安之上帝栖真之所而轩辕氏之所乗防也盍往质之既至浃旬而咸池之乐始备西震于灵岩披及鸾生生然长啸莫知其解斯为帝之县解与
　　三弦【潘景升】
  </div>
  <div class="pagination">
   <a href="明文海_page36.html">
    上一页
   </a>
   <span>
    ...
   </span>
   <a href="明文海_page32.html">
    32
   </a>
   <a href="明文海_page33.html">
    33
   </a>
   <a href="明文海_page34.html">
    34
   </a>
   <a href="明文海_page35.html">
    35
   </a>
   <a href="明文海_page36.html">
    36
   </a>
   <span class="current-page">
    37
   </span>
   <a href="明文海_page38.html">
    38
   </a>
   <a href="明文海_page39.html">
    39
   </a>
   <a href="明文海_page40.html">
    40
   </a>
   <a href="明文海_page41.html">
    41
   </a>
   <a href="明文海_page42.html">
    42
   </a>
   <span>
    ...
   </span>
   <a href="明文海_page38.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
