<!DOCTYPE html>
<html>
<head>
    <meta charset="UTF-8">
    <title>全唐文 - 第 351 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 351 页/共 603 页</h1>
    <div class="content">    臣某言：中使曹进玉至，奉宣圣旨存问，兼赐臣墨诏，以楚州营田废置事令臣商量奏来者。跪捧天书，恭承睿旨。道存致用，义在随时。云云。伏以本置营田，是求足食。今则徒有縻费，鲜逢顺成。刈获所收，无裨於国用；种粮每阙，常假於供司。较其利害，宜废已久。比来循守旧制，不敢轻有上陈。皇明鉴微，特革斯弊。取其田蓄，授彼黎蒸。仍俾薄租，诚为至当。但以田数虽广，地力各殊。须量沃瘠，用立程度。臣已追里正，与商量利便。谨具别状奏闻。伏惟圣虑俯赐详择。无任震越屏营之至。
    ○夔州论利害第一表
    臣某言：伏准元和十二年四月十八日敕，诸州刺史如有利害可言者，不限时节，任自上表闻奏者。臣伏见贞观中，诏许群臣各上书言利便。马周，时一布衣，遂因中郎将常何，献策二十馀事。太宗深奇之，尽行其言，擢周为御史。至龙朔中，璧州刺史邓宏庆，进平、素、看、精四字，堪为酒令。高宗嘉之，亦行其言，迁宏庆为朗州刺史。则知苟有所见，虽布衣之贱，远守之微，亦可施用。况臣早受国恩，德宗朝忝为御史，逮今历事四圣，频领藩条。当陛下至明之时，是微臣竭节之日。伏以守在遐郡，不敢广有所陈。准敕上利害及当州公务，各具别状奏闻。伏乞圣慈，俯赐昭鉴。无任感激屏营之至。谨差当州军事衙官、守易州安义府别将员外置同正员云骑尉冯随谨奉表以闻。
    ○夔州论利害第二表
    臣某言：伏准今年四月五日德音，宜令诸道观察使、刺史、各具当处利害，附驿以闻者。伏惟皇帝陛下，睿哲自天，缵承列圣。善述先志，发扬德音。率土人臣，不胜庆幸。臣虔奉诏旨，宣示蒸黎。伏以华夏不同，事宜各异。详求利病，谨具奏闻。伏乞圣慈，俯赐昭鉴。臣伏览国史，窃见开元十八年朝集使至京，元宗临轩亲部利害。时宣州刺史裴耀卿上便宜事，论转运甚详，竟不行下。至二十一，年耀卿为京兆尹，再以前奏论，方见允纳。比及三年，漕运七百万石，省脚费三十馀万贯。当耀卿前不见纳，必有人非之。及後数年，方展其效。臣僻守远郡，敢望言行，祗奉诏书，或冀万一。伏惟明主择之。无任恳悃屏营之至。
    ●卷六百三
    ☆刘禹锡（五）
    ○奏记丞相府论学事
    十一月七日，使持节都督夔州诸军事夔州刺史刘某，谨奏记相公阁下：凡今能言者，皆谓天下少士。而不知养材之道，郁堙而不扬，非天不生材也。亦犹不耕者不叹廪庾之无馀，非地不产百谷也。伏以贞观中，增筑学舍千二百区，生徒三千馀人。时外夷上疏，请遣子弟入附於三雍者五国。虽“菁菁者莪”，育材之道不足比也。今之胶庠，不闻弦歌，而室庐圯废，生徒衰少。非学官不欲振学也，病无赀财以给其用。鲰生今有一见，使大学立富。幸遇相公在位，可以索言之。
    《礼》云：“凡学官春释奠於其先师。斯礼止於辟ń宫，非及天下也。”今四海郡县，咸以春秋上丁，有事孔子庙，其礼不应於古，且非孔子意也。炎汉初定，群臣皆起屠贩为公卿，故孝惠、高后之间，置原庙於郡国。逮孝元时，韦元成以硕儒为丞相，遂建议罢之。夫以子孙尚不敢违礼以飨其祖，况後学师先圣之道，而首违之乎？《祭义》曰：“祭不欲数。”《语》云：“祭神如神在。”与其烦於旧飨，孰若行其教道？今夫子之教日颓靡，而以非礼之祀媚之，斯儒者所宜愤悱也。窃观历代，无有是事。
    皇家武德二年，诏於国学立周公、孔子庙，四时致祭。贞观十一年，又诏修宣尼庙於兖州。至二十年，许敬宗等奏，乃遣天下诸州县置三献官，其他如方社。敬宗非通儒，不能稽典礼。开元中，元宗飨学，与儒臣议，繇是发德音，其罢郡县释奠牲牢，唯酒脯以荐。後数年定令。时王孙林甫为宰相，不涉学，委御史中丞王敬从校刊之。敬从非文儒，遂以明衣牲牢编在学令。是首失於敬宗，而终失於林甫，习以为常，罕有敢非之者。
    谨桉本州四县，一岁释奠物之直，缗钱十六万有奇。举天下之郡县，当千七百不啻，羁縻者不在数中。凡岁中所出，於经费过四千万，适资三献官饰衣裳、饴妻子而已，於尚学之道，无有补焉。前日诏书，许列郡守臣得以上言便事，今谨条奏：某乞下礼官博士，详议典制，罢天下县邑牲牢衣币。如有生徒，春秋依开元敕旨，用酒醴、段、居肃、榛栗，示敬其事，而州府许如故仪。然後籍其资，半附益所隶州，使增学校其半率归国庠，犹不下万计。筑学室，具器用，丰食，增掌固，以备使令。凡儒官各加稍食，其纸笔铅黄视所出州，率令折入。学徒既备，明经日课缮书若干纸，进士命雠校亦如之。则贞观之风，粲然不殊。其它郡国，皆立程督。投绂怀玺，“或朴”、“菁莪”，良可咏矣！
    伏惟相公发迹，咸自诸生，其尊素王之道，仪刑四方，宜在今日。是以小生敢沿故事，以奏记於左右，姑举其大较。至於证据纤悉，条奏具之，章下之日，乞留神省察，不胜大愿。惶恐拜手稽首。
    ○为京兆李尹降诞日进衣状
    衣一副四事。云云。右，伏以水德方清，真龙下降。天长地久，瞻北极以常尊；献寿称觞，配南山而永固。臣地叨宗属，职忝尹京。庆贺之诚，倍万常品。前件衣服谨诣银台门奉进。轻渎旒，伏用兢惶。
    ○为京兆韦尹降诞日进衣状
    衣一副四事：黄折造衫一领，白吴绫汗衫一领，白花罗半臂一领，白花罗一腰。右伏以正阳令月，诞圣嘉辰。运协千年，庆流万国。凡在臣子，合有献陈。敢倾就日之心，愿奉如山之寿。轻渎宸，无任兢惶。
    ○为京兆韦尹进野猪状
    右，伏以收获之馀，田猎有获。异於刍豢，著在方书。既堪充庖，辄敢上献。前件野猪，谨随状进。谨奏。
    ○为裴相公进东封图状
    集贤殿御书院《开元东封图》一面。右，臣谨桉开元十三年，元宗皇帝以天下太平，登封东岳。声名文物，振耀古今。伏惟陛下丕承耿光，再阐鸿业。祖宗盛事，绍复有期。臣所以写成此图，辄敢上献。至於绘画，躬自指。征史氏之文，纂礼容之要。山川气象，悉拟真形；羽卫威仪，咸稽故实。所冀睿情一览，遐想元踪。臣叨荣过深，抱疾已久。望陛下告成之日，心必前知；嗟老臣将谢之年，身恐不见。疲羸之际，感激倍深。前件图差某官乙谨诣光顺门奉进。谨奏。
    ○为杜相公自淮南追入长安至长乐驿谢赐酒食状
    具官臣某。右臣今日至长乐驿，高品某奉宣圣旨，赐臣酒食者。伏以恩降王人，荣分御膳。未展仪於双阙，先受赐於八珍。品越番，味兼醪醴。顿惊凡口，倍益欢心。无任欣跃。
    ○代杜相公谢就宅赐食状
    具官臣某。右高品某乙奉宣圣旨，赐臣食者。出自大官，饫於私第。光荣曲被，猥承推食之恩；驽蹇未施，益重素餐之责。举其匕箸，若负邱山。无任战荷踊跃之至。
    ○代淮南杜司徒奏新罗请广利方状
    淮南节度观察处置等使，敕赐《贞元广利方》五卷。右，臣得新罗贺正使忭如言状称：请前件方状一部，将归本国者。伏以纂集神效，出自圣衷。药必易求，疾无隐状。搜方技之秘要，拯生灵之夭瘥。坐此华胥，咸跻仁寿。遂令绝域，逖听风声。美兹丰功，爰有诚请。以其久称藩附，素混车书。航海献琛，既已通於华礼；释疴蠲疠，岂独隔於外区！正当四海为家，冀睹十全之效。臣即欲写付，未敢自专，谨录奏闻。
    ○为东都韦留守谢赐食状
    具官臣某。右臣今日发至长乐驿，中使某奉宣圣旨，赐臣食者。伏以味兼海陆，品溢圆方。降自御厨，光临传舍。臣初辞魏阙，倍怀犬马之诚；猥受珍羞，更切稻粱之感。无任欣跃。
    ○举崔监察群自代状
    御史台：宣歙池等州都团练判官、监察御史里行崔群。右臣蒙恩授监察御史。伏准建中元年正月五日制，常参官上後三日举一人自代者。伏以前件官在诸生中，号为国器。絷维外府，人咸惜之。臣既深知，敢举自代。
    ○举开州柳使君公绰自代状
    尚书屯田某官等：守开州刺史柳公绰。右臣蒙恩授尚书屯田员外郎。伏准建中元年正月五日制，常参官上後三日举一人自代者。伏以前件官以贤良方正，再扬王庭。在流辈间，号为端士。昨除远郡，人皆惜之。臣初蒙授官，得以论荐。多士之内，非无其人，窃惟用材，宜自远始。谨具如前，谨录奏闻，伏听敕旨。
    ○举姜补阙伦自代状
    东都尚书省：前左补阙姜伦。右臣蒙恩，授尚书主客郎中，分司东都。伏准建中元年正月五日敕，常参官上後三日举一人自代者。臣伏详诏旨，欲达聪旁求，发扬幽远。故人得言所知，不当循其阶次也。臣伏以前件官有儒学士行，蒙以谏官征。会其年老被疾，不堪上道。有司桉视如状，不复逼迫。至今家居，而笃志无倦。臣谨举为郎吏，分司别都。冀优贤振滞，两得其道。
    ○苏州举韦中丞自代状
    苏州状上中书门下：诸道盐铁转运江淮留後朝议郎守太仆少卿兼御史中丞上柱国赐紫金鱼袋韦应物。右，臣蒙恩授苏州刺史。伏准建中元年正月五日制，刺史上後举一人自代者。前件官历掌剧务，皆有美名。执心不回，临事能断。今领虽重，本官尚轻。伏以当州口赋，首出诸郡。况经灾，切在抚绥。尚省无能，辄敢公举。司榷管之利，诚藉时才；流岂弟之风，实惟邦本。非敢臆说，以塞诏书。今具奏闻。
    ○苏州上後谢宰相状
    朝议大使持节苏州诸军事、守苏州刺史上柱国刘某。右，某今月六日，到州上讫。某山东一书生，潦倒疏阔。在少壮日，犹不逮人。况今衰迟，智力愈短。相公哀怜不遇，擢授名邦。实荷宏奖，惭非器使。伏以当州繇大浸之後，物力萧然，肌寒殒仆，相枕於野。誓当悉心条理，续具奏论。才术素空，忧劳方始。惧无闻问，忝负恩知。不任瞻望恳迫之至。
    ○苏州加章服谢宰相状
    右，某素乏吏才，谬居剧郡。以无庸之器，当难治之时。恭守诏条，勤求人瘼。伏以圣德柔远，皇明烛幽。凡有上陈，皆可其奏。遂令管见，得及疲黎。自承雨露之恩，非有循良之政。猥蒙朝奖，特降命书。顾缝掖之腐儒，被华章之贵服。有黩陟明之典，诚招彼已之讥。限以守官，不获拜谢。瞻望荣感，心魂载驰。
    ○汝州上後谢宰相状
    朝议大夫、使持节汝州诸军事、守汝州刺史兼御史中丞、充本州防御使上柱国、赐紫金鱼袋刘某。右某自领吴郡，仍岁天灾。上禀诏条，下求人瘼。地包薮泽，俗尚剽轻。悉心抚绥，用法擒レ。事繁才短，常积忧虞。忽蒙天恩，稍移近郡。家本荥上，籍占洛阳。病辞江干，老见乡树。荣感之至，实倍常情。印绶所拘，不获拜谢。瞻望德宇，精诚坐驰。无任感恋之至。
    ○汝州举裴大夫自代状
    正议大夫使持节杭州诸军事、守杭州刺史上柱国、赐紫金鱼袋裴宏泰。右，臣蒙恩授汝州刺史兼御史中丞，充本州防御使。伏准建中元年正月五日敕，诸州刺史上後举一人自代者。伏以前件官前为九御，出领两镇。顷因微累，遂有左迁。今授远州，物情未塞。臣前任邻接，具知公才。旧屈未伸，辄举自代。
    ○汝州进鹰状
    汝州防御使；当使进奉笼母鹰六联。右，伏以前件鹰等，学习应期，驯养斯至。列於常贡，有异众禽。受绁之时，志已存於□外；下之际，思用展於军前。既怀百中之能，愿献三驱之礼。谨差防御押衙景再休随状奏进以闻。
    ○同州举萧谏议自代状
    同州防御使前谏议大夫萧ㄈ。右臣蒙恩授同州刺史兼御史中丞、充本州防御长春宫等使。伏准贞元二年正月二十四日敕，上後三日举一人自代者。伏以前件官生於贵族，伏膺儒门。绅之间，号为端士。昨蒙朝奖，冠於谏垣。时方被病，不果上道。长告已满，块然家居。今闻疾瘳，可以录用。臣与ㄈ久同班列，知其材能。为官择人，敢举自代。
    ○上宰相贺德音状
    同州状上中书门下：今月十六日德音，右被刑部牒宣示德音。伏以圣泽滋深，新恩广被。言念正刑之外，或有诖误之徒。爰降殊私，特宏在宥。瑕累咸涤，危疑获安。此皆庙算弼谐，致君及物。事光前史，功格上元。某限以守官，不获随例拜贺。无任忭跃之至。
    ○上宰相贺改元赦书状
    同州状上中书门下：改元赦书。右伏奉今月一日制书，改大和十年为开成元年，大赦天下者。伏以律首三元，礼崇四始。顺阳和发生之德，敷大号涣汗之恩。宥过恤刑，弛征已责。尽去人瘼，通知物情。德音朝发於九天，和气夕周於四海。此皆相公弼谐之道，燮赞之功。进熟於密勿之间，发扬成滂沛之泽。某恪守官业，印绶所拘，不获随例拜贺。
    ○荐处士严毖状
    处士严毖。右庶子损之之孙，国子司业士元之子。旧名保嗣，亦有官班。顷者李宾客渤常与之游，辟为桂州支使。其後寄家汝海，专静自居。某常典汝州，与语甚熟。历代史及国朝故事，悉能该通。操心甚危，观迹相副。未逢知已，已过壮年。汨没风尘，有足悲者。伏见赦文节目，委州郡长吏搜访隐沦。夫举无它，唯善所在。每览《珠英》卷後列学士姓名，有常州人符凤，白衣在选。取其艺业，不弃远人。某忝被儒官，得以荐士。亦非出位，冀不废言。傥宏文、集贤、史氏之馆，采其实学，有劝诸生。伏以桂州辟之於前，某荐之於後，岂必有土长吏，然後事行？伏惟试味斯言，降意详择。谨状。
    ○荐处士王龟状
    处士王龟，古者选公族大夫，必以惠者教之，文敏者道之，果敢者谂之，镇静者循之。孜孜於此者，盖膏粱之性难正，而惧公侯之胤不能嗣其耿光，可以深惜。然则成、宣之後，而老为大夫，非耻乎？此智武子诫文子既冠而见之词也。是知古之取士，不专寒族，必参用世胄，以广得人之路。今见处士王龟，即居守之第三子也。天性贞静，操心甚危。不由门资，誓志自立。乐处士之号，不汨绮襦之间。自到洛都，便居山寺。耽玩坟籍，放情烟霞。曾邀与语，如锯木屑。信有禀受，居然出群。以比在京师，甚足知者。谏院有状，名流亟言。某流滞周南，静阅时辈。身虽不用，心甚爱才。况遇相公持衡，敢有所启。诚悬之下，轻重难欺。伏惟深赐详择，知卿族之内，有遗逸焉。谨状。正议大夫检校礼部尚书兼太子宾客分司东都刘某状。
    ○上杜司徒书
    月日，故吏守朗州司马员外置同正员刘某，谨斋沐致诚，命仆夫持书，敢献於司徒相公阁下：昔称韩非善著书，而《说难》《孤愤》尤为激切。故司马子长深悲之，为著於篇，显白其事。夫以非之书，可谓善言人情，使逢时遇合之士观之，固无以异於它书矣。而独深悲之者，岂非遭罹世故，益感其言之至邪！
    小人受性颛蒙，涉道未至，末学见浅，少年气粗。常谓尽诚可以绝嫌猜，徇公可以弭谗诉；谓慎独防微为近隘，谓艰贞用晦为废忠。刍狗已陈，刻舟徒识，罟获随足，怅然无知。事去凝想，时时自笑。然後知韩非之善说，司马子长之深悲，迹符理会，千古相见，虽欲勿悲可乎？大凡恒人之所以灵於庶类，以其能群以胜物也。烈士之所以异於恒人，以其仗节以死谊也。然则交相丧者世与道，难合并者机与时。是以有死谊之心，而卒不获其所者，世人悲之。获其所矣，而一旦如不得终焉者，君子悲之。世人之悲，悲其不遇，无成而亏，故其感也近；君子之悲，悲其不幸，既得而丧，故其感也深。其悲则同，其所以为悲则异。若小人者，其不幸欤！
    间者昧於藩身，推致危地。始以飞谤生衅，终成公议抵刑。旬朔之间，再投裔土。外黩相公知人之鉴，内贻慈亲非疾之忧。常恐恩义两乖，家国同负。寒心销志，以生为惭。虽欲沥血以自明，吁天以自诉，适足来众多之诮，岂复有特达见知者耶？遂用诅盟於心，不获自白。以内咎为弭谤之具，以吞声为窒隙之媒，庶乎日月至焉，而是非乃辨。
    会友人江陵法曹掾韩愈以不幸相悲，且曰：“相国扶风公之遇子也厚，非独余知之，天下之人皆知之矣。余闻初子之横为口语所中，独相国深明之。及不得已而退，则为之流涕以诀，又不得已而谴，则为之择地以居。求之於今，难与侔矣。抑余又闻曩子之介於司徒府，奉诚敬於山园，上公亟称於人，以为不懈於位。今则有修仪以赞其诏相者，有备物以赞其容卫者。七月礼毕，一朝庆行。诰言扬之，授以显秩。子独足趾一跌，而前劳并捐。祝网之辰，动纟圭疏目。可封之代，乃为穷人。斯常情之所悲，矧知子之厚者？夫踣者思起，必呼而求拯；疾者思愈，必呻而求医。子宜呼於有力而呻於有术。如何以箝口自绝为智，以甘心受诬为贤，兼然自咎，求知於默？彼李斯逐焉而为上卿，邹阳囚焉而为上客。二子者，岂默以求知者邪！若可诉而不言，则陷於畏；可言而不辩，则邻於怨。畏与怨，君子之所不处。子其处之哉！”
    韩生之言未及竟，而小人不知感从中来，始赧然以愧，又缺然以栗，终悄然以悲。悲斯叹，叹斯愤，愤必有泄，故见乎词。敢闻左右，投所闵也。嗟夫！人之至信者心目也。天惟者父子也，不惑者圣贤也。然而，於窃而知心目之可乱，於掇蜂而知父子之可间，於拾煤而知圣贤之可疑。况乎道谢孔、颜，恩异天性。是非之际，爱恶相攻。争先利途，虞相轧则衅起；希合贵意，虽无嫌而谤生。鲁酒致邯郸之围，飞鸢生博者之祸，伯仁之杀由偶对，伯奢之冤以器声。动罹险中，皆出意表。虽欲周防，亦难曲施。加以吠声者多，辨实者寡。飞语一发，胪言四驰。萌芽始奋，枝叶俄茂。方谓语怪，终成祸梯。
    呜呼！人必求知，不能自达。何投分效节，有积尘之难？何谮行爱弛，有决防之易？何将进之日，必自见其可而後亲？何将退之时？乃人言其否而遂弃？良由邪人必微，邪谋必阴。阴则难明，微则易信。罔极大甚，古今同途。是以前修鉴其若此，姑以推心取信，不以循迹生嫌。由是求忠臣於孝子，求良妇於骂已。食子，尽节也，推其忍可以疑心；放は，违命也，推其仁可以属国。若谓其孝於亲未必能忠，专於夫未必能贞，忍於子未必能忍於其它，仁於兽未必能仁於其类，则是天下之人尽不可信，而尽可诬，固不然也。
    凡人之行已，必恒於所安。苟非狂易，不能甚异。小人自居门下，仅逾十年，未尝信宿而不侍坐。率性所履，固无遁逃。言行之间，足见真态。伏惟推心以明其迹，追往以鉴於今。苟谓其尝掩人以自售矣，尝近名以冒进矣，尝欺谩於言说矣，尝沓贪於求售矣，尝狎比其琐细矣，尝媒孽其僚友矣，尝矫激以买直矣，尝沾讠聂以取容矣，尝漏言於咨诹矣，尝败务以簿书矣。有一於此，虽人谓其贤，我得而刑也，岂止於弃乎？苟或反是，虽人谓其盗，我得而任也，庸可而弃乎？由是而言，小人之善否，不在众人。所以受谴已还，行及半岁，当食而叹，闻弦尚惊。不以众人之善为是非，唯以相公之意为衡准。
    自违间左右，亟蒙简书，慰诲勤勤，穷悴增感。伏想仁念，必思有以拯之。况礼道贵终，人情尚旧，尝尽其力，必加以仁。於犬马之微，有帷盖之报。顾异於是，岂无庶几？傥浮言可以事久而明，众嗤可以时久而息，宏我大信，以祛群疑，使茕茕微志，无已矣之叹。觊乎异日，得夷平民，然後裹足西向，谢恩有所，复以尘缨黧貌，称故吏於相门。此言朝遂，可以夕死。何则？复於变者其义重，拯於危者其感深。暌而後合，示终不可暌也；否而後泰，示终不及否也。获宝於已丧，得途於既迷，与夫平居不为艰故所激者，其味异矣。
    伏以大君继明，元宰柄用。鸿钧播平分之气，悬象廓无私之照。涣汗大号，与人惟新。昭回汪，旁下郡国。投荒为民者，咸释落泊梏，遂还里闾。系於稍食，犹在羁绊。伏读赦令，许移近郊。今武陵距京师，赢二千者无几。小人祖先壤树在京、索间，瘠田可耕，陋室未毁。濡露增感，临风永怀。伏希闵其至诚，而少加推恕。命东曹补吏，置籍於荥阳伍中，得奉安舆而西，拜先人松贾，誓当赍志没齿，尽力於井臼之间，斯遂心之愿也。如或官谤未塞，私欲未从，虽为裔民，乃有善地，则北距沣浦，资宿舂而可行，无道途之勤，蠲仆赁之费；重以镇南，用和辅理，扇仁风於上游，霁严施惠，得以自遂，斯便家之愿也。伏惟降意详察，择可行者处之。乞恩於指顾之间，为惠有生成之重。虽百谷之仰膏雨，岂喻其急焉。
    嗟哉！小生仕逢圣日，岂曰不辰？知有相居，岂曰不遇？而乘运锺否，俾躬罹灾，同生无手足之助，终岁有病贫之厄。孰不求达，而独招嫌？孰不求安，而独乖次？赋令如此，虽悔可追。湘、沅之滨，寒暑一候。阳雁才到，华言罕闻。猿哀鸟思，啁啾响异。莫夜之後，并来愁肠。怀乡倦越吟之苦，举目多似人之喜。俯视遗体，仰安高堂。悲愁惴栗，常集方寸。尽意之具，固不在言。身远与寡，舍兹何托？是以因言以见意，恃旧以求哀。敢希末光，下烛幽蛰。孤志多感，重恩难忘。顾瞻门馆，惭恋交会。伏纸流涕，不知所云。禹锡惶悚再拜。
    ○献权舍人书
    禹锡在儿童时已蒙见器，终荷荐宠，始见知名。众之指目，忝阁下门客，惧无以报称，故厚自淬琢，靡遗分阴。乃今道未施於人，所蓄者志。见志之具，匪文谓何？是用颛颛恳恳於其间，思有所寓。非笃好其章句，沈溺於浮华。时态众尚，病未能也，故拙於用誉；直绳朗鉴，乐所趋也，故锐於求益。今谨录近所论撰凡十数篇，蕲端较是非，敢关於左右。犹夫矿朴，纳於容范。尝闻昔宋广平之沈下僚也，苏公味道时为绣衣直指使者，广平投以《梅花赋》，苏盛称之，自是方列於闻人之目。是知英贤卓荦，可外文字，然犹用片言借说於先达之口，席其势而後骧首当时。矧碌碌者，畴能自异？今阁下之名之位，过於苏公之曩日，而鄙生所赋，或钜於《梅花》。则沈泥干霄，悬在指顾间。其词汰而喻僭，诚黩礼也。ム游藩之久，凯尚旧而霁严。禹锡惶悚再拜。
    ●卷六百四
    ☆刘禹锡（六）
    ○为京兆李尹答于襄州第一书
    阁下以大墓世在三原，而去河南益远，尚系於数百年之外，於义不安。遂奋然移群从，率先行古，占数为京兆人。且命使者修敬於鄙薄，缺然不敢当此之重。洪惟阁下世雄朔易；四姓之冠。其宗勋有八柱之贵，其硕德有三老之重。因都入雒，锡之土田。自生齿已上，列於侯籍，与夫其先尝为编户民者大殊。谨桉《永徽格》，贯在两都者无害为本部官。盖神州赤县，尊有所厌，非它土之比。实待罪辇毂下，阁下宣风江汉，为诸侯师。介圭入觐，必参大政。其展礼措事，宜为群伦所观。非据之荣，赧然汗下。不宣，实再拜。
    ○为京兆李尹答于襄州第二书
    实白：前辱阁下书，厚自枉屈，执州人之礼。兼示移群从书，明所以去河南从京兆为望之旨，於古仪为得。然而通行之自久，或献疑焉。是以前书不敢不逡巡牢让，亦有以发阁下之雄辨，使嚼然为世程者。今月某日，函使至，果贻理言。大明时人之所以失，而我独障颓波而逢其原。既一辞不获命，又学浅不堪往复，敢不敬从！前史称以大将军而有揖客，岂不为重？循汲直之言，则有以略其礼而增高者。今鄙人之不让，适有以增阁下之重耳。实白。
    ○答饶州元使君书
    传使至，蒙致书一函，辱示政事与治兵之要。明体以及用，通经以知权。视阴阳惨舒之节，取震泽濡之象。知天而不泥於神怪，知人而不遗於委琐。先乡社之治以浃於举郡，首队伍之法以及於成师。犹言数者起一而至万，操律者本黄钟以极八音，诚通人之说，章章必可行者也。鄙生涉吏日浅，尝耳剽老成人之言熟矣。今研核至论，渊乎有味，非游言架空之徒，喜未尝不至也。故杨榷所见，以累下执事云。
    盖丰荒异政，系乎时也。夷夏殊法，牵乎俗也。因时在乎善相，因俗在乎便安。不知发叙重轻之道，虽岁有顺成，犹水旱也。不知日用乐成之义，虽俗方阜安，犹荡析也。徙木之信必行，则民不惑，此政之先也。置水之清必励，则人知敬，此政之本也。<缶后>筒之机或行，则奸不敢欺，此政之助也。则有以其弛张雄雌，唯变所适。古之贤而治者，称谓各异。非至当有二也，顾遭时不同耳。夫民足则怀安，安则自重而畏法。乏则思滥，滥则迫利而轻禁。故文景之民厚其生，为吏者率以仁恕显；武宣之民亟於役，为吏者率以武健称。其宽猛迭用，犹质文循环，必稽其弊而矫之，是宜审其救夺耳。
    太史公云：身修者官未尝乱也。然则修身而不能及治者有矣，未有不自己而能及民者。今之号为有志於治者，咸能知民困於杼柚，罢於征徭，则曰：司牧之道，莫先於简廉奉法而已。其或材拘於局促，智限於罢懦，不能斟酌盈虚，使人不倦。以不知事为简，以清一身为廉，以守旧弊为奉法。是心清於枨之内，而柄移衣胥吏之手。岁登事简，偷可理也；岁札理丛，则溃然携矣。故曰：身修而不及理者有矣。若执事之言政，诣理切情，斥去迂缓，简而通，和而毅。其修整非正乎一身，必将及物也。其程督非务乎一切，必将经远也。坊民之理甚周，而不至皎察；字民之方甚裕，而不使侵牟。知革故之有悔，审料民之多挠。厚发奸之赏，峻欺下之诛。调赋之权，不关於猾吏；逋亡之责，不迁於丰室。因有年之利以补败，汰不急之用以啬财。为邦之要，深切著明，若此其悉也。推是言、桉是理而笃行之，乌有不及治耶？
    古称言之必可行，非乐垂空文耳。有人民社稷，固可践其言也。淑江之郡，饶为大。履番君之故地，渐瓯越之遗俗。馀干有亩锺之地，武林有千章之材。其民牟利斗力，狃於轻悍，故用暴虐闻。重以山茂贾苦、金丰镣铣。齐民往往投钅其而即铲铸，损丝而工搴撷。乘时诡求，其息倍称。间闻主分土者，尽笼其利而斡之。坐簿书舛错，为中执法所劾。事下三府，以受赇论，其刑甚渥。於今列郡不寒而栗。彼邦人聆其风声，固曰：彼浚民者，上罪之若此，其念民也至矣。今二千石以前失职非其罪，执事者即人心而用之，彼邦人是必翘然须其至而安矣。以思治之民，遇习治之守，欲不至於富庶，得乎？
    昌黎韩宣英，好实蹈中之士也。前为司封郎，以馀刃剧於计曹，号无逋事。能承其家法而绍明之，庭坚、仲容之族也。坐事为彼郡司马，更闰馀者再焉。是必能知风俗之良窳，采寮之善否，盍尝问焉？足为群疑之宝龟也。至於否臧文律，戢玩之戒，均权以制动，函隶以稔勇，平居使不堕，萃聚使不哗，坐作疾徐，心和气振，诚纤悉於所示也。故置之以须执事异日承进律之命，握兽符而驾寅车，然後贡其瞽言，重晓左右耳。
    ○答容州窦中丞书
    健步刘子良至，猥奉书教，以愚为希儒之徒。重言一发，华衮非贵。世之服儒衣冠、道古语居学官者为不鲜矣。求其知所以然者几何人？借曰有之，未必不诟病耳。今夫挟弓注矢溯空而发者，人自以为皆羿可矣。移之於泽宫，则噤而不敢言。何哉？有的不可欺故也。今夫儒者函矢相攻，蜩螗相喧，不啻於彀弓射空矢者，孰为其的哉？异日兄道大行，则言益重，使儒者之的悬於舌端，不得让也。由是知辱教之喜，可胜既乎？间承得一二易生，列侍绛帐，荒服之外，持经鼎来，争捐珠玑，以易编简。不疾而速，其君子之德风欤！而裔憬俗已丕变矣。顾其风候，非民和可移，地泄恒燠，冬无严气。其在啬神以佐药，兼味以御。所谓养贤以及万民，颐之时义，不可不顺。苟以有待及物为心，则养已与养民非二道也，矧群情之禺禺乎！禹锡再拜。
    ○与柳子厚书
    间发书，得《筝郭师墓志》一篇。以为其工独得於天姿。使木声丝声均其所自出，抑折愉绎，学者无能如繁休伯之言薛访车子，不能曲尽如此。能令鄙夫冲然南望，如闻善音，如见其师。寻文寤事，神骛心得。倘佯伊郁，久而不能平。嗟夫，郭师与不可传者死矣！弦张柱差，枵然貌存。中有至音，含糊弗闻。噫！人亡而器存，布方册者是已。予之伊郁也，岂独为郭师发耶？想足下因仆书重有慨耳。不宣。禹锡曰。
    ○答柳子厚书
    禹锡白：零陵守以函置足下书爰来，屑末三幅，小章书仅千言，申申，茂勉甚悉。相思之苦怀，胶结赘聚，至是泮然以销，所不如晤言者亡几。书竟获新文二篇，且戏予曰：将子为巨衡，以揣其钧石铢黍。予吟而绎之，顾其词甚约，而味渊然以长，气为干，文为支。跨跞古今，鼓行乘空。附离不以凿枘，咀嚼不有文字。端而曼，苦而腴。佶然以生，癯然以清。予之衡诚悬於心，其揣也如是。子之戏子，果何如哉！夫矢发乎羿彀，而中微存乎它人。子无曰必我之师而後我衡，苟然，则誉羿者皆羿也，可乎？索居三岁，俚言芜而不治，临书轧轧，不具。禹锡白。
    ○答道州薛侍郎论方书书
    禹锡再拜：初，兄出中台，守江华，人咸曰：“函牛之鼎以之烹小鲜，惜乎馀地澶漫而无庸也。”愚独心有慨焉，以为君子受乾阳健行之气，不可以息。苟吾位不足以充吾道，是宜寄馀术百艺以泄神用。其无暇日，与得位同。久欲以是理求有得於兄，而未有路。会崔生来，辱书教，果惠以所著奇方十通。商古今之宜，而去其并猥，以一物足以了病者居多，非累试辄效，不在是族，或取诸屑近，亦以捃拾。虑恒人多怠忽不省，必建言显白，扬其功於已然。其它立论，率以弭病於将然为先，而攻治为後。言君臣必以时，言宣补必以性，言砭火必本其输荣，言祓禳必因其风俗。齐和之宜，炮剔之良，暴炙有阴阳之候，煎烹有少多之取。挠劳以制驶，露置以养洁，味有所走，薰有所归。存诸悉，易则生患。非博极遐览之士，孰能知其所从来哉？
    愚少多病，犹省为童儿时，夙具襦，保姆抱之以如医巫家。针烙灌饵，亘然啼号。巫妪辄阳阳满志，引手直求，竟未知何等方何等药饵。及壮，见里中儿年齿比者，必睨然武健可爱，羞已之不如。遂从世医号富於术者，借其书伏读之。得《小品方》，於群方为最古。又得《药对》，知《本草》之所自出。考《素问》，识荣卫、经络、百骸、九窍之相成。学切脉以探表候，而天机昏浅，布指於位，不能分累菽之重轻，第知息至而已。然於药石不为懵矣。尔来垂三十年，其术足以自卫。或行乎门内，疾辄良已。家之婴儿未尝诣医门求治者。
    顷因欲编次已试者为一家方书，顾力不足。今兄能我先，所以辱贶之喜，信逾拱璧，有以赏音适道耳。常思世人居平不读一方，病则委千金於庸夫之手，至於甚殆，而曰不幸。岂真不幸耶？甚者或乘少壮之气，笑人言医，以为非急。昌言曰：“饴口饱腹，药其如我何！”所承之气有时而既，於祷神佞佛，遂甘心焉。兄以愚言覆观之，其人固比肩耳。
    前蒙示药焙法，谨如教。地之慝果不能伤，虽茈胡、水泻喜速朽者，率久居而无害。万物不可以无法，谓生不由养致，其诬乎！山川匪遐，事使之远，形不接而谕者，莫贤乎书。临纸怊怅，不宣。禹锡再拜。
    ○与刑部韩侍郎书
    退之从丞相平戎还，以功为第一官，然犹议者兼然如未迁陟。此非特用文章学问有以当众心也，乃在恢廓器度，以推贤尽材为孜孜，故人心乐其道行，行必及物故耳。前日赦书下郡国，有弃过之目。以大国材富而失职者多，千钧之机，固省度而释，岂鼷鼠所宜承当？然譬诸蛰虫坯户而俯者，与夫槁死无以异矣。春雷一振，必歆然翘首，与生为徒。况有吹律者召东风以薰之，其化也益速。雷且奋矣，其知风之自乎！既得位，当行之无忽。禹锡再拜。
    ○答连州薛郎中论书仪书
    吾兄不知愚无似，猥以书见攻其非，且曰：“我与子中外属，当为伯仲，其抵我书，执礼太卑。桉旧仪：凡兄姊之齿，有‘唯’无‘伏’，它以是为衰，其於匹敌，即前云‘愿’、後云‘白’而已。大历初，李赞皇、贾常侍犹守之无渝。二公何人也？我与子何人也？乌有从末俗以姑息为礼，而不虞识者所窥耶？”其旨云尔。愚得书，退而思惟，愀然自贺曰：在恒人为宜，而在愚为过，岂不能幸欤？故尽言於兄，期有以相畅耳。
    夫礼之文为著定，宜尊宜卑，犹四方、上下、左右、前後，称谓一立，古先圣贤所不敢移。管敬仲不敢当命卿之飨，虞人不敢承士之招，先礼而後身也。汲黯不为大将军而亏九卿，王祥不为录尚书而屈三公，先道而後时也。是则非据之荣，虽君命有所不受；非道之利，虽众尚有所不为。兄长於大历初，尝接前辈游，故其风采，去承平时不甚相远。愚长於贞元中，所与游皆後来诸生，然犹於稠人广坐，时闻老成人之说，灌注耳目，斑斑然不绝如线。其後为御史，四方诸侯悉以书来贺，校其礼皆驳不同。唯洪州牧李常侍巽、潭州牧杨中丞凭始言“执事”，其它如仪。而同在宪司者，咸以二牧为不逊。愚时与其寮柳宗元昌言於众曰：“监察，八品也，当衣碧，言‘执事’为宜，不当经怪。”众咸听然而ㄉ，复谓愚云：“子奚不碧其服耶？”其不堪执事色，深不可以言解。
    及谪官十年，居僻陋，不闻世论。所以书相问讯，皆昵亲密友，不容变更。而时态高下，无从知耳。前年祗召抵京师，偶故人席夔谈，因及是事，乃知与十年前大殊。至有同姓属尊致书於属卑而贵者，其纸尾言起居新妇。夔独窃笑之而已，然犹不敢显言诋之。今有人谓东为西者，一言发则凡人嗤为且狂。苟不众非之，则东西易位久矣。尊卑失其仪，恬而不怪，安得使人如东西不敢易之哉？曾子有云：“君子之爱人也以德，细人之爱人也以姑息。”谓古人悉朴且贤，则斯言不当发於洙泗间耳。盖三代之尚未尝无弊。由野以至亻塞，岂一日之为？渐靡使之然也。嫉其弊而救之，以归於中道，以俟乎荐绅先生德与位并者，揭然建明之，斯易也。《语》曰：“俟自直之箭，则百代无一矢。俟自圆之木，则千岁无一轮，执矫揉之器者，视之灌丛无非良材耳。”窃观今之人，於文章无不慕古，甚者或失於野，於书疏独陋古而汨於浮。二者同出於言而背驰。非不能尽如古也，盖为古文者得名声，为今书者无悔吝，如水走（阙）为（阙）
    ○苏州贺册皇太子笺
</div>
    <div class="pagination">
<a href="全唐文_page350.html">上一页</a><span>...</span><a href="全唐文_page346.html">346</a><a href="全唐文_page347.html">347</a><a href="全唐文_page348.html">348</a><a href="全唐文_page349.html">349</a><a href="全唐文_page350.html">350</a><span class="current-page">351</span><a href="全唐文_page352.html">352</a><a href="全唐文_page353.html">353</a><a href="全唐文_page354.html">354</a><a href="全唐文_page355.html">355</a><a href="全唐文_page356.html">356</a><span>...</span><a href="全唐文_page352.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
