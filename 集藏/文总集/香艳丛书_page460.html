<!DOCTYPE html>
<html>
<head>
    <meta charset="UTF-8">
    <title>香艳丛书 - 第 460 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 460 页/共 467 页</h1>
    <div class="content">　　此外复有吴兴纫秋居士，用《红楼梦》人名，以比近日名姝，各系前人诗句，借美品花，逢场作戏，亦盛传于勾栏中： 
　　李佩兰为黛玉，自是君身有仙骨。 
　　严丽贞为秋芳，曲罢常教善才服。 
　　朱素兰为迎春，不把双眉斗画长。 
　　陈月筝为紫鹃，妆成祗是熏香坐。 
　　杨云卿为可卿，桃花脸薄难藏泪。 
　　沈月春为妙玉，天女维摩总解禅。 
　　张雪贞为岫烟，此花端合在瑶池。 
　　傅月仙为宝钗，芙蓉如面柳如眉。 
　　袁雪兰为喜鸾，飞燕裙边拜下风。 
　　李琴仙为袭人，夜合带烟笼晓月。 
　　朱文卿为晴雯，回头一笑百媚生。 
　　朱凤娟为春燕，歌曲自绕行云飞。 
　　王月琴为香菱，莫向春风唱鹧鸪。 
　　朱玉卿为佩鸾，今年欢笑复明年。 
　　朱秀卿为探春，流风入座飘歌扇。 
　　朱幼兰为春纤，纤腰一捻掌中轻。 
　　周爱宝为五儿，常将白雪调苏小。 
　　朱湘卿为湘云，只是人间富贵花。 
　　周二宝为小红，言语巧偷鹦鹉舌。 
　　傅少琴为惜春，言词雅措风流足。 
　　朱幼卿为熙凤，侍儿扶起娇无力。 
　　朱少卿为绮霞，态浓意远淑且真。 
　　袁月仙为宝琴，举止低徊秀媚多。 
　　朱容卿为李绮，十三学得琵琶成。 
　　梅花香里听琴客，有《沪北名花十咏》，则李佩兰，袁月仙，朱秀卿，汪莲卿，朱雪卿，王凤珠，朱佩卿，顾小宝，吴秀宝，胡素娟也。各人俱系以一诗。盖以沪北为烟花胜地，风月名区，佳丽传声，冶游特盛。觞飞白而延醉，烛摇红而荡春。人爱艳阳，居锦绣万花之谷；天开色界，聚楞严十种之仙。则有扬州明月，洛浦神仙。兰为王者之香，纫以为佩；莲比君子之洁，雅合名卿。素心独抱，皎如新月之娟；朱粉不施，擢出琼林之秀。银筝宝瑟，弹来大小之弦；画阁珠帘，谱出凤凰之调。听两行之环佩，卿何来迟；奏一曲之霓裳，我情寡和。洵乎宝玉方其色艺，冰雪喻其聪明矣。梅花香里听琴客，以作赋之华年，为闲情之轶事；重来杜牧，前度刘郎，十年载酒，落魄江湖，五夜征歌，驰情花柳。怅佳人之难得，喜旧雨之重逢。未免有情，纸醉金迷之候；何以堪此，酒阑人散之时。各赋短章，未除绮语，并缀小序，用证情禅。其诗云 
　　水晶为骨玉为肠，洗尽风流时世妆。 
　　不独灵心兼妙腕，乌丝阑写十三行。 

　　二分明月属扬州，箫管当筵未解羞。 
　　半是聪明半无赖，到无人处学春愁。 

　　药炉茗碗夜三更，话到沧桑泪欲倾。 
　　病起自怜容更瘦，多愁强半为多情。 

　　难将心事托飞鸿，幽怨离愁一日中。 
　　有约不来灯又烬，自怜团扇骂秋风。 

　　腰输杨柳脸输霞，斜倚栏干绣幕遮。 
　　三尺青铜相对影，庭前羞煞碧桃花。 

　　彩云徐下凤皇楼，生小娇憨未解愁。 
　　弹到六么花十八，背人佯整玉搔头。 

　　绰约临风颤翠翘，身轻于燕画难描。 
　　门前种遍灵和柳，好与萧娘斗舞腰。 

　　挑灯重续可怜宵，酒晕红添两颊潮。 
　　就使无情更无语，娇痴意绪已魂销。 

　　居然巾帼号英雄，豪竹哀丝响碧空。 
　　弹到四条弦欲迸，乐师新谱永安宫。 

　　春山淡远蹙双蛾，十二楼开爽气多。 
　　笑并雕栏携手坐，无聊细数指间螺。 
　　西冷梦翠生，有《海上名花十友词》，则王逸卿，朱湘卿，朱秀卿，王琴仙，金巧云，朱佩卿，王兰香，花小宝，花多福，胡素娟也。每姝各系一诗，其序云： 
　　几番燕语，溯来香国之踪；二月莺啼，引入申江之梦。金尊排日，玉树歌春，既接席以衔杯，复命俦而啸侣。杜司勋楚腰纤细，落魄江湖；李谪仙醉眼瞢腾，纵情诗酒。坠欢更谱，久虚十索之词；陈迹都非，不尽重来之感。留印泥于鸿雪，流水三生；题锦字于漏笺，名花十友。就余所见，各缀短章，未免唐突西施，聊以铺张北里。 
其诗云： 
　　一串歌喉韵绕梁，琅琊才调冠词场。 
　　牡丹祗恐输颜色，况有销魂一段香。 
　　 
　　冰肌出水妒凝脂，深锁葳蕤好护持。 
　　似与梅花比清冷，月明林下最相思。 

　　盈盈秋水写丰神，宛转娇痴最可人。 
　　应是碧桃和露种，人间无复此秾春。 

　　古调高弹擅胜场，文君色艺汉宫妆。 
　　春阴如梦海棠睡，谁向通明奏绿章。 

　　一番飘泊溷侯门，昔日青青今尚存。 
　　秋入菱花香缥缈，愈清幽处愈销魂。 

　　打叠腰支斗楚宫，含颦无语对东风。 
　　珠兰结蕊新来瘦，不与伤春病酒同。 

　　小名曾记大罗天，共奏云璈亚列仙。 
　　兰有国香争服媚，泥人情绪在眉边。 

　　宝儿憨笑不知愁，慧质灵心孰与俦。 
　　豆蔻梢头刚二月，一时红粉让风流。 

　　名花旧种数横塘，碧玉年华■鬌妆。 
　　红杏一枝春意闹，已传消息过东墙。 

　　低拍红牙缓缓歌，眉峰淡扫斗双蛾。 
　　波斯抹丽凉如雪，赢得幽香向晚多。 
　　苕上芦林生，又有《花筵十咏》，则李佩兰，袁月仙，花金枝，李宝卿，王二宝，王小宝，冯绣云，沈宝霖，陆云卿，金秀卿也。就中年齿，以王小宝为最稚，而貌亦超逸不群，绮龄媚态，绰约增妍，其诗云： 
　　盈盈十五未笄时，檀口能歌绝妙词。 
　　一搦柳腰人窈窕，画眉窗下两相思。 
　　某茂才，与漱玉同编《申江十美赞》，其序云： 
　　沽十千以劝客，差幸登龙；评二八之佳人，敢嗤题凤？青衫刮目，肯尚雷同；红粉倾心，尤公月旦。楼畔课诗之会，筵间觅醉之馀，兴遣一时，名标十美。非无抱璞，竟作遗珠，银海难周，金钗受屈。编排甲乙，与卿信笔以涂鸦；量较丹黄，愿客按图而索骏。 
赞云： 
　　秋宵华月，江上明霞。流莺宛转，轻燕飞斜。 
　　凝脂润玉，暖脸羞花。气英勃勃，自名一家。则袁月仙也。 
　　初日芙蓉，晓风杨柳。凤目雏鬟，绛唇素手。 
　　脉脉含情，依依俯首。学得琵琶，左宜右有。则张绣麟也。 
　　群芳之冠，闻说卿卿。丰姿妩媚，态度轻盈。 
　　春花竞秀，夏木争荣。千呼万唤，倾国倾城。则花春林也。 
　　富贵气象，珠馥翠浓。薇花被紫，芍药翻红。 
</div>
    <div class="pagination">
<a href="香艳丛书_page459.html">上一页</a><span>...</span><a href="香艳丛书_page455.html">455</a><a href="香艳丛书_page456.html">456</a><a href="香艳丛书_page457.html">457</a><a href="香艳丛书_page458.html">458</a><a href="香艳丛书_page459.html">459</a><span class="current-page">460</span><a href="香艳丛书_page461.html">461</a><a href="香艳丛书_page462.html">462</a><a href="香艳丛书_page463.html">463</a><a href="香艳丛书_page464.html">464</a><a href="香艳丛书_page465.html">465</a><span>...</span><a href="香艳丛书_page461.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
