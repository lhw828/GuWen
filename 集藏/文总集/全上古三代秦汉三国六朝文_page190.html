<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 190 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 190 页/共 658 页</h1>
    <div class="content">　　夫言肉刑之济治者，荀卿所唱，班固所述。隆其趣，则曰像天地为之惟明；察其用，则曰死刑重而生刑轻。其所驰骋，极于此矣。治则刑重，乱则刑轻。（《艺文类聚》五十四）
　　杀人者死，伤人者刑，是百王之所同，固未达夫用刑之本矣。夫死刑者，不唯杀人，妖逆是除，天地之道也。伤人者不改，斯亦妖逆之类也。如其可改，此则无取于肉刑也。且伤人杀人，皆非人性之自然也，必有由然者也。夫有由而然者，激之则淫，敦之则一，激之也者，动其利路，敦之也者，笃其质朴，故在上者，议兹本要，不营奇思，行之以简，守之以静。大则其隆足以牟天地，中则其理可以厚民萌，下则刑罚可以无残虐。民静理则其化为恶之尤者，众之所弃。众之所弃，则无改之验著矣。夫死之可以有生，而欲增淫刑以利暴刑。暴刑所加，虽云惩慢之由兴，有使之然，谓之宜生，生之可也。舍死折骸，又何辜耶？犹称以满堂而饮，有向隅哀泣，则一堂为之不荣。在上者洗濯其心，静而民足，各得其性。何惧乎奸之不胜，乃欲断截防转而入死乎？（《艺文类聚》五十四）
　　◎曹彦
　　彦，真第五子，正始中为散骑常侍侍讲，爽败坐诛。
　　◇议复肉刑
　　严刑以杀，犯之者寡；刑轻易犯，蹈恶者多。臣谓玩常苟免，犯法乃众。鲸则彰刑，而民甚耻。且创黥刖，见者知禁，彰罪表恶，亦足以畏。所以《易》曰：「小惩大戒。」岂蹈恶者多邪？假使多恶尚不至死，无妨产育，苟必行杀为恶，纵害而不已，将至无人。天无以神，君无以尊矣。故人宁过不杀，是以为上，宁宽得众。若乃于张听讼，刑以止刑，不可革旧。过此以往，肉刑宜复。肉刑于死为轻，减死五百为重。重不害生，足以惩奸。轻则知禁，禁民为非。所谓相济，经常之法。议云不可，或未知之也。（《御览》六百四十八引王隐《晋书》）

卷二十一·魏二十一
◎夏侯
　　字元让，沛国谯人，武帝族兄，积功至前将军。文帝受禅，拜大将军，卒谥忠侯。
　　◇与石威则书
　　授孙贲以长沙，业张津以零桂。（《吴志·孙策传》注引虞喜《志林》）
　　◎夏侯惠
　　惠字稚权，征西将军渊子，为散骑黄门侍郎，迁燕相乐安太守。有集二卷。
　　◇景福殿赋
　　周步堂宇，东西眷眄。彩色光明，粲烂流延，素壁皓养，赫奕倩练。尔乃察其奇巧，观其微形。岑纡曲，盘牙欹倾。或夭矫而云起，或诘曲而钚萦。众木附枝以连注，栾梧倚亚而相经。若乃仰观绮窗，周览菱荷。流彩的），微秀发华。纤茎葳蕤，顺风扬波。含光内耀，婀袅纷葩。曾栌外周，榱桷内附。或因势以连接，或邪诡以盘构。于是乎飞阁连延，驰道四周。高楼承云，列观若浮。挹朝露之华精，漱醴泉之清流。（《艺文类聚》六十二）
　　乃造彼鞠室。（《文选》何晏《景福殿赋》注。）
　　乃涉乎文陛，以登华殿。（《文选》沈约《齐安陆王碑文》注。案：此二条《选》注作「夏侯权」，当是夏侯稚权，转写脱「稚」字耳。）
　　◇荐刘劭
　　伏见常侍刘劭，深忠笃思，体周于数。凡所错综，源流弘远。是以群才大小，咸取所同而斟酌焉。故性实之士，服其平和良正；清静之人，慕其玄虚退让；文学之士，嘉其推步详密；法理之士，明其分数精比；意思之士，知其沈深笃固；文章之士，爱其著论属辞；制度之士，贵其化略较要；策谋之士，赞其明思通微。凡此诸论，皆取适己所长。而举其支流者也。臣数听其清谈，览其笃论，渐渍历年，服膺弥久，实为朝廷奇其器量。以为若此人者，宜辅翼机事，纳谋帏幄，当与国道俱隆，非世俗所常有也。惟陛下垂优游之听，使劭承清闲之欢，得自尽于前，则德音上通，军日新矣。（《魏志·刘劭传》）
　　◎夏侯玄
　　玄字太初，渊从孙，明帝时为散骑黄门侍郎，左迁羽林监。齐王即位，迁散骑常侍中护军，出为征西将军，征拜大鸿胪，徙太常。嘉平六年为司马师所杀，夷三族。有集三卷。
　　◇皇胤赋
　　览二仪之上体，本人伦之大纪。道莫崇于后辟，统莫大于承祀。伊皇衢之光赫，享乾坤之元祉，在太和之五载，肇皇胤之盛始。时惟孟秋，和气淑清。良辰既启，皇子诞生，尔乃发恺悌之明诏，振湛恩之丰沛。殊惠洽乎黎民，崇施畅于无外。爵群兆以布德，赦殊死以示仁。黔首咏而齐乐，愿皇祚之日新。（《艺文类聚》四十五、《初学记》十）
　　◇时事议
　　夫官才用人，国之柄也，故铨衡专于台阁，上之分也；孝行存乎闾巷，优劣任之乡人，下之叙也。夫欲清教审选，在明其分叙，不使相涉而已。何者？上过其分，则恐所由之不本，而干势驰惊之路开；下逾其叙，则恐天爵之外通，而机权之门多矣。夫天爵下通，是庶人议柄也；机权多门，是纷乱之原也。自州郡中正品度官才之来，有年载矣。缅缅纷纷，未闻整齐。岂非分叙参错，各失其要之所由哉？若令中正但考行伦辈，伦辈当行均，斯可官矣。何者？夫孝行著于家门，岂不忠恪于在官乎？仁恕称于九族，岂不达于为政乎？义断行于乡党，岂不堪于事任乎？三者之类，取于中正，虽不处其官名，斯任官可知矣。行有大小，比有高下，则所任之流，亦焕然明别矣。奚必使中正干铨衡之机于下，而执机柄者有所委仗于上？上下交侵，以生纷错哉。且台阁临下，考功校否。众职之属，各有官长。旦夕相考，莫究于此。闾阎之议，以意裁处，而使匠宰失位，众人驱骇。欲风俗清静，其可得乎？天台县远，众所绝意。所得至者，更在侧近。孰不修饰以要所求？所求有路，则修己家门者，已不如自达于乡党矣。自达乡党者，已不如自求之于州邦矣。苟开之有路，而患其饰真离本，虽复严责中正，督以刑罚，犹无益也。岂若使各帅其分，官长则各以其属能否献之台阁。台阁则据官长能否之第，参以乡闾德行之次，拟其伦比，勿使偏颇。中正则唯考其行迹，别其高下，审定辈类，勿使升降。台阁总之，如其所简，或有参错，则其责负自在有司。官长所第，中正辈拟，比随次率而用之。如其不称，责负在外。然则内外相参，得失有所，互相形检，孰能相饰？斯则人心定而事理得，庶可以静风俗而审官才矣。
　　古之建官，所以济育群生，统理民物也。故为之君长以司牧之。司牧之主，欲一而专。一则官任定而上下安，专则职业修而事不烦。夫事简业修，上下相安，而不治者，未之有也。先王建万国，虽其详未可得而究，然分疆画界，各守土境，则非重累羁绊之体也。下考殷周五等之叙，徒有小大贵贱之差，亦无君官臣民而有二统互相牵制者也。夫官统不一，则职业不修；职业不修，则事何得而简？事之不简，则民何得而静？民之不静，则邪恶并兴，而奸伪滋长矣。先王达其如此，故专其职司，而一其统业。始自秦世，不师圣道，私以御职，奸以待下，惧宰官之不修，立监牧以董之；畏督监之容曲，设司察以纠之。宰牧相累，监察相司。人怀异心，上下殊务。汉承其绪，莫能匡改。魏室之隆，日不暇及。五等之典，虽难卒复，可粗立仪准，以一治制。今之长吏，皆君吏民。横重以郡守，累以刺史。若郡所摄，唯在大较，则与州同，无为再重，宜省郡守，但任刺史；刺史职存，则监察不废。郡吏万数，还亲农业，以省烦费，丰财殖谷，一也。大县之才，皆堪郡守，是非之讼，每生意异，顺从则安，直己则争。夫和羹之美，在于合异，上下之益，在能相济。顺从乃安，此琴瑟一声也，荡而除之，则官省事简，二也。又干郡之吏，职监诸县，营护党亲，乡邑旧故，如有不副，而因公掣顿，民之困弊，咎生于此。若皆并合，则乱原自塞，三也。今承衰弊，民人凋落，贤才鲜少，任事者寡，郡县良吏，往往非一。郡受县成，其剧在下。而吏之上选，郡当先足。此为亲民之吏，专得底下，吏者民命，而常顽鄙。今如并之，吏多选清良者造职，大化宣流，民物获宁，四也。制使万户之县，名之郡守；五千以上，名之都尉；千户以下，令长如故。自长以上，考课迁用，转以能升，所牧亦增，此进才效功之叙也。若经制一定，则官才有次，治功齐明，五也。若省郡守，县皆径达，事不拥隔，官无留滞。三代之风，虽未可必，简一之化，庶几可致便民省费，在于此矣。
　　文质之更用，犹四时之迭兴也。王者体天理物，必因弊而济通之。时弥质则文之以礼，时泰侈则救之以质。今承百王之末，秦汉余流，世俗弥文，宜大改之，以易民望。今科制自公列侯以下，位从大将军以上，皆得服绫锦、罗绮、纨素、金银、饰镂之物，自是以下，杂彩之服，通于贱人。虽上下等级，各示有差，然朝臣之制，已得侔至尊矣；玄黄之采，已得通于下矣。欲使市不鬻华丽之色，商不通难得之货，工不作雕刻之物，不可得也。是故宜大理其本，准度古法文质之宜，取其中则，以为礼度，车舆服章，皆从质朴，禁除末俗华丽之事，使干朝之家，有位之室，不复有锦绮之饰，无兼采之服、纤巧之物。自上以下，至于朴素之差，示有等级而已，勿使过一二之觉。若夫功德之赐，上恩所特加，皆表之有司，然后服用之。夫上之化下，犹风之靡草。朴素之教，兴于本朝。则弥侈之心自消于下矣。（《魏志·夏侯玄传》，太傅司马宣王问以时事，玄议以为。）
　　◇答司马宣王书
　　汉文虽身衣弋绨，而不革正法度，内外有僭拟之服，宠臣受无限之赐。由是观之，似指立在身之名，非笃齐治制之意也。今公侯命世作宰，追踪上古，将隆至治，抑末正本。若制定于上，则化行于众矣。夫当宜改之时，留殷勤之心，令发之日，下之应也犹响寻声耳，犹垂谦谦，曰「待贤能」，此伊周不正殷姬之典也。窃未喻焉。（《魏志·夏侯玄传》）
　　◇肉刑论
　　夫天地之性，人物之道，岂自然当有犯何！荀、班论曰：「治则刑重，乱则刑轻。」又曰：「杀人者死，伤人者刑。」是百王之所同也。夫死刑者，杀妖逆也。伤人者不改，斯亦妖逆之类也。如其可改，此则无取于肉刑也。如云死刑过制，生刑易犯，罪次于古当生今独死者，皆可募行肉刑。及伤与盗，吏受赇枉法，男女淫乱，死者皆复古刑，斯罔之于死，则陷之肉刑矣。舍死折骸，又何辜也？犹称以满堂而聚饮，有一人向隅而泣者，则一堂为之不乐。此亦愿理其平，而必以肉刑施之，是仁于当杀，而忍于断割；惧于易犯，而安于为虐。哀泣奚由而息？堂上焉得泰邪？仲尼曰：「既富且教。」又曰：「苟子之不欲，虽赏之不窃。」何用断截乎下愚不移，以恶自终？所谓翦妖也，若饥寒流沟壑，虽大辟不能制也，而况肉刑哉！赭衣满道，有鼻者丑，终无益矣。（《通典》一百六十八）
　　◇答李胜难肉刑论
　　圣贤之治也。能使民迁善而自新。故《易》曰：「小惩而大戒。」陷夫死者，不戒者也。能惩戒则无刻截，刻截则不得反善矣。（《通典》一百六十八）
　　暴之取死，此自然也。伤人不改，纵暴滋多，杀之可也。伤人而能改悔，则岂须肉刑而后止哉！杀人以除暴，自然理也。断截之政，末俗之所云耳。孔少府曰：「杀人无所，斫人有小疮。」故刖趾不可以报尸，而髡不足以偿伤。伤人一寸而断其支体，为罚已重，不厌众心也。（《通典》一百六十八）
　　◇乐毅论
　　世人多以乐毅不时拔莒即墨为劣，是以叙而论之。
　　夫求古贤之意，宜以大者远者先之，必迂回而难通，然后已焉可也。今乐氏之趣，或者其未尽乎？而多劣之，是使前贤失指于将来，不亦惜乎！观乐生遗燕惠王书，其殆庶乎机、合乎道以终始者与？其喻昭王曰：「伊尹放太甲而不疑，太甲受放而不怨，是存大业于至公，而以天下为心者也。」夫欲极道之量，务以天下为心者，必致其主于盛隆，合其趣于先王。苟君臣同符，斯大业定矣。
　　于斯时也，乐生之志千载一遇也，亦将行千载一隆之道，岂其局迹当时，止于兼并而已哉？夫兼并者，非乐生之所屑；强燕而废道，又非乐生之所求也。不屑苟得，则心无近事；不求小成，斯意兼天下者也。则举齐之事，所以运其机而动四海也。夫讨齐以明燕主之义，此兵不兴于为利矣；围城而害不加于百姓，此仁心著于遐迩矣；举国不谍其功，除暴不以威力，此至德全于天下矣；迈全德以率列国，则几于汤武之事矣。
　　乐生方恢大纲，以纵二城；牧民明信，以待其弊。使即墨莒人顾仇其上，愿释干戈，赖我犹亲，善守之智，无所之施。然则求仁得仁，即墨大夫之义也；仕穷则从，微子适周之道也。开弥广之路，以待田单之徒；长容善之风，以申齐士之志。使夫忠者遂节，通者义著。昭之东海，属之华裔。我泽如春，下应如草。道光宇宙，贤者托心。邻国倾慕，四海延颈。思戴燕主，仰望风声。二城必从，则王业隆矣。虽淹留于两邑，乃致速于天下。不幸之变，世所不图。败于垂成，时运固然。若乃逼之以威，劫之以兵，则攻取之事，求欲速之功。使燕齐之士，流血于二城之间。侈杀伤之残，示四国之人。是纵暴易乱，贪以成私。邻国望之，其犹豺虎。既大堕称兵之义，而丧济弱之仁。亏齐士之节，废廉善之风。掩宏通之度，弃王德之隆。虽二城几于可拔，霸王之事，逝其远矣。然则燕虽兼齐，其与世主何以殊哉？其邻敌何以相倾？乐生岂不知拔二城之速了哉？顾城拔而业乖。岂不知不速之致变？顾业乖而与变同。繇是言之，乐生不屠二城，其亦未可量也。（王右军书帖本《艺文类聚》二十三）
　　◇辨乐论
　　昔伏羲氏因时兴利，教民田渔，天下归之，时则有网罟之歌；神农继之，教民食谷，时则有丰年之咏；黄帝备物，始垂衣裳，则有龙衮之颂。（《御览》五百七十一）
　　阮生云，律吕协则阴阳和，音声适则万物类。天下无乐，而欲阴阳和调，灾害不生，亦以难矣。此言律吕音声，非徒化治人物，可以调和阴阳，荡除灾害也。夫天地定位，刚柔相摩，盈虚有时。尧遭九年之水，忧民阻饥；汤遭七年之旱，欲迁其社。岂律吕不和音声不通哉？此乃天然之数，非人道所协也。（《御览》十六）
　　◇夏侯子
　　一舟之覆，无一毫不湿；一马之走，无一毫不动。故大同万物不一也。（《御览》八百九十七）
　　鲁人有善相马者，与予俱游。夜方寐，闻马有行者。鲁人惊曰：「七百里也。」此暗中耳。（同上）
　　一岂之行，一蚊之飞，圣人皆知之。（《御览》九百四十五）
　　◎夏侯献
　　献，明帝时中领军将军。
　　◇上明帝表
　　公孙渊昔年敢违王命，废绝计贡者，实挟两端：既恃阻险，又怙孙权，故敢跋扈恣睢。海外宿舒，亲见贼权军众府库，知其弱少，不足凭恃，是以决计斩贼之使。又高句丽貊与渊为仇，并为寇钞。今外失吴援，内有胡寇，心知国家，能从陆道，势不得不怀惶惧之心。因斯之时，宜遣使示以祸福。奉车都尉弘，武皇帝时始奉使命，开通道路。文皇帝即位，欲通使命，遣弘将妻子还归乡里，赐其车牛，绢百匹。弘以受恩，归死国朝，无有还意。乞留妻子，身奉使命。公孙康遂称臣妾，以弘奉使称意，赐爵关内侯。弘性果烈，乃心于国。夙夜拳拳，念自竭效。冠族子孙，少好学问：博通书记，多所关涉；口论速捷，辨而不俗；附依典诰，若出胸臆。加仕本郡，常在人右。彼方士人，素所敬服。若当遣使，以为可使弘行。弘乃自旧土习其国俗，为说利害。辩足以动其意，明足以见其事。才足以行之，辞足以见信。若其计从，虽郦生之降齐王，陆贾之说尉他，亦无以远过也。欲进远路，不宜释骐骥；将已笃疾，不宜废扁鹊。愿察愚言也。（《魏志·公孙度传》》注引《魏名臣奏》）

卷二十二·魏二十二
◎华歆
　　歆字子鱼，平原高唐人，灵帝时举孝廉，除郎中，以病去官。少帝时，何进徵为尚书郎，董卓之乱，从袁述于穰，马日辟为掾，拜豫章太守，献帝时以郡降孙策，司空曹公徵拜议郎，参军事，入为尚书，转侍中，寻代荀为尚书令。魏国建，为御史大夫。文帝即王位，拜相国，封安乐乡侯。及受禅，改为司徒。明帝时进封博平侯，拜太尉，太和五年卒，年七十五，谥曰敬侯。有集三十卷。
　　◇请叙郑小同表
　　臣闻励俗宣化，莫先于表善；班禄叙爵，莫美于显能，是以楚人思子文之治，复命其胤；汉室嘉江公之德，用显其世。伏见故汉大司农北海郑玄，当时之学，名冠华夏，为世儒宗。文皇帝旌录先贤，拜玄适孙小同以为郎中，长假在家。小同年逾三十，少有令质，学综六经，行著乡邑。海岱之人，莫不嘉其自然，美其气量，迹其所履。有质直不渝之性。然而恪恭静默，色养其亲，不治可见之美，不竞人间之名。斯诚清时所宜式叙，前后明诏所斟酌而求也。臣老病委顿，无益视听，谨具以闻。（《魏志·高贵乡公纪》注引《魏名臣奏》）
　　◇谏伐蜀疏
　　兵乱以来，过逾二纪。大魏承天受命，陛下以圣德当成康之隆，宜弘一代之治，绍三王之迹，虽有二贼，负险延命。苟圣化日跻，远人怀德，将纟强负而至。夫兵不得已而用之，故戢而时动。臣诚愿陛下先留心于治道，以征伐为后事。且千里运粮，非用兵之利，越险深入，无独克之功。如闻今年征役，顿失农桑之业。为国者以民为基，民以衣食为本。使中国无饥寒之患，百姓无离土之心，则天下幸甚！二贼之衅臣备位宰相，老病日笃，犬马之命将尽，恐不复奉望銮盖，不敢不竭臣子之怀，唯陛下裁察。（《魏志·华歆传》）
　　◇请受禅上言
　　相国华歆、太尉贾诩、御史大夫王朗及九卿上言曰：
　　臣等被召到，伏见太史丞许芝、左中朗将李伏所上图谶符命，侍中刘е等宣叙众心，人灵同谋。又汉朝知陛下圣化通于神明，圣德参于虞夏，因瑞应之备至，听历数之所在，遂献玺绶，固让尊号。能言之伦，莫不舞。河图洛书，天命瑞应。人事协于天时，民言协于天叙。而陛下性秉劳谦，体尚克让，明诏恳切，未肯听许。臣妾小人，莫不伊邑。臣等闻自古及今，有天下者，不常在乎一姓。考以德势，则盛衰在乎强弱；论以终始，则废兴在乎期运。唐虞历数，不在厥子，而在舜禹。舜禹虽怀克让之意，迫群后执玉帛而朝之，兆民怀欣戴而归之，率土扬歌谣而咏之。故其守节之拘，不可得而常处；达节之权，不可得而久避，是以或逊位而不吝，或受禅而不辞。不吝者未必厌皇宠，不辞者未必渴帝祚，各迫天命，而不得以已。既禅之后，则唐氏之子，为宾于有虞。虞氏之胄，为客于夏代。然则禅代之义，非独受之者实应天福，授之者亦与有余庆焉！汉自章和之後，世多变故，稍以陵迟，洎乎孝灵。不恒其心，虐贤害仁，聚敛无度，政在嬖竖，视民如雠，遂令上天震怒，百姓从风如归。当时则四海鼎沸，既没则祸发宫庭。宠势并竭，帝室遂卑。若在帝舜之末节，犹择圣代而授之。荆人抱玉璞，犹思良工而刊之。况汉国既往，莫之能匡。推器移君，委之圣哲，固其宜也。汉朝委质，既愿禅礼之速定也。天祚率土，必将有主。主率土者，非陛下其孰能任之？所谓论德无与为比，考功无推让矣。天命不可久稽，民望不可久违。臣等凄凄，不胜大愿，伏请陛下割谦之志，修受禅之礼，副人神之意，慰外内之愿。（《魏志·文帝纪》注引《献帝传》）
　　◇奏讨孙吴（黄初三年）
　　臣闻枝大者披心，尾大者不掉，有国有家之所慎也。昔汉承秦弊，天下新定。大国之王，臣节未尽。以萧张之谋，不备录之，至使六王前后反叛。已而伐之，戎车不辍。又文景守成，忘战戢役，骄纵吴楚，养虺成蛇，既为社稷大忧。盖前事之不忘，后事之师也。吴王孙权，幼竖小子，无尺寸之功，遭遇兵乱。因父兄之绪，少蒙翼卵е伏之恩，长含鸱枭反逆之性，背弃天地，罪恶积大。复与关羽，更相觇伺，逐利见便，挟为卑辞。先帝知权，奸以求用，时以于禁。败于水灾，等当讨羽，因以委权。先帝委裘下席，权不尽心。诚在恻怛，欲因大丧，寡弱王室。希托董桃传先帝令，乘未得报许，擅取襄阳。及见驱逐，乃更折节，邪辟之态，巧言如流。虽重驿累使，发遣禁等，内包隗嚣顾望之奸，外欲缓诛支仰蜀贼。圣朝含弘，既加不忍，优而赦之，与之更始。猥乃割地王之，使南面称孤，兼官累位，礼备九命，名马百驷，以成其势，光宠显赫，古今无二。权为犬羊之姿，横被虎豹之文，不思静力致死之节，以报无量不世之恩。臣每见所下权前后章表，又以愚意采察权旨，自以阻带江湖，负固不服，狃挟累世，诈伪成功。上有尉佗英布之计，下诵伍被屈疆之辞，终非不侵不伐之臣。以为晁错不发削弱王侯之谋，则七国同衡，祸久而大；蒯通不决袭历下之策，则田横自臣，罪深变重。臣谨考之周礼九伐之法，平权凶恶，逆节萌生，见罪十五。昔九黎乱德，黄帝加诛。项羽罪十，汉祖不舍，权所犯罪衅明白，非仁恩所养、宇宙所容。臣请免权官，鸿胪削爵土，捕治罪。敢有不从，移兵进讨，以明国典好恶之常，以静三州元元之苦。（《吴志·吴主权传》注引《魏略》，载《魏三公奏》。案：此事在黄初三年，时三公乃华歆、贾诩、杨彪也。）
　　◎王朗
　　朗字景兴，初名严，东海人。灵帝时以通经拜朗中，除丘长，遭师杨赐丧，去官行服。少帝时，徐州牧陶谦以为治中，寻拜会稽太守。献帝时为孙策所攻，拘留曲阿。曹公征拜谏议大夫，参司空军事。魏国建，以军祭酒领魏郡太守，迁少府、奉常大理。文帝即王位，迁御史大夫，封安陵亭侯。及受禅，改司空，封乐平乡侯。明帝即位，进封兰陵侯，代华歆为司徒。太和二年卒，谥曰成侯。著《周易》、《春秋》、《孝经》、《周官》传，有集三十四卷
　　◇冬腊不得朝表
　　拘守留职，旷离车驾。况乃践长于至，迎始于腊。履端于正，连历天人三朝之元庆。而无缘祗奉玉爵，以献万寿。宵梦庭燎之光，晨想百华之耀。（《艺文类聚》八十）
　　◇论乐舞表
　　凡音乐以舞为主，自黄帝《云门》至周《大武》，皆太庙舞。乐，所以乐君之德；舞，所以象君之功。（《御览》五百七十四引《魏名臣奏》）
　　◇上求正贷民表
　　昔在西京，有杜膏腴之饶，池阳谷口之利，泾渭三川之水，郑国白渠之溉。每年成熟，雨灌并亩。至今号为「陆海」。（《御览》八百二十一）
　　◇谏行役夜表
　　司空臣言：臣闻飞蓬随风，集于正梁之衡，而驷马为之奔，乳虎为之走。蓬非马之策，马非蓬之敌，所以或奔走者，惊也。（《御览》九百九十七）
　　◇答文帝表
　　夫张大网以漉酋虾，辱九鼎以烹蛙晁（《御览》九百四十三）
　　◇劝育民省刑疏
　　兵起以来，三十余年。四海荡覆，万国殄瘁。赖先王芟除寇贼，扶育孤弱，遂令华夏复有纲纪，鸠集兆民于兹魏土。使封鄙之内，鸡鸣狗吠，达于四境；蒸庶欣欣，喜遇升平。今远方之寇未宾，兵戎之役未息。诚令复除足以怀远人，良宰足以宣德泽。阡陌咸修，四民殷炽，必复过于曩时，而富于平日矣。《易》称敕法，《书》著祥刑，一人有庆，兆民赖之，慎法狱之谓也。昔曹相国以狱市为寄，路温舒疾治狱之吏。夫治狱者得其情，则无冤死之囚；丁壮者得尽地力，则无饥馑之民；穷老者得仰食仓廪，则无饣委饿之殍。嫁娶以时，则男女无怨旷之恨；胎养必全，则孕者无自伤之哀，新生必复，则孩者无不育之累；壮而後役，则幼者无离家之思；二毛不戎，则老者无顿伏之患。医药以疗其疾，宽繇以乐其业，威罚以抑其强，恩仁以济其弱，赈贷以瞻其乏，十年之後，既笄者必盈巷；二十年之後，胜兵者必满野矣。（《魏志·王朗传》）
　　◇谏文帝游猎疏
　　夫帝王之居，外则饰周卫，内则重禁门。将行则设兵而後出幄，称警而后践墀，张弧而后登舆，清道而后奉引，遮列而后转毂，静室而后息驾。皆所以显至尊，务戒慎，垂法教也。近日车驾出临捕虎，日昃而行，及昏而反，违警跸之常法，非万乘之至慎也。（《魏志·王朗传》）
　　◇谏东征疏（黄初四年八月）
　　昔南越守善，婴齐入侍，遂为冢嗣，还君其国。康居骄黠，情不副辞，都护奏议，以为宜遣侍子，以黜无礼。且吴濞之祸，萌于子入；隗嚣之叛，亦不顾子。往者闻权有遣子之言而未至，今六军戒严，臣恐舆人未畅圣旨，当谓国家愠于登之逋留，是以为之兴师。设师行而登乃至，则为所动者至大，所致者至细，犹未足以为庆。设其傲很，殊无入志，惧彼舆论之未畅者，并怀伊邑。臣愚以为宜敕别征诸将，各明奉禁令，以慎守所部。外曜烈威，内广耕稼。使泊然若山，澹然若渊。势不可动，计不可测。（《魏志·王朗传》）
　　◇谏明帝营修宫室疏
　　陛下即位已来，恩诏屡布，百姓万民，莫不欣欣。臣顷奉使北行，往反道路，闻众徭役，其可得蠲除省减者甚多，愿陛下重留日昃之听，以计制寇。昔大禹将拯天下之大患，故乃先卑其宫室，俭其衣食，用能尽有九州，弼成五服。句践欲广其御儿之疆，馘夫差于姑苏，故亦约其身以及家，俭其家以施国，用能囊括五湖，席卷三江，取威中国，定霸华夏。汉之文、景，亦欲恢弘祖业，增崇洪绪。故能割意于百金之台，昭俭于弋绨之服，内减太官而不受贡献，外省徭赋而务农桑，用能号称升平，几致刑错。孝武之所以能奋其军势，拓其外境，诚因祖考畜积素足，故能遂成大功。霍去病中才之将，犹以匈奴未灭，不治第宅，明恤远者略近，事外者简内。自汉之初，及其中兴，皆于金革略寝之後，然后凤阙猥天渊，德阳并起，今当建始之前，足用列朝会；崇华之后足用序内官，华林、天渊足用展游宴。若且先成阊阖之象魏，使足用列远人之朝贡者，修城池，使足用绝逾越，成国险。其余一切，且须丰年。一以勤耕农为务，习戎备为事，则国无怨旷，户口滋息，民充兵强。而寇戎不宾，缉熙不足，未之有也。（《魏志·王朗传》）
　　◇屡失皇子上疏
　　昔周文十五而有武王，遂享十子之祚，以广诸姬之胤。武王既老而生成王，成王是以鲜于兄弟。此二王者，各树圣德，无以相过。比其子孙之祚，则不相如，盖生育有早晚，所产有众寡也。陛下既德祚兼彼二圣，春秋高于姬文育武之时矣，而子发未举于椒兰之奥房，藩王未繁于掖庭之众室。以成王为喻，虽未为晚。取譬伯邑，则不为夙。《周礼》六宫内官百二十人。而诸经常说，咸以十二为限。至于秦汉之末，或以千百为数矣。然虽弥猥，而就时于吉馆者或甚鲜，明「百斯男」之本，诚在于一意，不但在于务广也。老臣忄娄忄娄，愿国家同祚于轩辕之五五，而未及周文之二五，用为伊邑。且少小常苦被褥泰温，泰温则不能便柔肤弱体，是以难可防护，而易用感慨。若常令少小之袍，不至于甚厚，则必咸保金石之性，而比寿于南山矣。（《魏志·王朗传》）
　　◇上请叙主簿张登
　　主簿赵郡张登，昔为本县主簿，值黑山贼围郡，登与县长王隽帅吏兵七十二人直往赴救，与贼交战。吏兵散走，隽殆见害，登手格二贼，以全隽命。又守长夏逸为督邮所枉，登身受考掠，理逸之罪。义济二君，宜加显异。（《魏志·王朗传》》注引《王朗集》，又见《御览》二百二十九，隽作携。）
　　◇上刘纂等樗υ事
　　右中郎乐林得纂面肉，共啖汤饼。（《御览》八百六十）
　　◇奏贺朔故事
　　故事，正月朔贺，殿下设两百华镫，封于二阶之间。端门设庭燎火炬，端门外设五尺三尺钲，月照星明，虽夜犹昼矣。（《宋书·礼志一》引魏司空王朗《奏事》，《初学记》二十五引王朗奏）
　　◇奏宜节省
　　诏问所宜损益，必谓东京之事也。若夫西京云阳、汾阴之大祭，千有五百之群，祀通天之台，入阿房之宫，斋必百日，养牺五载。牛则三千其重，玉则七千其器。文绮以饰重席，童女以蹈舞缀；酿酎必贯三时而后成，乐人必三千四百而后备；内宫美人，数至近千，学官博士七千馀人；中厩则驸马六万余匹，外牧则扈养三万而马十之。执金吾从骑六百，走卒倍焉。太常行陵，幸车千乘。太官赐官奴婢六千，长安城内治民为政者三千，中二千石蔽罪断刑者二十有五狱。政充事猥，威仪繁富，隆于三代，近过礼中。夫所以极奢者，大抵多受之于秦余，既违茧栗悫诚之本，扫地简易之指，又失替质而损文、避泰而从约之趣。岂夫当今隆兴盛明之时，祖述尧舜之际，割奢务俭之政，除繁崇省之令，详刑慎罚之教，所宜希慕哉？及夫寝庙日一太牢之祀，郡国并立宗庙之法，丞相御史大夫官、属、吏、从之数，若此之辈，既已屡改于哀平之前，不行光武之后矣。
　　谨案图牒所改奏，在天地及五帝、六宗、宗庙、社稷，既已因前代之兆域矣。夫天地则扫地而祭，其余则皆坛而埒之矣。明堂所以礼上帝，灵台所以观天文，辟雍所以修礼乐，太学所以集儒林，高所以祈休祥，又所以察时务，扬教化。稽古先民，开诞庆祚，旧时皆在国之阳，并高栋夏屋，足以肆飨射，望云物。七郊虽尊祀尚质，犹皆有门宇便坐，足以避风雨，可须军罢年丰，以渐修治。旧时虎贲羽林五营兵，及卫士并合，虽且万人，或商贾惰游子弟，或农野谨钝之人，虽有乘制之处，不讲戎阵。既不简练，又希更寇。虽名实不副，难以备急。有警而后募兵，军行而后运粮，或乃兵既久屯，而不务营佃，不修器械，无有贮聚一隅驰羽檄，则三面并荒扰，此亦汉氏近世之失，而不可式者也。当今诸夏已安，而巴蜀在画外。虽未得偃武而甲，放马而戢兵，宜因年之大丰，遂寄军政于农事。吏士小大，并勤稼穑。止则成井里于广野，动则成校队于六军。省其暴繇，赡其衣食。《易》称「悦以使民，民忘其劳，悦以犯难，民忘其死」，今之谓矣。粮畜于食，勇畜于势，虽坐曜烈威，而众未动，画外之蛮，必复稽颡以求，改往而效用矣。若畏威效用，不战而定，则贤于交兵而后威立，接刃而后功成远矣。若奸凶不革，遂迷不反，犹欲以其所虐用之民，待大魏投命报养之士，然后徐以前歌后舞乐征之众，临彼倒戟折矢乐服之群，伐腐摧枯，未足以为喻。（《魏志·王朗传》》注引《魏名臣奏》）
　　◇劾刺史王凌不遣王基
　　凡家臣之良，则升于公辅。公臣之良，则入于王职。是故古者侯伯，有贡士之礼。今州取宿卫之臣，留秘阁之吏，所希闻也。（《魏志·王基传》）
　　◇四孤议
　　收捐拾弃，不避寒暑，且救垂绝之气，而肉必死之骨，可谓仁过天地、恩逾父母者也。吾以为田议是也。（《通典》六十九，大理王朗议。）
　　◇兴师与吴取蜀议
</div>
    <div class="pagination">
<a href="全上古三代秦汉三国六朝文_page189.html">上一页</a><span>...</span><a href="全上古三代秦汉三国六朝文_page185.html">185</a><a href="全上古三代秦汉三国六朝文_page186.html">186</a><a href="全上古三代秦汉三国六朝文_page187.html">187</a><a href="全上古三代秦汉三国六朝文_page188.html">188</a><a href="全上古三代秦汉三国六朝文_page189.html">189</a><span class="current-page">190</span><a href="全上古三代秦汉三国六朝文_page191.html">191</a><a href="全上古三代秦汉三国六朝文_page192.html">192</a><a href="全上古三代秦汉三国六朝文_page193.html">193</a><a href="全上古三代秦汉三国六朝文_page194.html">194</a><a href="全上古三代秦汉三国六朝文_page195.html">195</a><span>...</span><a href="全上古三代秦汉三国六朝文_page191.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
