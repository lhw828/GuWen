<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 63 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 63 页/共 658 页
  </h1>
  <div class="content">
   &lt;'r:111
　　龟千岁，能与人言。（《艺文类聚》九十六）
&lt;'r:111
　　鼓法天，钟法地。（《北堂书钞》百八）
&lt;'r:111
　　楚文侯曰：「邑中豪好蔽善而扬恶，可亲问之。」（《文选注》三）
&lt;'r:111
　　勇士孟贲，水行不避蛟龙，陆行不避虎狼。（《文选注》八，又十八。）
&lt;'r:111
　　声乐易良，而合於歌，情尽舞意。（《文选注》十七）
&lt;'r:111
　　蓬生中，不扶自直也。（《后汉·徐稚传》注）
&lt;'r:111
　　子奇年十八，齐君使主东阿，东阿大化。（《胡广传》注）
&lt;'r:111
　　晋平公时，赤地千里。（《臧宫传》注）

卷四十
◎刘歆（一）
　　歆字子骏，向子。后改名秀，字颍叔。成帝初待诏宦者，署为黄门郎。绥和中为中垒校尉。哀帝即位，进侍中太中大夫，迁骑都尉奉车光禄大夫，出为河内大守，徙守五原，转涿郡，以病免。起为安定属国都尉。平帝时为右曹太中大夫，迁中垒校尉。王莽居摄，以为羲和，封红休侯。历少阿京兆尹。及篡位，以为国师，封嘉新公。地皇末，谋劫莽降汉，事泄自杀。有《列女传颂》一卷，《七略》七卷，《三统历法》三卷，集五卷。
　　◇遂初赋
　　《遂初赋》者，刘歆所作也。歆少通诗书，能属文，成帝召为黄门侍郎、中垒校尉、侍中奉车都尉、光禄大夫。歆好《左氏春秋》，欲立於学官。时诸儒不听，歆乃移书太常博士，责让深切，为朝廷大臣非疾，求出补吏，为河内太守。又以宗室不宜典三河，徙五原太守。是时朝政已多失矣，歆以论议见排摈，志意不得，之官，经历故晋之域，感念思古，遂作斯赋，以叹征事，而寄己意。
　　昔遂初之显禄兮，遭闾阖之开通。跖三台而上征兮，入北辰之紫官。备列宿於钩陈兮，拥大常之枢极。总六龙於驷房兮，奉华盖於帝侧。惟太阶之侈阔兮，机衡为之难运。惧魁杓之前后兮，遂隆集於河滨。遭阳侯之丰沛兮，乘素波以聊戾。得玄武之嘉兆兮，守五原之烽燧。二乘驾而既俟，仆夫期而在□。驰太行之严防（《水经·泌水》注作「险峻」）兮，入天井之乔关。历冈岑以升降兮，马龙腾以超摅。（本作「起摅」，从《文选·赭白马赋》注改。）无双驷以优游兮，济黎侯之旧居。心涤荡以慕远兮，回高都而北征。剧强秦之暴虐兮，吊赵括於长平。好周文之嘉德兮，躬尊贤而下士。骛驷马而观风兮，庆辛甲於长子。哀衰周之失权兮，数辱而莫扶。执孙蒯於屯留兮，救王师於途吾。过下而叹息兮，悲平公之作台。背宗周而不恤兮，苟偷乐而惰怠。枝叶落而不省兮，公族阒其无人。曰不爨而俞甚兮，政委弃於家门。载约屦而正朝服兮，降皮弁以为履。宝砾石於庙堂兮，面隋和而不视。始建衰而造乱兮，公室由此遂卑。怜后君之寄寓兮，唁靖公於铜。越侯田而长驱兮，释叔向之飞患。悦善人之有救兮，劳祁奚於太原。何叔子之好直兮，为群邪之所恶。赖祁子之一言兮，几不免乎徂落。◆B3美不必为偶兮，时有差而不相及。虽韫宝而求贾兮，嗟千载其焉合？昔仲尼之淑圣兮，竟隘穷乎蔡陈。彼屈原之贞专兮，卒放沉於湘渊。何方直之难容兮，柳下黜出而三辱。蘧瑗抑而再奔兮，岂材知之不足。扬蛾眉而见妒兮，固丑女之情也。曲木恶直绳兮，亦不人之诚也。以夫子之博观兮，何此道之必然。空下时而世兮，自命己之取患。悲积习之生常兮，固明智（《文选》张华《答何劭诗》注作「暗」）之所别。叔群既在皂隶兮，六卿兴而为桀。荀寅肆而颛恣兮，吉射叛而擅兵。憎人臣之若兹兮，责赵鞅於晋阳。轶中国之都邑兮，登句注以陵厉。历雁门而入云中兮，超绝辙而远逝。济临沃而遥思兮，垂意兮边都。野萧条以寥廓兮，陵谷错以盘纡。飘寂寥以荒勿兮，沙埃起之杳冥。回风育其飘忽兮，回之泠泠。薄涸冻之凝滞兮，沸溪谷之清凉。漂积雪之皑皑兮，涉凝露之降霜。扬雹霰之复陆兮，慨原泉之凌阴。激流澌之泪兮，窥九渊之潜淋。飒凄怆以惨怛兮，忄戚风以冽寒。兽望浪以穴窜兮，乌胁翼之浚浚。山萧瑟以鸣兮，树木坏而哇吟。地坼裂而愤忽急兮，石捌破之岩岩。天烈烈以厉高兮，廖孝窗以枭穴牛。雁邕邕以迟迟兮，野鹳鸣而嘈嘈。望亭隧之兮，飞旗帜之翩翩迥。（本作「回」，从《文选》班彪《北征赋》注改。）百里之无家兮，路修远而（本作「之」，从《文选》班彪《北征赋》注改。）绵绵。於是勒障塞而固守兮，奋武灵之精诚。摅赵奢之策虑兮，威谋完乎金城。外折冲以无虞兮，内抚民以永宁。既邕容以自得兮，唯惕惧於工寒。攸潜温之玄室兮，涤浊秽於太清。反情素於寂漠兮，居华体之冥冥。玩琴书（本作「书琴」，从《文选》何劭《答张华诗》注，陶潜《经曲阿诗》注《归去来辞》注，石崇《思归引》注乙转。）以条畅兮，考性命之变态。运四时而览阴阳兮，总万物之珍怪。虽穷天地之极变兮，曾何足乎留意。长恬淡以欢娱兮，固贤圣之所喜。
　　乱曰：□幽潜德，含圣神兮。抱奇内光，自得真兮。宠幸浮寄，奇无常兮。寄之去留，亦何伤兮。大人之度，品物齐兮。舍位之过，忽若遗兮。求位得位，固其常兮。守信保己，比老彭兮。（《艺文类聚》二十七，《古文苑》。）
　　◇甘泉宫赋
　　轶阴陵之地，室阳谷之秋城。（《初学记》作「增城」）回天门而凤举，蹑黄帝之明庭。冠高山而为居，乘昆仑而为宫。案轩辕之旧处，居北辰之闳中。背共工之幽都，向炎帝之祝融。封峦为之东序，缘石阙之天梯。桂木杂而成行，芳向之依依。翡翠孔誉（此四字《初学记》作「鸾孔」）飞而翱翔，凤凰止而集栖。甘醴涌於中庭兮，激清流之弥弥，黄龙游而蜿兮，神龟沉於玉泥。离宫特观，接比相连。云起波骇，星布弥山。高峦峻阻，临眺旷衍。深林蒲苇，涌水清泉。芙蓉菡萏，菱荇苹蘩。豫章杂木，便松柞或。女贞乌勃，桃李枣意。（《艺文类聚》六十二、《初学记》二十四。）
　　章黼黻之文帷。（《文选·西都赋注》）
　　云阙蔚之岩岩，众星接之皑皑。（《文选》鲍照《君子有所思行》注）
　　◇灯赋
　　惟兹苍鹤，修丽以奇。身体参刂削，头颈委蛇。负斯明烛，躬含冰池。明无不见，昭察纤微。以夜继昼，烈者所依。（《艺文类聚》八十）
　　◇上山海经表
　　侍中奉车都尉光禄大夫臣秀、领校秘书言校秘书太常属臣望：所校《山海经》凡三十二篇，今定篇为一十八篇，已定。《山海经》者，出於唐虞之际。昔洪水洋溢，漫衍，中国民人失据，崎岖於邱陵，巢於树木。鲧既无功，而帝尧使禹继之。禹乘四载，随山刊木，定高山大川，益与伯翳主驱禽兽，命山川，类草木，别水土，四岳佐之，以周四方。逮人迹之所希至，及舟舆之所罕到，内别五方之山，外分八方之海，纪其珍宝奇物异方之所生，水土草木禽兽昆虫麟凤之所止，祯祥之所隐，及四海之外，绝域之国，殊类之人。禹别九州，任土作贡，而益等类物善恶，著《山海经》，皆圣贤之遗事，古文之著明者也。其事质明有信。孝武皇帝时，常有献异鸟者，食之百物，所不肯食，东方朔见之，言其鸟名，又言其所当食，如朔言。问朔何以知之，即《山海经》所出也。孝宣皇帝时，击石於上郡，陷，得石室，其中有反缚盗械人。时臣秀父向为谏议大夫，言此贰负之臣也。诏问何以知之，亦以《山海经》对。其文曰：「贰负杀穴契窳，帝乃梏之。疏属之山，桎其右足，反缚两手。」上大惊。朝士由是多奇《山海经》者，文学大儒皆读学以为奇，可以考祯祥变怪之物，见远国异人之谣俗。故《易》曰：「言天下之至赜，而不可乱也。」博物之君子，其可不惑焉。臣昧死谨上。（宋本《山海经》，又《道藏》本。）
　　◇孝武庙不毁议
　　臣闻周室既衰，四夷并侵，猃狁最强，於今匈奴是也。至宣王而伐之，诗人美而颂之曰：「薄伐猃狁，至於太原。」又曰：「单单推推，如霆如雷，显允方叔，征伐猃狁，荆蛮来威。」故称中兴。及至幽王，犬戎来伐，杀幽王，取宗器。自是之后，南夷与北夷交侵，中国不绝如线，《春秋》纪齐桓南伐楚，北伐山戎，孔子曰：「微管仲，吾其被发左衽矣。」是故弃桓之过而录其功，以为伯首。及汉兴，冒顿始强，破东胡，禽月氏，并其土地，地广兵强，为中国害。南越尉佗总百粤，自称帝。故中国虽平，犹有四夷之患，且无宁岁。一方有急，三面救之，是天下皆动而被其害也。孝文皇帝厚以货赂，与结和亲，犹侵暴无已。甚者，兴师十馀万众，近屯京师及四边，岁发屯备虏，其为患久矣，非一世之渐也。诸侯郡守连匈奴及百粤以为逆者非一人也。匈奴所杀郡守都尉，略取人民，不可胜数。孝武皇帝愍中国罢劳，无安宁之时，乃遣大将军、骠骑、伏波、楼船之属，南灭百粤，起七郡；北攘匈奴，降昆邪十万之众，置五属国，起朔方，以夺其肥饶之地；东伐朝鲜，起玄菟、乐浪，以断匈奴之左臂；西伐大宛，并三十六国，结乌孙，起敦煌、酒泉、张掖，以鬲羌，裂匈奴之右肩。单於孤特，远遁於幕北。四垂无事，斥地远境，起十馀郡。功业既定，乃封丞相为富民侯，以大安天下，富实百姓，其规模可见。又招集天下贤俊，与协心同谋，兴制度，改正朔，易服色，立天地之祠，建封禅，殊官号，存周后，定诸侯之制，永无逆争之心，至今累世赖之。单於守藩，百蛮服从，万世之基也，中兴之功未有高焉者也。高帝建大业，为太祖；孝文皇帝德至厚也，为文太宗；孝武皇帝功至著也，为武世宗；此孝宣帝所以发德音也。
　　《礼记·王制》及《春秋·谷梁传》，天子七庙，诸侯五，大夫三，士二。天子七日而殡，七月而葬；诸侯五日而殡，五月而葬；此丧事尊卑之序也，与庙数相应。其文曰：「天子三昭三穆，与太祖之庙而七；诸侯二昭二穆，与太祖之庙而五。」故德厚者流光，德薄者流卑。《春秋左氏传》曰：「名位不同，礼亦异数。」自上以下，降杀以两，礼也。七者，其正法数，可常数者也。宗不在此数中。宗，变也，苟有功德则宗之，不可预为设数。故於殷，太甲为太宗，大戊曰中宗，武丁曰高宗。周公为《毋逸》之戒，举殷三宗以劝成王。繇是言之，宗无数也，然则所以劝帝者之功德博矣。以七庙言之，孝武皇帝未宜毁；以所宗言之，则不可谓无功德。《礼记》祀典曰：「夫圣王之制祀也，功施於民则祀之，以劳定国则祀之，能救大灾则祀之。」窃观孝武皇帝，功德皆兼而有焉。凡在於异姓，犹将特祀之，况於先祖？或说天子五庙无见文，又说中宗、高宗者，宗其道而毁其庙。名与实异，非尊德贵功之意也。《诗》云：「蔽芾甘棠，勿剪勿伐，邵伯所茇。」思其人，犹爱其树，况宗其道而毁其庙乎？迭毁之礼，自有常法，无殊功异德，固以亲疏相推及。至祖宗之序，多少之数，经传无明文，至尊至重，难以疑文虚说定也。孝宣皇帝举公卿之议，用众儒之谋，既以为世宗之庙，建之万世，宣布天下。臣愚以为孝武皇帝功烈如彼，孝宣皇帝崇立之如此，不宜毁。（《汉书·韦玄成传》：太仆王舜、中垒校尉刘歆议，上览其议而从之，制曰：「太仆舜、中垒校尉歆议可。」又略见《御览》八十八引刘歆《宗庙议》。案此议列名先王舜，以位尊也，据下文云歆又以为，明是刘歆文。）
　　◇惠景及太上皇寝园议
　　礼，去事有杀，故《春秋外传》曰：「日祭，月祀，时享，岁贡，终王。」祖祢则日祭，曾高则月祀、二祧则时享，坛单则岁贡，大则终王。德盛而游广，亲亲之杀也；弥远则弥尊，故为重矣。孙居王父之处，正昭穆，则孙常与祖相代，此迁庙之杀也。圣人於其祖，出於情矣，礼无所不顺，故无毁庙。自贡禹建迭毁之议，惠、景及太上寝园废而为虚，失礼意矣。（《汉书·韦玄成传》：歆又以为。）
　　◇功显君丧服议
　　居摄之义，所以统立天功，兴崇帝道，成就法度，安辑海内也。昔殷成汤既没，而太子蚤夭，其子太甲幼少不明，伊尹放诸桐宫而居摄，以兴殷道。周武王既没，周道未成，成王幼少，周公屏成王而居摄，以成周道。是以殷有翼翼之化，周有刑错之功。今太皇太后比遭家之不造，委任安汉公宰尹群僚，衡平天下。遭孺子幼少，未能共上下，皇天降瑞，出丹石之符，是以太皇太后则天明命，诏安汉公居摄践祚，将以成圣之业，与唐虞三代比隆也。摄皇帝遂开秘府，会群儒，制礼作乐，卒定庶官，茂成天功。圣心周悉，卓尔独见，发得周礼，以明因监，则天稽古，而损益焉，犹仲尼之闻《韶》，日月之不可阶，非圣哲之至，孰能若兹！纲纪咸张，成在一匮，此其所以保佑圣汉，安靖元元之效也。今功显君薨，《礼》：「庶子为后，为其母缌。」《传》曰：「与尊者为体，不敢服其私亲也。」摄皇帝以圣德承皇天之命，受太后之诏居摄践阼，奉汉大宗之后，上有天地社稷之重，下有元元万机之忧，不得顾其私亲。故太皇太后建厥元孙，俾侯新都，为哀侯后。明摄皇帝与尊者为体，承宗庙之祭，奉共养太皇太后，不得顾其私亲也。《周礼》曰：「王为诸侯缌」，「弁而加环」，同姓则麻，异姓则葛。摄皇帝当为功显君缌，弁而加麻环，如天子吊诸侯服，以应圣制。（《汉书·王莽传》上：居摄三年，莽母功显君死，意不在哀。太后诏议其服，少阿、羲和、刘歆与博士诸儒七十八人皆曰云云，莽遂行焉。）
　　◇移书让太常博士（并序）
　　歆亲近，欲建立《左氏春秋》及《毛诗》、《逸礼》、《古文尚书》皆列於学官。哀帝令歆与五经博士讲论其义，诸博士或不肯置对，歆因移书太常博士，责让之曰：
　　昔唐虞既衰，而三代迭兴，圣帝明王，累起相袭，其道甚著，周室既微而礼乐不正，道之难全也如此。是故孔子忧道之不行，历国应聘。自卫反鲁，然后乐正，《雅》《颂》乃得其所；修《易》，序《书》，制作《春秋》，以纪帝王之道。及夫子没而微言绝，七十子终而大义乖。重遭战国，弃笾豆之礼，理军旅之陈，孔氏之道抑，而孙吴之术兴。陵夷至於暴秦，燔经书，杀儒士，设挟书之法，行是古之罪，道术由此遂灭。汉兴，去圣帝明王遐远，仲尼之道又绝，法度无所因袭。时独有一叔孙通略定礼仪，天下惟有《易》卜，未有它书。至孝惠之世，乃除挟书之律，然公卿大臣绛、灌之属咸介胄武夫，莫以为意。至孝文皇帝，始使掌故晁错从伏生受《尚书》。《尚书》初出於屋壁，朽折散绝，今其书见在，时师传读而巳。《诗》始萌芽。天下众书往往颇出，皆诸子传说，犹广立於学官，为置博士。在汉朝之儒，唯贾生而已。至孝武皇帝，然后邹、鲁、梁、赵颇有《诗》、《礼》、《春秋》先师，皆起於建元之间。当此之时，一人不能独尽其经，或为《雅》，或为《颂》，相合而成。《泰誓》后得，博士集而读之。故诏书称曰：「礼坏乐崩，书缺简脱，朕甚闵焉。」时汉兴已七八十年，离於全经，固已远矣。
　　及鲁恭王坏孔子宅，欲以为宫，而得古文於坏壁之中，《逸礼》有三十九，《书》十六篇。天汉之后，孔安国献之，遭巫蛊仓卒之难，未及施行。及《春秋》左氏丘明所修，皆古文旧书，多者二十馀通，臧於秘府，伏而未发。孝成皇帝闵学残文缺，稍离其真，乃陈发秘臧，校理旧文，得此三事，以考学官所传，经或脱简，传（《文选》无「传」字，疑此衍。）或间编。博问民间，则有鲁国桓公、赵国贯公、胶东庸生之遗学与此同，抑而未施。此乃有识者之所惜闵，士君子之所嗟痛也。往者缀学之士不思废绝之阙，苟因陋就寡，分文析字，烦言碎辞，学者罢老且不能究其一艺。信口说而背传记，是末师而非往古，至於国家将有大事，若立辟雍封禅巡狩之仪，则幽冥而莫知其原。犹欲保残守缺，挟恐见破之私意，而无从善服义之公心，或怀妒嫉，不考情实，雷同相从，随声是非，抑此三学，以《尚书》为备，谓左氏为不传《春秋》，岂不哀哉！
　　今圣上德通神明，继统扬业，亦闵文学错乱，学士若兹，虽昭（《文选》作「虽深照」）其情，犹依违谦让，乐与士君子同之，故下明诏。试《左氏》可立不，遣近臣奉指衔命，将以辅弱扶微，与二三君子比意同力，冀得废遗。今则不然，深闭固距，而不肯试，猥以不诵绝之，欲以杜塞馀道，绝灭微学。夫可与乐成，难与虑始，此乃众庶之所为耳，非所望士君子也。且此数家之事，皆先帝所亲论，今上所考视，其为古文旧书，皆有征验，外内相应，岂苟而已哉！
　　夫礼失求之於野，古文不犹愈於野乎？往者博士《书》有欧阳，《春秋》公羊，《易》则施、孟，然孝宣皇帝犹复广立《谷梁春秋》、《梁丘易》、大、小《夏侯尚书》，义虽相反，犹并置之。何则？与其过而废之也，宁过而立之。传曰：「文武之道未坠於地，在人；贤者志其大者，不贤者志其小者。」今此数家之言所以兼包大小之义，岂可偏绝哉！若必专己守残，党同门，妒道真，违明诏，失圣意，以陷於文吏之议，甚为二三君子不取也。（《汉书·刘歆传》、《文选》、《艺文类聚》五十八。）
　　◇答文学
　　诚思拾遗，冀以云补。（《文选》□□□□□□□注）
　　◇与扬雄书从取方言
　　歆叩头，昨受诏五官郎中，田仪与官婢陈征骆驿等私通，盗刷越巾事，即其夕竟归府，诏问三代周秦轩车使者、遒人使者以岁八月巡路，宀求代语僮谣歌戏，欲得其最目。因从事郝隆宀求之有日，篇中但有其目，无见文者。歆先君数为孝成皇帝言，当使诸儒共集训诂，《尔雅》所及，五经所诂，不合《尔雅》者，诂鞫为病，及诸经氏之属，皆无证验。博士至以穷世之博学者，偶有所见，非徒无主而生是也。会成帝未以为意，先君又不能独集，至於歆身，修轨不暇，何亻皇更创。属闻子云独采集先代绝言，异国殊语，以为十五卷，其所解略多矣。而不知其目，非子云澹雅之才，沉郁之思，不能经年锐积，以成此书。良为勤矣。
　　歆虽不遘过庭，亦克识先君雅训。三代之书，蕴藏於家，直不计耳。今闻此，甚为子云嘉之已。今圣朝留心典诰，发精於殊语，欲以验考四方之事，不劳戎马高车之使，坐知亻俗，适子云攘意之秋也。不以是时发仓廪以振赡，殊无为明语，将何独挈之宝。上以忠信明於上，下以置恩於罢朽，所谓知蓄积善布施也。盖萧何造律，张仓推历，皆成之於帷幕，贡之於王门，功列於汉室，名流乎无穷。诚以隆秋之时，收藏不殆；饥春之岁，散之不疑，故至於此。今谨使密人奉手书，愿颇与其最目。得使入，令圣朝留明明之典，歆叩头叩头。（《方言》、《古文苑》。案张溥本有《邓析子序》，今编入《刘向集》。）
　　◇新序论
　　秦孝公保崤函之固，以广雍州之地，东并河南，北收上郡，国富兵强，长雄诸侯，周室归籍，四方来贺，为战国霸君，秦遂以强，六世而并诸侯，亦皆商君之谋也。夫商君极身无二虑，尽公不顾私，使民内急耕织之业以富国，外重战伐之赏以劝戎士。法令必行，内不私贵宠，外不偏疏远。是以令行而禁止，法出而奸息。故虽《书》云「无偏无党」，《诗》云「周道如砥，其直如矢」，司马法之励戎士，周后稷之劝农业，无以易此。此所以并诸侯也。故孙卿曰：「四世有胜，非幸也，数也。」然无信，诸侯畏而不亲。夫霸君若齐桓、晋文者，桓不倍柯之盟，文不负原之期，而诸侯畏其强而亲信之，存亡继绝，四方归之。此管仲、舅犯之谋也。今商君倍公子之旧恩，弃交魏之明信，诈取三军之众，故诸侯畏其强而不亲信也。藉使孝公遇齐桓、晋文，得诸侯之统，将合诸侯之君，驱天下之兵以伐秦，秦则亡矣。天下无桓、文之君，故秦得以兼诸侯，卫鞅始自以为知霸王之德，原其事不喻也。昔周、召施善政，及其死也，后世思之。《蔽芾》《甘棠》之诗是也。尝舍於树下，后世思其德，不忍伐其树，况害其身乎。管仲夺仲氏邑三百户无怨言。今卫鞅内刻刀锯之刑，外深钺之诛，步过六尺者有罚，弃灰於道者被刑。一日临渭，而论囚七百馀人。渭水尽赤，号哭之声，动於天地，畜怨积仇，比於丘山。所逃莫之隐，所归莫之容。身死车裂，灭族无姓，其去霸王之佐亦远矣。然惠王杀之亦非也，可辅而用也。使卫鞅施宽平之法，加之以恩，申之以信，庶几霸者之佐哉。（《史记·商君传赞》集解引《新序论》，《索隐》曰：《新序》是刘歆所撰，其中论商君，故裴氏引之。案此论今《新序》有之，《新序》，刘向撰，而云刘歆，岂向书杂有歆论乎？亦异闻也，故录之。）
　　◇斛铭
　　律嘉量斛，方尺而圆，其外旁九厘五毫，幂百六十二寸，深尺，积一千六百二十寸，容十斗。（《隋书·律历志》上：其斛铭云云。祖冲之以为刘歆造。）

卷四十一
◎刘歆（二）
　　◇三统历
　　夫历《春秋》者，天时也，列人事而目以天时。传曰：「民受天地之中以生，所谓命也。是故有礼谊动作威仪之则以定命也，能者养以之福，不能者败以取祸。」故列十二公二百四十二年之事，以阴阳之中制其礼。故春为阳中，万物以生；秋为阴中，万物以成。是以事举其中，礼取其和，历数以闰正天地之中，以作事厚生，皆所以定命也。《易》金火相革之卦曰「汤武革命，顺乎天而应乎人」，又曰「治历明时」，所以和人道也。
　　周道既衰，幽王既丧，天子不能班朔，鲁历不正，以闰馀一之岁为首。故《春秋》刺「十一月乙亥朔，日有食之」。於是辰在申，而司历以为在建戌，史书建亥。哀十二年，亦以建申流火之月为建亥，而怪蛰虫之不伏也。自文公闰月不告朔，至此百有馀年，莫能正历数。故子贡欲去其饩羊，孔子爱其礼，而著其法於《春秋》，经曰：「冬十月朔，日有食之。」传曰：「不书日，官失之也。」天子有日官，诸侯有日御，日官居卿以底日，礼也。日御不失日以授百官於朝，言告朔也。元典历始曰元。传曰：「元，善之长也。」共养三德为善。又曰：「元，体之长也。」合三体而为之原，故曰元。於春三月，每月书王，元之三统也。三统合於一元，故因元一而九三之以为法，十一三之以为实。实如法得一。黄钟初九，律之首，阳之变也。因而六之，以九为法，得林钟初六，吕之首，阴之变也。皆参天两地之法也。上生六而倍之，下生六而损之，皆以九为法。九六，阴阳夫妇子母之道也。律娶妻而吕生子，天地之情也。六律六吕，而十二辰立矣。五声清浊，而十日行矣。传曰「天六地五」，数之常也。天有六气，降生五味。夫五六者，天地之中合，而民所受以生也。故日有六甲，辰有五子，十一而天地之道毕，言终而复始。太极中央元气，故为黄钟，其实一，以其长自乘，故八十一为日法，所以生权衡度量，礼乐之所繇出也。经元一以统始，《易》太极之首也。春秋二以目岁，《易》两仪之中也。於春每月书王，《易》三极之统也。於四时虽亡事必书时月，《易》四象之节也。时月以建分至启闭之分，《易》八卦之位也。象事成败，《易》吉凶之效也。朝聘会盟，《易》大业之本也。故《易》与《春秋》，天人之道也。传曰：「龟，象也。筮，数也。物生而后有象，象而后有滋，滋而后有数。」
　　是故元始有象一也，春秋二也，三统三也，四时四也，合而为十，成五体。以五乘十，大衍之数也，而道据其一，其馀四十九，所当用也，故蓍以为数。以象两两之，又以象三三之，又以象四四之，又归奇象闰十九及所据一加之，因以再扌力两之，是为月法之实。如日法得一，则一月之日数也，而三辰之会交矣，是以能生吉凶。故《易》曰：「天一地二，天三地四，天五地六，天七地八，天九地十。天数五，地数五，五位相得，而各有合。天数二十有五，地数三十，凡天地之数五十有五，此所以成变化而行鬼神也。」并终数为十九，《易》穷则变，故为闰法。参天九，两地十，是为会数。参天数二十五，两地数三十，是为朔望之会。以会数乘之，则周於朔旦冬至，是为会月。九会而复元，黄钟初九之数也。经於四时，虽亡事必书时月。时所以记启闭也，月所以纪分至也。启闭者，节也。分至者，中也。节不必在其月，故时中必在正数之月。故传曰：「先王之正时也，履端於始，举正於中，归馀於终。履端於始，序则不愆；举正於中，民则不惑；归馀於终，事则不悖。」此圣王之重闰也。以五位乘会数，而朔旦冬至，是为章月。四分月法，以其一乘章月，是为中法。参闰法为周至，以乘月法，以减中法而约之，则六扌力之数，为一月之闰法，其馀七分。此中朔相求之术也。朔不得中，是谓闰月，言阴阳虽交，不得中不生。故日法乘闰法，是为统岁。三统，是为元岁。元岁之闰，阴阳灾，三统闰法。《易》九厄曰：初入元，百六，阳九；次三百七十四，阴九；次四百八十，阳九；次七百二十，阴七；次七百二十，阳七；次六百，阴五；次六百，阳五；次四百八十，阴三；次四百八十，阳三。凡四千六百一十七岁，与一元终。经岁四千五百六十，灾岁五十七。是以《春秋》曰：「举正於中。」又曰：「闰月不告朔，非礼也。闰以正时，时以作事，事以厚生，生民之道於是乎在矣。不告闰朔，弃时正也，何以为民？」故善僖「五年春王正月辛亥朔，日南至，公既视朔，遂登观台以望，而书，礼也。凡分至启闭，必书云物，为备故也」。至昭二十年二月己丑，日南至，失闰，至在非其月。梓慎望氛气而弗正，不履端於始也。故传不曰冬至，而曰日南至。极於牵牛之初，日中之时景最长，以此知其南至也。斗纲之端连贯营室，织女之纪指牵牛之初，以纪日月，故曰星纪。五星起其初，日月起其中，凡十二次。日至其初为节，至其中斗建下为十二辰，视其建而知其次，故曰「制礼上物，不过十二，天之大数也。」经曰春王正月，传曰周正月「火出，於夏为三月，商为四月，周为五月。夏数得天」，得四时之正也。三代各据一统，明三统常合，而迭为首，登降三统之首，周还五行之道也。故三五相包而生。天统之正，始施於子半，日萌色赤。地统受之於丑初，日肇化而黄，至丑半，日牙化而白。人统受之於寅初，日孽成而黑，至寅半，日生成而青。天施复於子，地化自丑毕於辰，人生自寅成於申。故历数三统，天以甲子，地以甲辰，人以甲甲。孟仲季迭用事为统首。三微之统既著，则五行自青始，其序亦如之。五行与三统相错。传曰「天有三辰，地有五行」，然则三统五星可知也。《易》曰：「参五以变，错综其数。通其变，遂成天下之文；极其数，遂定天下之象。」太极运三辰五星於上，而元气转三统五行於下。其於人，皇极统三德五事。故三辰之合於三统也，日合於天统，月合於地统，斗合於人统，五星之合於五行，水合於辰星，火合於荧惑，金合於太白，木合於岁星，土合於填星。三辰五星而相经纬也。天以一生水，地以二生火，天以三生木，地以四生金，天以五生土。五胜相乘，以生小周，以乘《乾》《坤》之策，而成大周。阴阳比类，交错相成，故九六之变登降於六体。三微而成著，三著而成象，二象十有八变而成卦，四营而成易，为七十二，参三统两四时相乘之数也。参之则得《乾》之策，两之则得《坤》之策。以阳九九之，为六百四十八，以阴六六之，为四百三十二，凡一千八十，阴阳各一卦之微算策也。八之，为八千六百四十，而八卦小成。引而信之，又八之，为六万九千一百二十，天地再之，为十三万八千二百四十，然后大成。五星会终，触类而长之，以乘章岁，为二百六十二万六千五百六十，而与日月会。三会为七百八十七万九千六百八十，而与三统会。三统二千三百六十三万九千四十，而复於太极上元，九章岁而六之为法，太极上元为实，实如法得一，阴阳各万一千五百二十，当万物气体之数，天下之能事毕矣。（《汉书·律历志》上：向子歆，作《三统历》及谱以说《春秋》，推法密要，故述焉。案《律历志》下，仅末一条系班固所补，其全卷皆《三统谱》也，文多不录，褚少孙《历术》以下放此。）
　　◇七略
　　孝武皇帝敕丞相公孙弘，广开献书之路，百年之间，书积如丘山。故外有太常太史博士之藏，内有延阁广内秘室之府。（《汉书·艺文志》如淳注、《北堂书钞》十二、又一百一两引、《初学记》十二、《艺文类聚》十二、《文选·为范始兴求立太宰碑表》注、《御览》八十七、又二百三十三、又六百十九。）
　　（《子夏易传》）汉兴，韩婴传。（《释文序录》）
　　《易传》《淮南九师道训》者，淮南王安所造也。（《文选·齐竟陵文宣王行状》注）
　　《书》以决断，断者，义之证也。（《初学记》二十一、《御览》六百九。）
　　《尚书》，直言也，始欧阳氏，先君名之，大夏侯小夏侯复立於学官，三家之学，於今传之。（《初学记》二十一、《御览》六百九。）
　　孝武皇帝末，有人得《泰誓》於壁中者，献之。与博士，使赞说之，因传以教，今《泰誓》篇是也。（《文选》刘子骏《移书让太常博士》注。案《尚书正义》引作《别录》，《文选注》引此作《七略》，不题刘向，今并入此。）
　　《尚书》有青丝编目录。（《文选》任《为范始兴求立太宰碑表》注）
　　诗以言情，情者，性之符也。（《初学记》二十一、《御览》六百九。）
　　礼家先鲁有桓生，说经颇异。（《文选》刘子骏《移书让太常博士》注）
　　宣皇帝时行射礼，博士后苍为之辞，至今记之曰《曲台记》。（《文选·齐竟陵文宣王行状》注）
　　王者师天地，体天而行，是以明堂之制，内有太室，象紫微宫，南出明堂，象太微。（《文选·西都赋》注）
　　雅琴，琴之言禁也，雅之言正也，君子守正，以自禁也。（《文选·长门赋》注）
　　《雅》第十七。（《文选·琴赋》注）
　　有庄春言琴。（《文选洞箫赋》注）
　　汉兴，善歌者鲁人虞公，发声动梁上尘。（《文选·啸赋》注、陆士衡《拟古诗》注、曹子建《七启》注、《白帖》六十一。）
　　《春秋》两家文，或具四时，或不。於古文，无事不必具四时。（《初学记》二十一）
　　（冯商。）商，阳陵人，治《易》，事五鹿充宗，后事刘向，能属文，后与孟柳具待诏，颇序列传，未卒，病死。（《汉书·艺文志》注、《张汤传》注。）
　　《论语》家，近琅邪王卿，不审名，及胶东庸生皆以教。（《文选》刘子骏《移书让太常博士》注）
　　《晏子》七篇，在儒家。（《史记·管晏列传·正义》）
　　《太公金版玉匮》，虽近世之文，然多善者。（《文选·王文宪集序》注）
　　（子夏。）西河燕赵之间。（《文选·为范始兴求立太宰碑表》注）
　　子名渊，楚人也。（《文选·七发》注）
　　齐田骈好谈论，故齐人为语曰天口骈。天口者，言田骈子不可穷，其口若事天。（《文选·宣德皇后令》注）
　　邹子有终始五德，言土德从所不胜，木德继之，金德次之。火德次之，水德次之。（《文选·魏都赋》注、应贞《华林园集诗》注。）
　　《方士传》言邹子在燕，其游，诸侯畏之，皆郊迎而拥彗。（《文选》阮嗣宗《诣蒋公奏记》注、杨子云《解嘲》注。）
　　齐有稷，城门也，齐谈说之士，期会於稷下者甚众。（《文选·曹子建与杨德祖书》注）
　　邹赫子，齐人，齐为语曰「雕龙赫赫」，言邹衍之术，文饰之若雕镂龙文。（《文选·宣德皇后令》注。案「邹衍」当作「邹」。）
　　盘盂书者，其传言孔甲为之。孔甲，黄帝之史也，书盘盂中，为诫法，或於鼎，名曰铭。（《文选·陆佐公新刻漏铭》注）
　　孝宣皇帝诏征被公，见诵《楚辞》，被公羊裘，母老，每一诵，辄与粥。（《北堂书钞》一百四十四、《御览》八百五十九。）
　　（庄忽奇。）忽期者，或言庄夫子子，或言族家子庄助昆弟也。从行至茂陵，诏造赋。（《汉书·艺文志》注）
　　《甘泉赋》，永始三年，待诏臣雄上。（《文选·甘泉赋》注）
　　《羽猎》，永始三年十二月上。（《文选·羽猎赋》注《长杨赋》注。）
　　《长杨赋》，绥和元年上。（《文选·长杨赋》注）
　　子云家牒言，以甘露元年生也。（《文选·王文宪集序》注）
　　杨雄卒，弟子侯芭负土作坟，号曰玄冢。（《文选·刘先生夫人墓志》注、《御览》五百五十八）
　　（杜参。）参，杜陵人，以阳朔元年病死，死时年二十馀。（《汉书·艺文志》注）
　　（繇叔二篇。）由余。（《白帖》五十五）
　　（魏公子）信陵君也。（《白帖》五十五）
  </div>
  <div class="pagination">
   <a href="全上古三代秦汉三国六朝文_page62.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page58.html">
    58
   </a>
   <a href="全上古三代秦汉三国六朝文_page59.html">
    59
   </a>
   <a href="全上古三代秦汉三国六朝文_page60.html">
    60
   </a>
   <a href="全上古三代秦汉三国六朝文_page61.html">
    61
   </a>
   <a href="全上古三代秦汉三国六朝文_page62.html">
    62
   </a>
   <span class="current-page">
    63
   </span>
   <a href="全上古三代秦汉三国六朝文_page64.html">
    64
   </a>
   <a href="全上古三代秦汉三国六朝文_page65.html">
    65
   </a>
   <a href="全上古三代秦汉三国六朝文_page66.html">
    66
   </a>
   <a href="全上古三代秦汉三国六朝文_page67.html">
    67
   </a>
   <a href="全上古三代秦汉三国六朝文_page68.html">
    68
   </a>
   <span>
    ...
   </span>
   <a href="全上古三代秦汉三国六朝文_page64.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
