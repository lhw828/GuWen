<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 201 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 201 页/共 658 页</h1>
    <div class="content">　　◇又敕
　　豫掘，戒气绝令二人举尸即，绝哭泣之声，止妇女之送，禁吊祭之宾，无设搏治粟米之奠。（《魏志·常林传》注引《魏略·清介传》）
　　◎卢毓
　　毓字子家，涿郡涿人，中郎将植子。崔琰举为冀州主簿，后为丞相法曹议令史，转西曹，魏国建，为吏部郎。文帝受禅，徙黄门侍郎，出为济阴相，梁、谯二郡太守，左迁睢阳典农校尉，寻迁安平广平太守。明帝时入为侍中，迁吏部尚书。齐王即位，赐爵关内侯，徙仆射迁廷尉，又迁光禄勋，行司隶校尉，复为吏部尚书，加奉车都尉，封高乐亭侯，复为仆射，加光禄大夫。高贵乡公即位，进封大梁乡侯，加侍中，迁司空，封容城侯。甘露二年卒，谥曰成侯。
　　◇对诏论选举
　　名不足以致异人，而可以得常士，常士畏教慕善，然后有名，非所当疾也。愚臣既不足以识异人，又主者正以循名案常为职，但当有以验其後。故古者敷奏以言，明试以功。今考绩之法废，而以毁誉相进退，故真伪混杂，虚实相蒙。（《魏志·卢毓传》）
　　◇奏祀天地乐舞
　　汉武有《云翘》、《育命》之舞，不知其所从来，旧以祀天地，今可兼以《云翘》祀圆丘，以《育命》祀方泽也。（《北堂书钞》一百七引《魏名臣奏》。案：《续汉·祭祀志》中》注引缪袭议如此，盖卢据缪议，为之奏定也。）
　　◇奏忌月不设乐
　　烈祖明皇帝以今年正月弃离万国，礼忌日不乐，甲乙之谓也。烈祖明皇帝建丑之月弃天下，臣妾之情，于此正日，有甚甲乙；今若以建丑正朝四方，会群臣设盛乐，不合于礼。（《宋书·礼志一》）
　　◇议祀厉殊事
　　具牺牲祭器，如前后师出告郊之礼。（《魏志·文帝纪》注引《魏郊祀奏》）
　　◇驳大理奏亡士妻白等始适夫家数日未与夫相见坐弃市
　　夫女子之情，以接见而恩生，成妇而义重。故诗云：「未见君子，我心伤悲；亦既见止，我心则夷。」又《礼》：「未庙见之妇而死，归葬女氏之党，以未成妇也。」今白等生有未见之悲，死有非妇之痛，而吏议欲肆之大辟，则若同牢合卺之后，罪何所加？且《记》曰：「附从轻。」言附人之罪，以轻者为比也。又《书》云：「与其杀不辜，宁失不经。」恐过重也。苟以白等皆受礼聘，已入门庭，刑之为可，杀之为重。（《魏志·卢毓传》）
　　◇致礼张教
　　张先生所谓上不事天子下不友诸侯者也。此岂版谒所可光饰哉？但遣主簿奉书，致羊酒之礼。（《魏志·管宁传》）
　　◇冀州论
　　冀州，天下之上国也。尚书何平叔、邓玄茂谓其「土产无珍，人生质朴，上古以来，无应仁贤之例，异徐、雍、豫诸州也」。卢释曰：「除黄帝已前，未可备闻。」略言唐虞已来，冀州乃圣贤之渊薮，帝王之宝地。东河以上，西河以来，南河以北，易水已南，膏壤千里，天地之所会，阴阳之所交，所谓神州也。（《初学记》八）
　　常山为林，大陆为泽，蒹葭蒲苇，云母御席，魏郡好杏，常山好梨，房子好绵，河内好稻，真定好稷，中山好栗，地产不为无珍也。（《世文类聚》六十九、八十七；《书钞》一百三十三；《御览》六十八、七百九，八百十九、八百三十九、八百四十、又九百六十四、九百六十八）
　　河东大鉴。（《书钞》一百四十六）
　　◎任嘏
　　嘏字昭先，乐安博昌人。建安中为临侯庶子，入魏迁黄门侍郎，历东郡、赵郡、河东太守。有《任子道论》十卷。
　　◇道论
　　古之公也笃，今之公也薄，绝骨肉笃也。（案：此有脱句。）今疏远天下，垂绝骨肉，故亲离。（《北堂书钞》三十七）
　　太王不私其身，不外其民，故曰「百姓之身，犹吾身也。」为夷狄之病，弃国之富，杖策而去，民追慕之如水。（《书钞》三十七）
　　夫贤人者，至德以为己心，行道以为己任；处则不求私名，仕则不求私宠；不为其身，不阿其君；积礼义于朝，播仁风于野。使天下之人，翼翼焉向戴其君之尊，欣欣焉歌舞其君之德。（《初学记》十七，《御览》四百二）
　　凤为羽族之美，麟为毛类之俊，龟为介虫之长，梗楠为众材之最，是物之贵也。（《初学记》三十，《御览》九百十五）
　　日月为天下眼目，人不知德；山川为天下衣食，人不知谢。（《御览》三）
　　木气人勇，金气人刚，火气人强而躁，土气人智而宽，水气人急而贼。（《御览》三百六十）
　　道德之怀民，如春阳之柔物也。履淙水而不寒，结木条而不折。（《御览》四百三）
　　以义事主，不私其己，以仁接人，不私其欲；火佚焚家，家不罪己，食过伤人，人不罪食：以其积之于仁义，无私害也。伊尹放太甲，太甲无怨心；管仲黜伯氏，伯氏无怨言：以其积之于公正，无私恶也。（《御览》四百二十九）
　　学所以治己，教所以治人。不勤学则无以为智，不勤教则无以为仁。（《御览》六百十三）
　　丹渊之珠，沈于黄泥。（《御览》八百三）
　　善阵者，徒众整一，如列宿之陈；部伍周回，如山岳之盘，是阵之体也。（《书钞》一百十七）
　　◎乐详
　　详字文载，河东人，建安中置郡文学祭酒，黄初中征拜博士。太和中加骑都尉。正始中以年老罢归。至甘露二年，上书理杜恕，时年九十余。
　　◇外祖母服依周礼议
　　周礼，王吊，弁，锡，礼有损益，令进贤冠，练单衣。（《通典》八十一）
　　◇忌月设乐议
　　正月旦受朝贡，群臣奉贽，后五日乃大宴会作乐。（《宋书·礼志一》）
　　◎陈矫
　　矫字季弼，广陵东阳人。建安中为郡功曹，司空曹公辟为掾属，除相令，征南长史彭城乐陵太守，魏郡西部都尉，入为丞相长史，复为魏郡，转西曹属，拜尚书。文帝受禅，转署吏部，封高陵亭侯，迁尚书令。明帝即位，进爵东乡侯，加侍中光禄大夫，迁司徒。景初元年卒，谥曰贞侯。
　　◇上言备蜀
　　往者贼亮缩藏窟穴，犹有忄希惧，而频岁三出，鸣鼓边垂，由此言之，贼未可忽。（《北堂书钞》一百五十八引《魏名臣奏》，尚书令陈矫仆射卫臻言）

卷三十六·魏三十六
◎卫臻
　　臻字公振，陈留襄邑人。曹公表为丞相参军，赐爵关内侯。文帝嗣王位，进散骑常侍。及受禅，封安国亭侯，迁尚书，转侍中吏部尚书，寻行中领军。明帝即位，封康乡侯，转右仆射，加侍中。寻为征蜀将军，加光禄大夫，迁司空，徙司徒。齐王时进封长垣侯。卒，赠太尉，谥曰敬侯。
　　◇止越职疏
　　古制侵官之法，非恶其勤事也。诚以所益者小，所堕者大也。臣每察校事，类皆如此，惧群司将遂越职，以至陵迟矣。（《魏志·卫臻传》）
　　◇奏拒蜀
　　宜遣奇兵入散关，绝其粮道。（《魏志·卫臻传》，诸葛亮《寇天水臻奏》）
　　◇祀天乐用宫悬议
　　圆丘宜用《大韶》乐，宜《宫悬》，宗庙之乐宜用《武始》、《咸熙》。（《通典》一百四十七）
　　◇答蒋济（太和四年）
　　古人遗智慧而任度量，须考绩而加黜陟。今子同牧野于成康，喻断蛇于文景，好不经之举，开拔奇之津，将使天下驰骋而起矣。（《魏志·卫臻传》）
　　◎李伏
　　伏，献帝末为左右郎将，入魏未详。
　　◇禅代合符谶表
　　昔先王初建魏国，在境外者闻之未审，皆以为拜王，武都李庶、姜合羁旅汉中，谓臣曰：「必为魏公，未便王也。定天下者，魏公子桓，神之所命，当合符谶，以应天人之位。」臣以合辞语镇南将军张鲁，鲁亦问合知书所出，合曰：「孔子《玉版》也。天子历数，虽百世可知。」是后月余，有亡人来，写得册文，卒如合辞。合长于内学，关右知名。鲁虽有怀国之心，沈溺异道变化，不果寤合之言。后密与臣议策质，国人不协，或欲西通，鲁即怒曰：「宁为魏公奴，不为刘备上客也。」言发恻痛，诚有由然。合先迎王师，往岁病亡于邺。自臣在朝，每为所亲宣说此意，时未有宜，弗敢显言。殿下即位初年，祯祥众瑞，日月而至，有命自天，昭然著见。然圣德洞达，符表豫明，实乾坤挺庆，万国作孚。臣每庆贺，欲言合验，事君尽礼，人以为谄。况臣名行秽贱，入朝日浅，言为罪尤，自抑而已。今洪泽被四表，灵恩格天地，海内翕习，殊方归服，兆应并集，以扬休命，始终允臧。臣不胜喜舞，谨具表通。（《魏志·文帝纪》注引《献帝传》）
　　◎许芝
　　芝，献帝未官太史丞。黄初中为太史令。
　　◇条奏魏代汉谶纬
　　《易传》曰：「圣人受命而王，黄龙以戊己日见。」七月四日戊寅，黄龙见，此帝王受命之符瑞最著明者也。又曰：「初六，履霜，阴始凝也。」又有积虫大穴天子之宫，厥咎然，今蝗虫见应之也。又曰：「圣人以德亲比天下，仁恩洽普，厥应麒麟以戊己日至，厥应圣人受命。」又曰：「圣人清净行中正，贤人福至民从命，厥应麒麟来。」《春秋汉含孳》曰：「汉以魏，魏以征。」《春秋玉版谶》曰：「代赤眉者魏公子。」《春秋佐助期》曰：「汉以许昌失天下。」故白马令李云上事曰：「许昌气见于当涂高，当涂高者当昌于许。」当涂高者魏也；象魏者，两观阙是也；当道而高大者魏。魏当代汉。今魏基昌于许，汉徵绝于许，乃今效见，如李云之言许昌相应也。《佐助期》又曰：「汉以蒙孙亡。」说者以蒙孙汉二十四帝，童蒙愚昏，以弱亡。或以杂文为蒙其孙当失天下，以为汉帝非正嗣，少时为董侯，名不正，蒙乱之荒惑，其子孙以弱亡。《孝经中黄谶》曰：「日载东，绝火光。不横一，圣聪明。四百之外，易姓而王，天下归功，致太平，居八甲；共礼乐，正万民，嘉乐家和杂。」此魏王之姓讳，著见图谶。《易运期谶》曰：「言居东，西有午，两日并光日居下。其为主，反为辅，五八四十，黄气受，真人出。」言午，许字。两日，昌字。汉当以许亡，魏当以许昌。今际会之期在许，是其大效也。《易运期》又曰：「鬼在山，禾女连，王天下。」臣闻帝王者，五行之精；易姓之符，代兴之会，以七百二十年为一轨。有德者遇之，至于八百，无德者不及，至四百载。是以周家八百六十七年，夏家四百数十年，汉行夏正，讫今四百二十二岁。又高祖受命，数虽起乙未，然其兆征始于获麟。获麟以来七百余年，天之历数将以尽终，帝王之兴，不常一姓。太微中，黄帝坐常明，而赤帝坐常不见，以为黄家兴而赤家衰，凶亡之渐。自是以来四十馀年，又荧惑失色不明十有馀年。建安十年，彗星先除紫微，二十三年，复扫太微。新天子气见东南以来二十三年，白虹贯日，月蚀荧惑，比年己亥、壬子、丙午日蚀，皆水灭火之象也。殿下即位，初践祚，德配天地，行合神明，恩泽盈溢，广被四表，格于上下。是以黄龙数见，凤皇仍翔，麒麟皆臻，白虎效仁，前后献见于郊甸；甘露醴泉，奇兽神物，众瑞并出。斯皆帝王受命易姓之符也。昔黄帝受命，风后受河图；舜、禹有天下，凤皇翔，洛出书；汤之王，白乌为符；文王为西伯，赤鸟衔丹书；武王代殷，白鱼升舟；高祖始起，白蛇为征。巨迹瑞应，皆为圣人兴。观汉前后之大灾，今兹之符瑞，察图谶之期运，揆河洛之所甄，未若今大魏之最美也。夫得岁星者道始兴。昔武王伐殷，岁在鹑火，有周之分也野也。高祖入秦，五星聚东井，有汉之分野也。今兹岁在大梁，有魏之分野也。而天之瑞应，并集来臻，四方归符，襁负而至，兆民欣戴，咸乐嘉庆。《春秋大传》曰：「周公何以不之鲁？盖以为虽有继体守文之君，不害圣人受命而王。」周公反政，《尸子》以为孔子非之，以为周公不圣，不为兆民也。京房作《易传》曰：「凡为王者，恶者去之，弱者夺之。易姓改代，天命应常，人谋鬼谋，百姓与能。」伏惟殿下体尧、舜之盛明，膺七百之禅代，当汤武之期运，值天命之移受，河洛所表，图谶所载，昭然明白，天下学士所共见也。臣职在史官，考符察徵，图谶效见，际会之期，谨以上闻。（《魏志·文帝纪》注引《献帝传》。）
　　自建安三年十二月戊辰，有新天子气见于东南，到今积二十三年。建安十年，星出库楼，历犯氐、房宿，北入天市，犯北斗、紫微，氐为天子宿宫，路寝所止。房为天子明堂，政教之首。北斗七星主尊辅、象近臣。紫微者，北极最尊。此除扫汉家之大异也。建安十八年秋，岁星、镇星、荧惑俱入太微，逆行，留守帝坐百有余日。岁星入太微，人主改姓。镇星入太微，内有兵乱，人主以弱。三者，汉改姓易代之异也。建安十九年正月，白虹贯日。《易传》曰：「后妃擅国，白虹贯日。」建安二十一年五月朔己亥，日蚀。建安二十三年三月，星晨见东方，二十余日久，出西方，犯历五车、东井、五诸侯、文昌、轩辕、太微，锋炎刺帝坐。者除旧布新，亡恶兴圣之异也。建安二十四年二月晦壬子，日蚀。日者阳精，月为侯王，而以亥子日蚀，皆水灭火之异也。延康元年九月十日黄昏时，月蚀荧惑，过人定时，荧惑出营室，宿羽林。月为大臣侯王之象；荧惑火精，汉氏之行。占曰：「汉家以兵亡。」延康元年九月二十日，《剥》卦天子气不见，皆崩亡之异也。荧惑火精，行缩日一度有余，故太史令王昱以为汉家衰亡之极。荧惑大而赤色；光不明，赤而小，与小星无别，皆赤家衰亡之异也。《易传》曰：「上下流通圣贤昌，厥应帝德凤皇翔，万民喜乐无咎殃。」《易传》又曰：「圣人受命，厥应凤皇下，天子虏。」《易传》又曰：「黄龙见，天灾将至，天子绌，圣人出。」黄龙以戊己日见，五色文章皆具，圣人得天受命，黄龙以戊寅见，此帝王受命之符瑞最著明者也。《易传》又曰：「圣人清静行中正，贤人至，民从命，厥应麒麟来。」《春秋玉版谶》曰：「代赤者魏公子。」《春秋佐助期》曰：「汉以许昌失天下。」故白马令甘陵李云上事，言许昌气见，当涂高已萌，欲使汉家防绝萌牙。今汉都许，日以微弱，当居许昌以失天下。当涂高者，魏也；魏者，象魏两阙之名，当道而高大者也。魏当代汉，如李云之言也。《春秋佐助期》又曰：「汉以蒙孙亡。」说者以蒙孙直汉二十四帝，童蒙愚惑以弱亡。汉帝少时名为董侯，名不正，蒙乱荒惑，其子孙以弱亡也。《孝经中黄谶》曰：「日载东，绝火光。不横一，圣明聪。四百之外，易姓而王。天下归功致太平。」此魏王之姓讳著见图谶也。《易运期》曰：「言居东，西有午，两日并光日居下。其为主，及为辅，五八四十，黄气受，真人出。」言午，许字。两日，昌字，汉当以许亡，魏当以许昌。今际会之期在许，是其大效也。《易运期》又曰：「鬼在山，禾女运，王天下。」（《宋书·符瑞志上》。案：此与《魏志》注所载小同而大异。）
　　◇历议
　　刘洪《月行术》用以来且四十余年，已复觉失一辰有奇。（《晋书·律历志中》）
　　◎徐岳
　　岳，爵里未详。
　　◇历议
　　刘洪以历后天，潜精内思二十余载，参校汉家《太初》、《三统》、《四分》历术，课弦望于两仪郭间。而月行九岁一终，谓之九道；九章，百七十一岁，九道小终；九九八十一章，五百六十七分，而九终，进退牛前四度五分。学者务追合《四分》，但减一道六十三分，分不下通，是以疏阔，皆由斗分多故也。课弦望当以昏明度月所在，则知加时先後之意，不宜用两仪郭间。洪加《太初》元十二纪，减十斗下分，元起己丑，又为月行迟疾交会及黄道去极度、五星术，理实粹密，信可长行。今韩翊所选，皆用洪法，小益斗下分，所错无几。翊所增减，致亦留思，然十术新立，犹未就悉，至于日蚀，有不尽效。效历之要，要在日蚀。熹平之际，时洪为郎，欲改《四分》，先上验日蚀：日蚀在晏，加时在辰，蚀从下上，三分侵二。事御之后如洪言，海内识真，莫不闻见，刘歆已来，未有洪比。夫以黄初二年六月二十七日戊辰加时未日蚀，《乾象术》加时申半强，于消息就加未，《黄初》以为加辛强，《乾象》后天一辰半强为近，《黄初》二辰半为远，消息与天近。（《晋书·律历志中》）
　　◎孙钦
　　钦，建安末为博士祭酒。
　　◇追崇始祖议
　　按《春秋》之义，五等诸侯卒葬皆称公，乃与王者之后宋公同号。然臣子褒崇其君父。以此言之，中常侍大长秋特进君侯诞育大皇，笃生武王，奄有四方，其功德之号，莫过大王。今迎神主，宜乘王车，又宜先遣使者上谥号为大王。（《通典》七十二。文帝即王位孙钦等议。）
　　◇告瑞祀天不以地配议
　　《周礼》，祀天南郊，无地配之文；大魏受禅，因汉祀天以地配，此谓正月南郊常祀也。今告灵瑞，不须以地配。（《通典》五十五引尚书奏孙钦议。）
　　◇历议
　　史迁造《太初》，其后刘歆以为疏，复为《三统》。章和中改为《四分》，以仪天度，考合符应，时有差跌，日蚀觉过半日。至熹平中，刘洪改为《乾象》，推天七曜之符，与天地合其序。（《晋书·律历志中》）
　　◎王杰
　　杰，爵里未详。
　　◇阮元瑜诔
　　既登宰朝，充我秘府。允司文章，爰及军旅。庶绩惟殷，简书如雨。强力敏成，事至则举。
　　◎刘辅
　　辅，爵里未详。
　　◇论赐谥启
　　古者存有号，则殁有谥，必考行迹，论功业，而为之制。汉不修古礼，大臣有宠，乃赐之谥。今国家因用未革。臣以为今诸侯薨于位者，可有谥，主者宜作得谥者秩品之限。（《通典》一百四魏刘辅等启论赐谥。）
　　◎王观
　　观字伟台，东郡廪丘人，曹公召为丞相文学掾，历高唐、阳泉、ガ、任四县令。文帝受禅，为尚书郎廷尉监，出为南阳涿都太守。明帝时为治书侍御史，太尉司马懿请为从事中郎，迁尚书。齐王时出为河南尹，徙少府，又徙太仆，行中领军，封关内侯，复为尚书，加驸马都尉。高贵乡公时封中乡亭侯，加光禄大夫，转右仆射，陈留王即位，进封阳乡侯，迁司空。卒，谥曰肃侯。
　　◇下涿郡教
　　此郡滨近外虏，数有寇害，云何不为剧邪？（《魏志·王观传》）
　　◇遗令
　　藏足容棺，不设明器，不封不树。（《魏志·王观传》）
　　◎王昶
　　昶字文舒，太原晋阳人。建安末为太子文学，迁中庶子。文帝受禅，徙散骑侍郎，为洛阳典农，迁兖州刺史。太和初加扬烈将军，赐爵关内侯。正始中封武观亭侯，迁征南将军，假节都督荆豫诸军事，迁征南大将军仪同三司，进封京侯。王元中进位骠骑将军，迁司空。甘露四年卒，谥曰穆侯。有集五卷。
　　◇谢表
　　复假臣，光荣照赫，非臣怯弱所当可受。（《御览》六百八十一。）
　　◇考课疏（嘉平元年）
　　唐虞虽有黜陟之文，而考课之法不垂。周制，冢宰之职，大计群吏之治而诛赏，又无校比之制。由此言之，圣主明于任贤，略举黜陟之体，以委达官之长，而总其统纪，故能否可得而知也。（《魏志·王昶传》）
　　◇考课事
</div>
    <div class="pagination">
<a href="全上古三代秦汉三国六朝文_page200.html">上一页</a><span>...</span><a href="全上古三代秦汉三国六朝文_page196.html">196</a><a href="全上古三代秦汉三国六朝文_page197.html">197</a><a href="全上古三代秦汉三国六朝文_page198.html">198</a><a href="全上古三代秦汉三国六朝文_page199.html">199</a><a href="全上古三代秦汉三国六朝文_page200.html">200</a><span class="current-page">201</span><a href="全上古三代秦汉三国六朝文_page202.html">202</a><a href="全上古三代秦汉三国六朝文_page203.html">203</a><a href="全上古三代秦汉三国六朝文_page204.html">204</a><a href="全上古三代秦汉三国六朝文_page205.html">205</a><a href="全上古三代秦汉三国六朝文_page206.html">206</a><span>...</span><a href="全上古三代秦汉三国六朝文_page202.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
