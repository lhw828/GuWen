<!DOCTYPE html>
<html>
<head>
    <meta charset="UTF-8">
    <title>唐代墓志汇编续集 - 第 109 页/共 131 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐代墓志汇编续集 - 第 109 页/共 131 页</h1>
    <div class="content">№会昌０１６
【盖】
失。
【志文】
唐故许氏夫人墓志铭并序惟夫人出自四岳，庄公之胤也。乃曾乃祖，州牧之勋；父雄，职於魏，脱略名□，今为魏郡人也。曾讳，祖讳，父讳庭之。夫人只是庭之第四女也。幼训於家，弊身罗幌，笙歌镇习，刺绣内闺。笄成令淑，疋事蔡家，举案齐眉，同心同德。何图去会昌三年九月三日疾不以愈，百花难为不遏李亭，勿与天夫偕老，终於夫之私第，享年六十矣。唯留一子二女焉。子公，食天之禄，文伯之士也。
长女适潘宗，农力之用也；次女娉於冯门，武公之禄也。其夫堂堂，粗略经史，厌事侯王，优游恣逸，青乌兆择。会昌四年孟冬月三日权窆於魏县西北一里，创坟平原，礼也。东临御水，西挟骸堤，前眺古墉，北倚营垒。恐陵谷改易，岁月运移，遂乃勒铭，终古不朽。词曰：
哀哉痛心，悲风惨人，丝萝绝，兰香被焚。仙娥忽坠，天丧东邻，哀号血泣，酸恸诸亲。永沈泉□，魂飞帐尘，□□一奄，万古千春。
　　（录自《隋唐五代墓志汇编》河北卷第一册）
№会昌０１７
【盖】
失。
【志文】
唐故文林郎试左金吾卫长史清河张府君墓志铭并序　将仕郎试太子通事舍人上柱国张摸述并书　太原王仲宣篆额　文林郎试左金吾卫兵曹参军刻　玉册官李郢刊公讳液，字仲环，始自轩辕帝之子，子初生，固握其掌，暨开，左而弓，右面长，因合为姓。帝孙树其功，各列四郡，今清河一焉。蔓纟寅分处，贯於东洛，徙家长安，今为京兆人也。曾祖并放怀傲荡，纵逸云林，略而不录，以具前志。
父远，宣德郎、前试太子通事舍人，行有闻而官有序，潜立纲纪，不为辙迹。公即先府君之长子。公自岁敦儒，而弱冠学剑。每自谓不能以文字折腰，而孜孜求禄秩。及选其用，恳辞以烦，乞遂休闲，克终天寿。夫富与贵是人之所欲，公即有余；贫与贱是人之所恶，公不经矣。秉松筠之性，劲不可移。讵夺志而苟为不矫时以求进。亲属为之仪表，行路为之美谈。此公之德厚也，福庆也。公夙奉真谛，酷信报应。遂於生前龟筮真宅。於戏！日不东回，水无西注。逝者既往，古人所以叹息，殁而不恨，君子所以知终。以会昌四年九月十有七日遘微疾，终於金城里之私宅，享年七十有九。公夫人京兆段氏，衣冠盛族，莫之与俦，玉德兰华，淑懿明哲，不幸先公三周而殁。哀哉。嗟两剑之双沉，悲凤桐之枯死。古之偕老，今则同途。虽一後而一前，终有凭而有待。即以其年十月有六日合於龙首原张杜村之礼也。有女一人，适皇甫政。有子三：孟曰幼诚，守左骁卫绥州伊洛府左果毅；仲曰幼恭，试同州大亭府别将；季曰从亮，将仕郎、试左卫骑曹参军，并轻财重义，得凤一毛；拔众逸群，如驹千里。泣血柴毁，衣号有求，衔恤茹荼，以遵遗事。恐年代将秀，陵谷迁移，请志日辰，刊於贞石。摸以宗党分深，见托铭纪，用旌德行，书於墓门。铭曰：
龙首原岗何萦，青乌筮地坦然平，行楸植柏拥佳城，长史张公心所营。孝子奉之不敢违，楚挽哀歌声自悲，墓门书石纪何事，日往月来年代移。
（录自《隋唐五代墓志汇编》陕西卷第四册）
№会昌０１８
【盖】
大唐故梁府君墓志铭
【志文】
唐故　　监事使太中大夫行内侍奚官局令员外置同正员上柱国赐绯鱼袋粱公墓志并序　洪州大都府袁州前　县尉上柱国苏繁撰公讳元翰，字，安定郡人也。考大夫讳崇仙，薨飞龙骡坊使。材逾天＊，绩效云宫。皆奕叶传芳，簪官不绝。禀中和之气，达闻生之仁。公即先大夫第四之子也。奥学之士，颜氏之流。年才弱冠之岁，便捧凌云之气。贞元廿年九月，德宗皇帝以聪哲之叹，拔自宸衷，嘉锡绿绶，□东头供奉官。白□渥泽，益宠尤彰，至元和九年，宪宗皇帝奖以政直恭密之用，改□内冰井兼浴堂园覆使。至元和十一年，恩命缀其时才，转充梨园判官。至长庆元年三月，穆宗皇帝以义行贞固，都会新恩，却改充东头库家。昆玉无私，出纳唯吝。至二年九月廿九日，圣上以政德吏用，改充教坊都判官。乐府推能，六律和畅。至三年八月十八日，驾幸本司，以文术精通，宫商不失，特宠赐绯，显其嘉绩。至大和六年八月六日，文宗皇帝问命是资，从教坊判官除西头著番。至七年二月廿九日，恩命以廉恪奉公，不之材，改充南宫留後使。至三月十八日，天意重回，却除西头著番。至四月十一日，左神策护军骠骑韦公讳光素，以公俊彦之器，简求是切，特□敷奏，举充护军都判官。圣鉴无遗，委之重任。天眷资□，君臣道隆，禁卫肃然，歌谣不忌。
至九年十一月，侍臣宰相王涯、贾饶等以凤翔节度使郑注中外□构，为之逆党，伏恶日下，拨乱天机，辇毂惊骇，王庭沸腾，凶刃交驰，煞光肆起。君臣家国，万姓□业，赖当军神姿动天，锐锋雪旋，出甲兵遏其寇劳。时我大夫忠孝罄命，□□□密，□命监捍贼，不阵不战，垓下无殊，乃生擒丑类，凡大辜臣者八九人焉，余不可录也。成於子城西南隅法所诛斩。桧既扫，宇宙廓宁。军收而社稷已曰明而皇心以悦。君垂父母，爱臣如子。公竭忠义，护国似家。龙墀方平，凤阙无事。至开成五年正月廿五日因缘疾恙，圣慈抚念，许归私第调养。以其积善为庆，婴疾俄愈。至会昌元年正月十四日，□在加剧，□左神策护军军容仇公讳士良，器抱风云，德涵山岳。以公变通之才，忠义两全，□□清规，固唯重请，敷对是论，举充桂管监军。皇帝始恩，尽日昼漏，不移饣芳用，尤嘉宠光。新以委之□奇特□桂管监军使。彼哉人杰地灵，襟带实繁。其於留务两知矣。三军毕□，草木咸荣，闻於帝心，□□□戎律。至三年三月六日鸿恩进级，用光柱石。
特加太中大夫阶□□。公德可以事君，惠可以为臣，威可以抚强，义可以安众。
济济锵锵，文武不坠，虹梁大栋，天府贵臣。何图春秋有数，祸故五常，遘疾遄来，药饵焉效，其遭不幸。至会昌四年甲子岁二月廿一日子时薨于任位，享龄五十七。本亻兼品官朱文政竭力奉公，始终如一，首领左右，视事备礼，扶扈之京。
丹星移，驰车风咽。皇帝闻之，悼然君心；近臣痛之，怆然相吊。人之纪也，盛衰将系，惟正直是冀，惟忠信是倚，呜呼！以其年十月十八日卜其宅兆而厝之于万年县川乡上傅村观台里之□隅，礼也。夫人马氏，淑姿自天，温柔若水，慈可以训子，恭可以承家。何忽将叹，霜薤芳秋，琪树凋落，叩地泣血，哀容不仁，贞玉永悬，苍天长缺。六亲失欢娱之荣，五情追哀戚之罪。诗书如亲，馨香镇无，日月西惨，逝川东流。长界宗敬，衣冠胤嗣，簪缨茂材。乔松孤立，长风独来。何图乐棘摧心，攀号罔极，想慈颜於九泉，诉穹天於一德。哀荣饣芳终，窀穸斯久。期於千载，刻慈贞石。铭曰：
终之立已，耽书成名，常教鲁风，每钦竽□。妙年起□，缘□□英，九迁之遇，□重□明。鸿阶衔宠，绯衣□□，□□报国，罄义输诚。词华既□，□□□□，□□□□，□□□□。森森松柏，护我公灵。
（录自《隋唐五代墓志汇编》陕西卷第二册）
№会昌０１９
【盖】
大唐故焦府君墓志铭
【志文】
唐故通议大夫行内侍省内侍伯员外置同正员上柱国广平县开国男食邑三百户广陵焦府君墓志铭并序　　通议郎试太常寺奉礼郎熊岳撰公姓焦，讳仙芝，字仁美，其先广陵人也。曾王父讳大冲，皇房州刺史，王父讳奉超，皇兴元元从辅国大将军、行右卫大将军员外置同正员、兼内侍省内侍知省事、上柱国、广平县开国公，食邑一千五百户，赠骠骑大将军。公祖代名家，门望荣显，皆才为时杰，忠简帝心。定难奉天，勋劳夙著，统领诸道军师，当爪牙寄任。临敌决胜，不坠奸谋，竭诚为国，果获封功。咸推上将而尊，尤仰中权而贵。皆茂植於圣时，赫奕於当代。公其生也，爵虽未展於骐骥，名已彰乎寰宇，志凌霜雪，节操松筠。宠侍丹墀，亲承密命。助日月无私而照，推忠贤弘济於心。
劳谦不渝，金石弥固。旁流美化，上感宸严。使於四方，无不忠克。乃大彰盛业，远播鸿徽。义勇既及於边戎，硕德累昭於圣阙。可谓全材茂器矣。今国泰时清，四隅皆弭，奈何上天降祸，坏及栋梁。会昌三年十一月十五日未时寝疾薨於辅兴里私第。萍叶失水，孤桐倒风，魂兮一去，竞复何往？享年七十有二。今则岁月协吉，归有时。以会昌四年十月廿三日，将卜玄宫於城西十里龙门乡峦村，京兆长安县界也。昆弟曰仙晟，见任内常侍、行内寺伯令、充武德使、赐紫金鱼袋；宏材莅事，卓尔不群，出临雄藩，入掌枢务。嗣子曰惟彦，见任承奉郎、行内侍省内府局丞、上柱国；才敏干能，官荣禁掖。孝敬荷严训而诚，忠义尽事君大节。
泣血长夜，崩心仰天，终无阶矣。有女一人，适阴山吐突氏。冲和禀气，贞淑天姿，静承内训，动叶外仪。长自咸门，嫔於高族。夫人广平程氏，婉变母仪，温恭允塞，穆穆四德，兢兢六亲，非礼仪不动，非慈惠不陈。呜呼！云掩白日，风摧桂兰。卜宅袒奠，谁不流涕？陵谷虽固，异代奚明？勒石为铭，用旌宅兆。词曰：
弼谐圣主，功烈封侯，行能昭著，谋略兼优。衔命边境，恩泽滂沱，勋祟位重，冀显鸿猷。累代忠孝，孰敢比俦，海内瞻瞩，如戢如舟。亲军枢务，若盛休，风烛易弥，春云难留。龙兽东岩，石井西曲，松柏森耸，岗峦起伏。以兹吉土，可瘗嘉主，龟墨既从，马鬣爰筑。刻石永标千载，麒麟长望於幽谷。
（录自《隋唐五代墓志汇编》陕西卷第四册）
№会昌０２０
【盖】
失。
【志文】
唐故朝散大夫行鸿胪寺丞上柱国赐鱼袋雷府君墓志铭并序　从兄右神策军奉天镇判官承议郎试太子雷景中撰并书　冯翊雷府君讳讽，字匡时，其先轩辕之後，世称令族，代不乏贤，冠盖相承，史无虚载。曾祖晟，皇河南府士曹参军；祖致，皇试太常寺奉礼郎；父庭玉，皇试大理评事；咸以节行继於功名，庆有所归，宜锺懿德。公则其嗣也。生知礼义，禀受英特，事朋执行古人端信之道，履宦途得当时贞干之称。人皆景仰，绩著殊尤。宝历初，解褐任朝议郎、邵州司法参军、兼知太仓务。大和二年，奏迁鄂州司法参军，时丁艰衅，哀毁过制。以其主领繁重，天恩夺情，再授斯任。七年，转洪州都督府法曹。虽官品累迁，皆句留阙下。开成三年，进阶朝散大夫、任鸿胪寺丞。时属虏骑猖狂，番客浑杂，公宣皇威以钤辖，施法令以部录。人各禀惧，事无阙遗。又於当司添修廨署仅二千余间。政术清强，课最明著。会昌二年，特敕重拜寺丞，锡银章朱绂之宠。公贞谅通才，谦和立德，效官莅事，守道无逾，善与人交，久而益敬。振芳声於帝里，标素行士於士林。宜其保以遐龄，资以大禄。岂料天不福，以会昌四年七月二十八日遘疾，终於永兴里之私第，享年五十有八。呜呼！哲人其萎，梁木斯坏，邻绝春相，里无巷歌，盖德惠贤能，感深故也。公壮岁之後，娶夫人胡氏，次娶郭氏，皆先公而逝。今骆氏会稽县夫人，则中馈主也。爰以令淑，封於邑号，闺门雍睦，天假柔顺，修母仪妇道，合诗礼之训。有嗣子一人，曰方儒，任文筒三卫，已遇选序，性议温雅，艺业精通，孝行彰明，时辈钦重。自遭殃罚，号恸无时，虽执三年之丧，竟佩终身之。有女一人，适吕氏。嗣子泣身衔哀，营护丧葬，以其先茔在远，恭守遗命，其年十月二十三日，龟筮叶吉，将窆万年县上傅村川东原，礼也。先夫人胡、郭二氏殡之榇在春明门东，今悉于公佳城之侧，从其宜也。于戏！剑合重泉，人归大夜，三坟并列，九族同悲。方儒虑岁月惟迁，陵谷更变，号慕挥泪，追感前勋。景中宗党义深，伯仲情至，录平生事实，睹存没伤怀，聊述斯文，无惭直笔。铭曰：
懿哉我公，天受英俊，策名茂实，立事端信。忽先朝露，丧在中年，双鸾孤凤，冥合幽泉。郁郁佳城，萧萧寒柏，万古千秋，纪列贞石。
（录自《隋唐五代墓志汇编》陕西卷第四册）
№会昌０２１
【盖】
唐故渤海李参卿墓铭
【志文】
唐孝子故庐州参军李府君墓志会昌五年正月十五日，前庐州参军李存於亳州病死。其长兄端友、季弟敬，痛其夭，发人诉於其叔。其年三月廿二日，其叔闻其丧，即哭。读其书，不胜其哀，又三日哭。呜呼！存之生也，逾周岁，元关於情者皆达之。气度沉厚，言语有时节，虽家生小童亦敬畏之。至五六岁，则杰然成人矣。过十岁，则通礼乐，读九经三史文，＊＊在□，及见古人奇节至行，文字精洁者，必自钞纳，积数千幅。其勤如此。天与孝谨，未尝一日离其亲。居殿中府君及清河夫人之丧，杖而后起，亲戚见者皆不忍视。存好著章句，尚立名节，识礼玄远，是非善恶，内有别白，而不出於□。其诸叔父尝请於殿中府君，谓存可应进土举。时清河夫人沉疾未损，存闻之，泣不忍行。因此绝求名意。清河夫人尝欲见其为官，遂选补庐州参军事。一具簪笏，为太夫人寿。且非其好。其自处也，言行无所缺，其所蓄落落然不贮巢细，长江万里，不见涯。以其所履，宜寿且贵。何天夺其贤而促速如此之甚也？噫！存年贰拾玖，字司权，以其年四月廿一日葬於河南府偃师县北土娄村之原，从其先茔，礼也。大王揖，皇户部侍郎、同州刺史、山南西道采访使，赠户部尚书。王父严，皇饶州乐平县尉。存即殿中府君第三子。有男子二人：小字曰都儿、章儿，女子一人，小字小骢。其侍儿先君一岁而殁。其叔＊，衔哀志其行於石。且铭之曰：
贤不得位，仁不得寿，天可信否，善有何效。天瘁吾家，促夺其贤，孰为一别，遽归重泉。逝者如斯，不复见矣，不复见矣，痛何日止？（录自《考古》一九八四年第十期）
№会昌０２２
【盖】
失。
【志文】
唐故陇州防御同十将宁远将军守左威卫慈州平昌府左果毅都尉员外置同正员元府君墓志铭并序公讳升进，其先陇州源人也。祖失讳，不书。考讳延宾，皇任奉州防御讨击副使特进兼试殿中监、上柱国。公即嗣子也。践履宦途仅卅载，守卑散而不求进，班□瞻□盛服恣之，身□取安於一生乎？奈何遘疾不瘳，会昌五年二月九日终於沐道里私第，春秋七十六。即以其年七月廿七日於先茔善化乡西北原，礼也。厥嫔刘氏，先君而逝，权窆於□□，生一男曰惟弁，有孝□□称也。後娶张氏，以四德作妃君子，实为良偶焉。又育一女，适李氏。悲夫！逝水无涯，□途何促，男女辟踊，痛恩爱之永辞，孀妻断肠，恋如宾之情切。识与不识，莫匪垂涕，嗟悼者也。今以吉辰葬焉。虑千百载後，谷变陵移，命儒士为文，以志贞石。辞曰：
生之有享高，死之无嘻嘻，痛一别兮永□，□再睹兮无期。
（陕西考古研究所藏石）
№会昌０２３
【盖】
大唐清河张公墓志铭
【志文】
唐清河张公墓志公其先逮於祖父，不扬其来其讳者，仕无他欤。公松茔树於京兆府华原县。
长以任游，更趋易郡，职不定居，所无志述。公讳士清，早年丧偶，不胤其流，性习诞疏，不拘生业，嗜於醑酌，莫继後图。幸以中年依遭令弟。方息足澄心，乐乎天命，舒身适志，潜荡往非。公春秋七十有六，以会昌五祀季夏月廿有二日卒於长安县修德里令弟之第也。陈仪称家，不奢匪俭；举佥应礼，人无间言。以其年八月九日葬於京兆府长安县承平乡张杜村，礼也。是日也：清风高扇，落叶低徊，松声与哀音合韵，惨日与隧色连黄。抑乃撰良志，镌坚石，书厥行，陕令仪，俾远古而昭然，识来昆而显著。词曰：
文莫经思，汇通庶艺。中年遭幸，辅车令弟。寿得其终，痉符其礼。丰石勒铭，实昭昆裔。
（录自《考古与文物》一九九一年第四期）
№会昌０２４
【盖】
大唐故府君张氏墓志铭
【志文】
唐故仗内教坊第一部供奉赐紫金鱼袋清河张府君墓志铭并序　从弟将仕郎前义武军节度巡官试太子正字元孙撰并书府君讳渐，字鸿举，徐方人也。其先轩皇命氏，汉相流派，圭组炳袭，百代弥光，昭然家谍。斯乃从简。曾祖绍元，泗州连水县主簿；祖干，陪戎校尉、伏落府折冲；父津，徐州节度衙内兵马使银青光禄大夫检校太子詹事兼监察御史；代有功行，扬於门风。府君禀淮楚地秀，明达天才。望其器若鹰扬，导其词若泉涌。弱冠谐洛，名振大都。居守邀留，补防御将。後还武宁，以将族选授武宁军衙前将。久之，去职游宦，筮仕於燕。燕帅司空刘公授幽州同经略副使。谈笑辩捷，独步一方。长庆初，国相张公出将是府，下车飨军。府君首出乐部，歌咏化源，启□成章，应机由典。相乃竦听称叹，揖之升堂，敬谓之曰：如子之优，天假奉圣聪者也，非诸侯府所宜淹留。立表荐闻，旋召引见。穆宗皇帝大悦，宠锡金章，隶供奉第一部。弥历二纪，荣密四朝。虽于髡滑稽，曼倩戏诮，实无愧焉。
复善守恩私，未尝骄吝。海上欲授官，必陈恳固让，言体谏诤，道高止足。以是无正秩之庆。悲夫！不幸遘疾，会昌五年五月五日终於翊善里之私第，享年六十有二。以其年八月九日迁厝於长安城东南十五里上傅原，礼也。夫人彭城刘氏，昼哭哀仪，节闻於外。有子一人，曰存实，茹荼瘵毁，感动里仁。以元孙诸长也，号列往行，请纪玄堂，庶陵谷变移，贞珉不灭。铭曰：
素＊之滨兮青山连趾，平岗广袤兮新坟郁起。俊人掩魄兮风云惨凄，乐府兴嗟兮才难继美。
（录自《隋唐五代墓志汇编》陕西卷第二册）
№会昌０２５
【盖】
失。
【志文】
唐故游击将军试鸿胪卿上柱国鲁郡唐府君墓志铭并序府君讳国朝，族呈鲁郡，袭唐尧之胤绪，其先随宦，因为潞人。皇考讳晖，府君即仲子也。收德素之灵，有飘飘之逸气；植刚柔之性，有开合之通机。壮岁勤王，武雄赳赳；晚年休罢，混迹人寰。春秋六十有三，呜呼！会昌五年二月廿九日奄归大夜，致使贤夫人河东裴氏，叹同牢之一缺，嗟半影之孤孀。孝嗣儿女五人：长子君用，次子君义，并使宅将；次子君政，季子君友，女十一娘，处室。
并乃屠肝茹棘，号泣告於天；陟岵无攀，悲恳崇於奠殡。虽遇军城搔扰，人不安常，而孝节难移，窆仪必举，劝谕孝妇程氏，王氏勖孝孙留注留德，戮力殡事。
以其年乙丑岁八月十五日庚寅，迹於府城东二里平原，礼也。地乃壶山，左耸高望邪瞻，右挟城池，歌锺时听；勒铭於石，用纪芳猷。其辞曰：
唐年武士，忠勇环材，年光耳顺，溘奄夜台。妻悲子泣，恋结徘徊，送窆野田兮灵魂永往，风悲月吊兮泉户无开。
（录自《隋唐五代墓志汇编》山西卷第一册）
№会昌０２６
【盖】
无。
【志文】
砖。
唐王公故弘夫人墓志铭并序夫人其先晋陵人也，轩辕之後，遂即东迁，枝叶分散江左。□□□□父升，并以累德怀仁，夫人即其女也。幼奉内则，既以笄年，纳彩归於王氏叔宁之君子也。夫人雍雍睦睦，敬事姑舅，六亲宗仰。何期积善无徵，以会昌六年七月十日终於私第，春秋六十有五。有子二人：长曰志，次曰达初。女二人，不幸夭丧。志皋等哀泣无时，以其月廿八日窆於润州丹徒县万春乡宝盖山南原，礼也。
恐山谷迁易，乃为夫人之德，绝众贤明，式遵礼教，肃穆姻情，何记久远，刻石为铭。
（录自《隋唐五代墓志汇编》江苏山东卷第一册）
№会昌０２７
【盖】
唐故天水郡赵府君墓志之铭
【志文】
唐故试右内率府长史军器使推官天水郡赵府君墓志铭并序　乡贡进士姚汝能撰叙曰：俭不忘义，为士之大节；仁不忘孝，立身之大本。知止足之分，识进退之机，躁静莫，得失无系者，非达□乎！公得之矣。公讳文信，字和约，天水郡也，今家长安焉。曾父凤，赠右监门卫率府率；王父元泰，赠原州别驾；烈考景，赠右金吾卫长史；并清风可沐，嘉迹犹存，或武以静边，或文能革俗。来苏作颂，去职兴思，铭鼎可观，存乎竹帛。长史公娶河西府别将燕国乐横女，生公及二孟。二孟并先公而卒。公即长史公之季子也。公幼而聪达，事类生知，处繁而曲直自明，居要而威刑可措。物无疵者，动与道俱。自释褐从公，解巾入仕，多居右职，皆著能名。俄授试右内率府长史、充军器使推官、清能鉴物。公不阂时，善始敬终，归乎谦受。公娶尚食直长陇西辛璋女，生三子。孟、季皆早亡。
仲曰义方，任朝议大夫、行宣州长史、上柱国、赐绯鱼袋。早登仕籍，累践清资，矜慎在官，万人无怨，言能替理，道不违时，识者趋风，冠乎群彦。公自长史成立，便已传家，不乐官荣，依乎淡泊。市朝笑傲，睹冠冕而如遗；私室优游，忄吴浮生之如寄。于兹廿余年矣。荣而知达，议者美之。粤以会昌五年岁次乙丑三月戊申朔十四日辛酉寝疾，敛手足於永兴里之私第，春秋八十三。以会昌六年二月戊寅朔十三日庚寅，葬於万年县川乡古成村，於先茔，礼也。夫人辛氏，贞元十二年而殁，先公谢世五年矣。公尝曰：合葬非古也，况年代深远，鬼神好静，不须开发。今别茔焉，遵道命也。公後娶广平宋氏，无子。呜呼！生死常理，如朝之必暮，且殇子之与彭年，於今并为陈迹，夫何可悲！但顺孙孝子，宁无泣血之慕耳！况令子足以承家，享年不为不永者乎？长史娶南阳张氏女，自佩针帙，事无不悦，温恭而长幼自安，和柔而外内皆睦。寻封南阳县君。令孙曰，以明经擢第，授□宁陵令，学穷经奥，义切於仁，加以温良，出於流辈。娶京兆杜氏女，生子曰礻必孙，以门调补斋郎出身。公德茂门，及兹三世，时为难得，实曰庆延。汝能芜浅，不足以揄扬德风，事贵熟闻，不敢牢让，备诸陵谷，复何辞焉。铭曰：
食菜为氏，与秦同族，奄自晋卿，以赵开国，是为世禄。其一。代生名士，穿服间起，累累不绝，其才必异，瑚琏之器。其二。公之养真，唐之□人，德既及嗣，福能庇身，谁继其尘？其三。惟子惟孙，光大其门，无惮下世，德行长存，贻诸後昆。其四。双阙峨峨，行音航。楸娑娑，佳城之宫，薤露之歌，痛如之何？其五。需车轧轧，铭旌撇撇，荒郊指程，逝川不绝，泣之以血。其六。玄堂秋色，先茔之侧，志以识音至。之，刊於贞石，年斯万亿。其七。
强琮刻字孤子义方书堂上茔在此古成村西坡子上直北道三百步已来，道西三十步已来，并是此村辛义恭家一主句当。
（录自《隋唐五代墓志汇编》陕西卷第四册）
№会昌０２８
【盖】
</div>
    <div class="pagination">
<a href="唐代墓志汇编续集_page108.html">上一页</a><span>...</span><a href="唐代墓志汇编续集_page104.html">104</a><a href="唐代墓志汇编续集_page105.html">105</a><a href="唐代墓志汇编续集_page106.html">106</a><a href="唐代墓志汇编续集_page107.html">107</a><a href="唐代墓志汇编续集_page108.html">108</a><span class="current-page">109</span><a href="唐代墓志汇编续集_page110.html">110</a><a href="唐代墓志汇编续集_page111.html">111</a><a href="唐代墓志汇编续集_page112.html">112</a><a href="唐代墓志汇编续集_page113.html">113</a><a href="唐代墓志汇编续集_page114.html">114</a><span>...</span><a href="唐代墓志汇编续集_page110.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
