<!DOCTYPE html>
<html>
<head>
    <meta charset="UTF-8">
    <title>唐文拾遗续拾 - 第 83 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐文拾遗续拾 - 第 83 页/共 96 页</h1>
    <div class="content">    大圣不可得而名，后之者□思仪形，或范金，或剡木，或黼绣藻绘，寓厥法身，是崇瞻仰。夫金则铄，玉则蠹，黼绣藻给，倏然成空，徒窃因缘之名，深乖久竟之义。粤若贞以全璞，不□不琢，据连□以示现，与厚地而终始，则此龛石阿弥陀像在焉。谁其尸之？繄我邦伯。公□澄降趾河汾，丕承令绪，德礼相顾，清明自持，建施父母之恩，执简励风霜之操，远夷景附，黠吏波逝，葺荒堵成安居，变莱田为嘉谷，实相门之良胤，王国之令臣。复能通向真宗，勤求上善，割清白之俸，资庄严之费。爰稽厥初之考制也，梵侣相宜，□师献艺，梯绝壁，铲苍苔，载琢载砻，无昼无夜，大砰扌訇以雷落，小忽霏而星飞。坎坎之声，虽非击鼓；冲冲之状，颇类凿冰。曾未逾时，宝相斯起，精微拟于神道，敬信协于人谋。德水宝池，拟生观；白鹤孔雀，将出雅音。认悟幽栖道场，粗同极乐世界，惟二菩萨左右俨如，灵趾融融，晖映广座。先是，落涧有□石，燃灯有废木石则如础者，如镇者，木则任榱者，任栋者。公命携仆以负之，购良工以营之，石以裨高阶，木以架危阁，一则云矗，一则砥平，永忘燥湿之虑，妙契修行之愿。所谓易有之无，褒多益寡，微公之达识宏量，其孰能臻之？猗欤□人以流静，□也；图事以□坚，智也；徼福不私己，仁也。夫如是，宜其法尊天祐，百禄是遒，为龙为光，令问长世。总忝司戎，亦尝读旧史氏，祇命授简，多愧（缺七字）
    真圣（缺）人□深（缺）粲尔镜彻，赩然霞张。射林（缺十二字）延长。位斯崇，德斯厚，羌福男之充溢，固将等□□□□。大历十三年二月廿一日。（石刻。《八琼室金石补正》六十四）
    ☆王璿
    璿，建中二年易定等州观察判官掌书记朝散大夫行司士参军、（本碑）主客员外、（《郎官石柱题名》）监察御史、（《精舍题名》）。（按《广异记》有宁州刺史王璿，又云：“乾元中，王籍者，太常璿之族子。”《太平广记》“大理卿王璿改金吾将军”，疑即一人，与《全唐文》二百五十九王璿别。）
    ○唐符阳郡王张孝忠再葺池亭记
    上谷，古之郡名。昔韩魏列土，郡即燕国南都之地也。昭王霸有幽蓟，雄扰朔易，殆秦并天下，朝市沦替，汉魏已降，空余丘（下缺）侯或封地为城，树□藩屏，因旧台榭，浚为池沼，□□以壮邑都也。今兹山亭，互为陈迹，稽之□代，考诸兴建，则图藉不书（下缺）风雨所蠹，倾颓靡葺。我故相国司空赠太傅李公，自首除奸臣，秉节恒岳，地方千里，带甲数万，择良将以总戎，任良牧以守郡，得御□□无□（下缺）阳郡王张公曰孝忠，剖符于兹，逮今三祀。戊午岁，天作霪雨，害于粢盛，人多道殣，邑无遗堵。王之来也，其一之岁（缺）郭理疆场，缉逋亡，恤鳏寡，躬问疾苦，坐不安席，志通邻好，忧人阻饥，使屡空之家，无不自给，负米之孝，知其所归。况征敛输纳重轻之法，人吏一变，奸欺绝源，老幼相携，归府如市，此乃事不师古，抑谓王命维新，寇盗既除，囹圄亦殄，其（缺）以营垒湫隘，首渠□技，杂处观寺，军人部曲，寄于闾阎，■黄酷于腥膻，里巷厄于争斗。王于是相地建营，训以（缺）未□厥库犹□积其军实，或时朽蠹。是以菽粒聚于桑门，尘滓秽其毫相。王大葺仓庾，纳如京坻，启（缺）景福，比及三年，兵自戢民自安，众自和，财自阜，然后散利薄征，缓刑宽疾。况听政之位有关，王能补外馆之地，不（下缺）王能□厚其墙垣，壮其栋宇，□门足以纳币，高视可以临人。甘棠肃恕，以庭无事，或时涉层台，以观云物，下西亭以玩鱼，（缺）池，审曲面势，乃匠新意，革旧规，必将掉扁舟，垂钓，□凫鸥，独游□。吏则止水可为江湖，一鸟可齐天地，向若犒师享士，（下缺）使文武毕会，尊卑有序，则斯亭也，坐不得接□，□不得旋踵。我王智天机，神与心计，而能力役乌获斧斤（下缺）利之泉，拔有害之木外益其□，内挟其流，一驱鬼神，若干造化，则壶中江汉，在我浅深；掌上蓬莱，因吾盈缩。然后削培塿（缺）状□洞之新开，饰檐楹之旧制，虽奇特之状至丽，而平易之功至寡。其广也，可以回车舆；其博也，足以列冠盖；幽足以栖隐，（缺）神，暇□以言诗，静可以叙事。梢梢松响，耽耽柳阴，长疑九秋，不知三伏。慧五月，王以居相国（缺）宴久之□君父之礼，礼□□乎心□□□□□军□境回净域，地变禅宫，因请律仪，谓（缺九字）实□□□□兆也。□在（缺十五字）鱼于泉亭□献诸晡飧王（缺六字）识。实。岁来□□所以泄污涝也义不有命尔（缺七字）之□水所（缺）恻隐□如此□□大□□志必尽家邦（下缺）□□百。不□皆□战曾顾谓璿曰：兹郡。而见其增修浚抒独有此地，郡之遗阙。受命于座末，其军州文武□寮□诸碑阴□岁在作噩月会鹑首□戊辰功毕（石刻。《八琼室金石补正》六十五）
    ☆李挺
    挺，建中时扬州高尉
    ○ヌ罗尼幢记
    孤子李挺、挹、揣、抃、拱等，号天稽首十方一切诸佛、诸大菩萨、虚空一切遇圣。弟子殃咎深重，不能自殒，摧心泣血，弱息余生。先考常诵《ヌ罗尼咒》及《金赐般若波罗密经》。挺等哀苦靡诉，精诚向佛，敬造此幢并诸功德。伏愿考畴日所曾诵持经典，永习无忘，宿世已来或有业障，应念消除，睹文见影，皆蒙资福。惟愿诸佛菩萨，虚空一切遇圣，慈悲证明，加被考，乘诸功德，坐西方净土，见佛闻法，心得自在，成无上菩提。建中二年八月十九日建。（石刻）
    ☆杨交
    交，兴元中卢州长史。
    ○大唐东都弘圣寺帮临坛大德真瞳铭（并序）
    大德法号真坚，河南府五屋人也。俗姓杨，即弘农太尉之苗裔。宿植善根，天生异俗，自小不茹荤血，十三即志愿出家。孤摽不群，气识殊众，累经阻难，确乎坚贞。年廿具戒，后即探讨毗尼，制《道仪钞》传于后学，莫不遵崇旨，远近流行，乃至新罗异域，尤加尊重。初准敕住天宫寺，后奉敕抽充弘圣寺大德，又充会善寺临坛十大德。其为性也，恤贫敬老，救病哀弱，啸傲名利，脱略喧繁。兴元元年五月十二，忽示现生灭，终于弘圣寺本院，俗年五十有七，僧腊卅七夏。其月十五日，于东都龙门西天竺寺南冈面阳安厝，仪也。出家姊安国寺主真心、俗弟庐州长史交、弟子弘圣寺僧嗣兴等，敬造《尊胜ヌ罗尼》石幢，以记迁谢。其铭曰：
    天生聪惠兮辩正邪，割爱辞亲兮小出家。修持戒律兮净无瑕，传述圣教兮逾海涯。色身厌世兮归寂灭，声问空存兮满京华。手足永断兮不可续，送终追往兮徒悲嗟。（石刻）
    ☆李衡
    衡，系大郑王房，官清漳尉（《新表》）、建中四年咸阳令（《奉天录》）、度支员外（《石柱题名》）、郎中（本碑）常州、潭州刺史，湖南、江西观察使（《旧纪》），以给事中为户部侍郎、诸道盐铁转运使。（《新书刘晏传》）
    ○唐绛州闻喜县令杨君故夫人裴氏墓志铭（并序）
    维唐贞元元年仲冬十一十有七日，闻喜县令杨君故夫人河东裴氏葬于京兆之九毗原，礼也。裴氏其先，自周汉命氏，爰及晋、魏，衣冠炜盛，八裴之称，为冠族欤。至于隋、唐，蕴而不竭，与韦、柳、薛，关中之四姓焉。曾祖友直，皇朝给事中，简要清通，郁有时望。给事生子九人，并以文学懿德，盛于当时。祖伯义，皇朝彭州刺史，即给事府君之第四子也。履历显官，至于二千石，元纯茂于闺阃，教化布于州人。烈考讳就，皇朝大理评事，重以德义，闻于盛朝，何才高而位卑，复积庆而无嗣，神亦辅德，故钟美于二女焉。夫人即评事府君次女也。性根大孝，礼自生知，幼辞严母之训，长习仁姊之教，是有令问，光昭六姻。及笄而嫁杨君。君弘农人也，四代五公，实当荣耀，雅有才器，登于子男。夫人辅佐周旋，韵谐琴瑟，杨君叶和敦敬，礼达闺闱。岂期风落夭桃，露萎芳惠，神理不昧，泉台已深。呜呼哀哉！夫人伯姊嫁于吴氏，吴君大历之中，为国元舅，志匡帝室，承国宠荣。伯姊居贵柔谦，敦睦亲族，痛鲜兄弟，哀于禋祀，乃与季妹形影相随，永言霜露之思，乃发筐箧之有。夫人述伯姊之志，赴东周之宅，由是裴氏之三代祖考而松槚修焉。建中赡养在盗移国，夫人东北丧朋，从人故绛，天遥地隔，支折形分，乃不茹荤血，积忧成疾，以至于瞑目。哀哉！吴氏伯姊远自巴蜀，含酸护丧。远日有期，陵谷攸记，志于泉户，见托斯文。铭曰：
    和气氤氲，与物青春。芳为夭桃，茂为淑嫔。展矣淑嫔，礼诚德富。夺松之贞，逾玉之素。爰及笄字，适彼良门。妇道光仪，百氏称云。不有令姊，孰兹归妹。义隔存亡，名传中外。惋彼芳质，朝露何先。泉扃一閟，万古千年。（石刻。《唐代墓志汇编贞元四》）
    ☆王泉
    泉，贞元中官荥阳县令。（按与《全唐文》二百五之泉别为一人）
    ○移碑记
    夫为政有爱于人，人则思爱而纪其政，或尸而飨之，或碑而颂之，使芳名转彰，旧绩不泯，岂独光于前哲，亦冀后遇警慕而似之。公为政有闻，是以皇帝降书，以称其名，勒书为碑，会人刘公作（缺四字）其绩，刻于碑阴。其碑巍然，地水东道北，雨频坏道，其过者不得周览，但知其名，莫得（缺七字）年四月，天作雷雨，频坏道震碑仆于坑□碑赞少亏，龟破四段。吏人告余，余骇而（缺九字）洗而视之，其文瑰蔚，其迹殊特。顾问从吏，从吏不知，及问邑客，无有知者。噫！余以为□（缺六字）卢君之德行，彰刘公之文学，不然者，岂卢君有隐慝耶？余乃上白府君韦公，请自输俸（缺五字）于县门，以光其邑，韦公允之，乃遂事也。于是碑县（缺二字）文绩再扬，余虽不敏，警慕高躅刻于（缺三字）记移日。贞元十八年二月十日，荥阳县令王泉记。（按：与《全唐文》九百八十七《卢府君碑阴记》微有不同。）
    ☆卢徵
    《全唐文》四百七十八有传。
    ○救苦（右司郎中造）观世间菩萨石像铭（并序）
    □□建中□年，自御史谪居夜郎。贞元二祀，自□官贬□南□皆为权臣所忌，实□不□□□□□东□再□□□□□□苦□人□神仙□如梦亦不知其所如往也。夜宿龙门香山寺灵龛，天眼亿万，相对稽首，悲嘿如暂降临，因发诚愿，归旋之日，于此造等身像一躯，此乃夜郎之役也。贞元之黜，又过于此。仆夫在后，独行山侧，有白衣路人，随马先后，因唱言曰：“去日花开，来时果熟。”其去也春三月，贬信州长史；其归也秋八月，迁右司郎中。详求所言，有如昭报。复以阖门幼弱，万里沿溯，畏途炎裔，鲜克保全，胜衣含气，我独无害。即知慈雄覆护，匪无显效，心形祇惕，焉敢暂忘。复以小子童已来，常元持《大悲菩萨如意轮ヌ罗尼》，岂无感通。长兄从时任河南府司录参军，（缺）侄圣善寺沙门处常图终创始，选功舍财，罔不精竭。蒇事已毕，（缺）一灯，明传三界，允喜感跃，以偈为铭。铭曰：
    （缺）告。仰诉大悲，有如昭报。嗟乎大悲，随方救护。哀我数年，（缺）悉如燎原。炎炎蒸瘴，行看ㄢ鸢。惟此身势，岂期生全。惟（缺）不回旋。再升九天，如出九泉。众灵在空，如日高悬。无日不见，无（缺）如君如父，思报何缘。遂刻全身，于此山巅。山既不朽，像亦常存，明发（缺）怀曷论。庶为依怙，子子孙孙。岂无深信，共仰丕尊。（石刻。《八琼室金石补正》三十二）
    ☆杨叶
    叶，贞元中巩县尉。
    ○唐故禅大德演公塔铭（并序）
    如来灭后，五浊恶世，厥有悟最上乘者，即我大师欤！大师俗姓柳，法号明演，累代家于相州汤阴县。幼而温敏，长而良逸，蕴颜子之德，升孔子之堂。天宝季，擢明经第。宝应中，调补濮州临濮尉，后迁濮阳丞。清能肃下，威能忄豪，芳名振于齐鲁之间，孰出其右。因诣方袍士，语及无生，喟然叹曰：“万法归空，一身偕幻，琐琐名位，曷足控抟？”遂投绂捐玺，适于京师。时神策都知兵马使检校御史大夫王驾霍奏曰：“前件人舍官入道，乐在法门。因章敬皇后忌辰，伏请度为僧。”诏曰：“可。”乃隶名于洛最县敬爱寺，因具戒于嵩岳坛场。厥后□茹一麻，身衣百纳，洞达五方便，探赜修多罗。虽思代居梁，佛图在赵，方兹蔑如也。兴元初，延长定觉，念定舍那，七八年间，历抵开法，龙象鳞萃，冠盖云集，济济焉，锵锵焉，得其门者或寡矣。思振锡，步及于巩县净土寺，县君陇西李公闲，洎夫人吴郡张氏，礼足归依，虔心谛听，净财珍服，舍而勿吝。由是景附响和者，不可胜。非夫悲日悬空，宝炬破暗，其孰能臻于此乎？
    且迥出四流，既远离于烦恼；遽成三黜，徒示现于涅盘。以贞元十七年二月五日，整三衣，掩一室，汩然坐化，容白如生。四众涟洳，奔走织路。俗龄六十有九，僧腊三十有三。门弟子净土寺主智德、律坐主常隐、神昭寺三纳宝灯、坚志、如印等，因心起孝，扶力议事，言于同学曰：“不建塔，曷以旌盛德？不刊名，曷以纪高行？”谋之既臧，罔不率从。未迁朔，缟素叠委，泉谷交积，佣工度地，扌延埴为砖，不伤财，不害人，格于十旬，杰其高寺。以明年春，绳床趺坐，归于厥中。左迩名区，前临清洛，浮云朗月，松槚飕飕。叶从官于兹，尝陪高论，援毫含欷，遂作铭曰：
    于休上人，伟白昂藏。遗荣濮上，练行嵩阳。淤泥自浊，荷花自芳。澄思一室，闻名四方。了悟真诠，门人骈阗。双林遽，孤磬空悬。屹立素塔，遐对清川。憧憧行路，孰不凄然。（石刻。《八琼宝金石补正》六十七）
    ☆李充
    充，贞元中官太中大夫守京兆尹上护军赐紫金鱼袋。
    ○大唐东都敬爱寺开法临坛大德法玩禅师塔铭（并序）
    禅师讳法玩，俗姓张氏，其先魏人也。年十八，学道于大照大师，廿受具戒。报年七十六，僧夏五十七，以贞元六年秋八月十三日寂灭于东都敬爱寺。越十九日，门弟子等奉全身建塔于嵩岳少林寺之西偏，杖执绋，赴丧会葬者以万数。弟子安国寺尼法名寂然，师以志性坚操，菩提心猛利，故号为精进军，即予之从母也，躬护厥事。其明年冬十月，新塔既立，将以抒门人永慕之志，播先师玄邈之风，俾予叙铭，以示来裔曰：
    尝闻拯群迷者根平道，弘至道者存乎人，至若播甘露于法林，架慈舟于苦海，反邪归正，化昏作明，教被洛，德高嵩少，实我禅师其人也。夫纪无相之士，宜略其族谱；述无为之教，宜舍其示现。故不书姓系，不□□行，直言秘旨，用阐真宗而已。自像教东流，法门弘辟，以戒律摄妄行，以禅寂灭诸相，以辩惠通无碍。禅师总斯三学，济彼群生，或居嵩高，或住洛邑，道俗师仰，遐迩攸归，应用无方，称物施化。惠日恒照，无暗不除；宝镜常悬，有昏斯朗。尝谓门人曰：“正法无著，真性不起，苟能睹众色，听众声，辨众香，味众味，受众触，演众法，而心恒湛然，道斯得矣。”大凡禅师设教导人，必形于行，以为法无憎爱，故喜愠不见于色；以为法无分别，故贵贱视之若一；以为法无取舍，故齐于得丧；以为法无去来，故泯于生灭。是以访道者听言昏解，观行学成，非夫心契真如，识通妙有，孰能修身演化如此其盛者欤！清川东注，白日西匿，归真于此，空山杳然。铭曰：
    嵩山之阳兮灵塔尊，色身既灭兮妙法存，志此贞石兮弘教门。（石刻。《东都冢墓遗文》）
    ☆陆淳
    《全唐文》六百十八有传，《拾遗》卷二十六。
    ○印记
    最澄阇梨形虽异域，性实同源，特禀生知，触类悬解，远求天台妙旨，又遇龙象邃公，总万行于一心，了殊途于三观，亲承秘密，理绝名言。犹虑他方学徒，不能信受，所请当州印记，安可不任为凭。大唐贞元廿一年二月廿日，朝议大夫持节台州诸军事守台州刺史上柱国陆淳给。（《日本邻六徵书》）
    ☆郑审则
    审则，贞元中明州刺史，南祖房地官员外郎元敬曾孙。
    ○印记
    孔夫子云：“吾闻西方有圣人焉，其教以清净无为为本，不染不著为妙，其化人也，具足功德，乃为圆明，最澄阇梨性禀生知之才，来自礼义之国，万里求法，视险若夷，不惮艰劳，神力保护，南登天台之岭，西泛镜河之水，穷智者之法门，探灌顶之神秘，可谓法门龙象，青莲出池。将此大乘，往传本国，求兹印信，执以为凭。昨者陆台州已与题记，故具所睹，爰申直笔。大唐贞元廿一年五月十五日，朝议郎使持节明州诸军事守明州刺史上柱国荥阳郑审则书。（同上）

    ●卷五
    ☆吴顗
    顗，贞元中台州司马。
    ○送最澄上人还日本国诗序
    过去诸佛为求法故，或碎身如尘，或捐躯彊虎，尝闻其说，今睹其人。日本沙门最澄宿植善根，早知幻影，处世界而不著，等虚空而不凝，于有为而证无为，在烦恼而得解脱。闻中国故大师智顗，传如来心印于天台山，遂赍黄金，涉巨海，不惮滔天之骇浪，不怖映日之惊鳖，外其身而身存，思其法而法得。大哉其求法也！以贞元二十年九月二十六日，臻于临海郡，谒太守陆公，献金十五两、筑紫斐纸二百张、筑紫笔二管、筑紫墨四挺、刀子一、加斑组二、火铁二、加火石八、兰木九、水精珠一贯。陆公精孔门之奥旨，蕴经国之宏才，清比冰囊，明逾霜月，以纸等九物，达于庶使，返金于师。师译言请货金贸纸，用以书《天台止观》。陆公从之，乃命大师门人之裔哲曰道邃，集工写之，逾月而华，邃公亦开宗指审焉。最澄忻然瞻仰，作礼而去。三月初吉，遐方景浓，酌新茗以饯行，对春风以送远，上人还国谒奏，知我唐圣君之御宇也。贞元二十年三月巳日，台州司马吴顗叙。（《日本邻交徵书》、《显戒论缘起》上）
    ☆郭洪
    洪，贞元中宣德郎前节度驱使官试左卫兵曹参军。
    ○唐故行涿州司马金紫光禄大夫彭城郡刘公墓志铭（并序）
    仁德忠贞，君臣之节义；理家孝悌，亦为政之荣基。方府君能尽忠于国，纯孝于家，可谓忠孝双全者矣！府君讳建，字建，汉室本宗，彭城是望。昔自尘飞中夏，达士蓬征，逐胜而迁燕台，应纳于兹数代，不复彭城，今即燕人也。自大父以前，多遇荒虚不明，难为具载昭穆。故顺化州刺史兼侍御史讳瑰，即其先人。府君伯季六人，房居第二。先兄讳逸，青春之年，已丧人世，痛哉绝嗣。府君天授仁孝，袭继为纲，闲居即共共被同冫食，分飞乃哀鸿霄汉。大历中，诗中成立，节行□天，特赐金紫光禄大夫行涿州司马，仁佑勋贤，振乎千里。次第九爱弟讳迅，艺人文笔，俭素守官，行幽府司户参军，再历檀州司马，谢于瀛州景城县之令长。其次第十讳□，才兼文武，勋业望重，历职辕门，驱鸡五邑，淹于潞湄县之仙宰。次讳述，□□回车，二宰大邑，终于涿郡归义县。季曰讳遘，守檀州司法参军，三十岁余，已倾下寿。或曰鹡群翥，圣代急难，延及子孙，余庆未坠。府君历任年代，碎务关心，祓气俄临，疾忽于甚，贞元十四年十二月八日谢于□刺之公馆，时春秋四十有五。有子两人，长曰拭，次曰摸，聪敏孝行，人所难偕。摸则殂于不幸，拭乃孝嗣奉先。有女一人，适吴郡朱氏，妇德世知，朱君早逝。府君灵榇，比者龟筮未□，权在大茔，今乃兆迁潞城西南旧里之原，礼也。哀号送往，孝思未□□柴护，仪毁容，诚可继于曾氏，□□当宅相，幼沐殊恩，无路效于始终，志铭记于贞石。词曰：
    府君物望兮间气自天，双持文武兮圣代勋贤。雁行忽断兮名没天际，空存嗣子兮孝行相传。新阙巍巍兮看成拱木，铭记昭昭兮将凭万年。（石刻。《唐代墓志汇编贞元八九》）
    ☆李师直
    师直，第进士，元和中人。
    ○唐嵩岳会善寺敕戒坛临坛大律德塔铭（并序）
    详夫金人应世，迦维诞生，玉毫腾耀于八方，教法流传于此土，三乘并驾，五部齐驱，澄混不杂者，惟律宗焉。中有绍继挺生者，即吾师矣。讳惠海，俗姓张，汉司徒之胤，今为河东猗顿人也。七岁寻师于妙道寺，精持宝偈，即《维摩》《法华》一部。自年逾弱冠，具戒此山当寺，遂杖游二洛，精研律宗，前后敷扬约廿余遍。自贞元七载奉敕临坛，传教度人，莫纪其数。至贞元之末，情慕大乘，伏膺于魏府门下，精通《楞伽》，思益搜赜玄微，名贯三秦。而数郡邀请，匪度物之将倦，而志成云壑者矣。伏维和尚德重丘岳，释门孤秀，包综三藏，精通一乘，凛凛兮如万丈寒松，皎皎兮似一潭秋月。若乃香坛康法得度者，而数越稻麻，亲授衣珠者，人逾数百。理应高悬佛日，重耀昏衢，岂期弘愿未终，化缘将毕，享年六十有五，僧腊卅有九，于元和八年癸巳之岁十二月廿六日示疾端坐，念兹无生，乃告门人，言旭寂灭。门人惟峰、遍澄等，隳裂肝胆，声悲涕流，恨长夜之忙忙，望灵仪而恍惚，遂乃召以良匠，罄以有资，卜于名山，崇兹塔庙。其塔也耸涌云棱层碧空，左挟天中之古祠，右俯玉华之壮气，前临颍水之瀑布，却倚群峰之屹声。雕白玉以为门，叠龙鳞而成质，即知匪其铭也，无以彰于师之德，匪其塔也，何以表师资之孝诚。余虽不才，聊为铭曰：
    玉豪隐耀兮西土，三乘并驾兮东弛。律宗委嘱兮波离，后有吾师兮继之。白云起兮青山暗，戒月沉兮世界昏。不知迷子何时悟，万古空余雁塔存。（石刻。《八琼室金石补正》六十九）
    ☆李仍叔
    仍叔，字周美。初名章甫，系出蜀王房。元和五年登第，历官右补阙、水部郎中、宗正卿、湖南观察使、太子宾客。
    ○唐渤海王五代孙陈许溵蔡观察判官监察御史里行李仍叔四岁女德孙墓志铭（并序）
    女生元和乙未岁七月廿日，亡戊戌岁七月十八日，于同州内城官舍，来廿七日己酉，瘗京兆府万年县龙首乡因圣寺佛阁西门之南地。土连亡叔之墓，风接西茔之松，冀尔孩魂，不怕幽壤，铭云：
    姓李氏，生崔氏。聪明神光，骨发天祉。言语未正，自解亲亲。顾瞻氵盖彩，颜色沉人。走弄之间，呕吐生疾。气噎深喉，血流中质。玄风潜吹，元精不凝。柔闲在抱，呼哭莫应。既未及殇，讵可等彭。肝胆翕起，无奈此情。（石刻）
    ☆王礼贤
    礼贤，元和中试中左金吾卫兵曹参军。
    ○太原王府君墓志铭（并序）
    唐元和丁酉岁夏四月廿九日，太原王君终于平原郡财城之私第，春秋五十八。呜呼哀哉！曾祖讳协，祖讳志良，烈考少恒，咸独韫当代，俱有其才。君幼禀纯和，长怀刚正，艺应时出，擅女娲之笙簧；洞谐子晋之音，远叶伶伦之妙，凤响龙韵，宛如神仙。故得奇伎致身，出入王族，历事显贵，垂三十年，恭谨谦贞。终始若一。虽淳于多智，梅皋毓词，善戏谑兮，无以过也。方将寿比灵柏，何大寒而凋。粤以其年十月五日，卜窆于都城西北五里原，礼也。夫人殷氏，先府君而逝。有子二人：长曰元佐，次曰元祐；女二人；俱怀孝思，逮至灭性。将启旧窆，祔于新封，哀哉！铭曰：
    蔓草苍茫原逦迤，王君令室窆于此。双剑一归几干祀，萧瑟悲风终夕起。（石刻）
    ☆顾方肃
    方肃，元和中吴郡人。
    ○唐故赵氏夫人墓志铭（并序）
    夫人姓赵，望在平原，祖殁年远，子孙绝嗣，无人纪于后世之事，今难序焉。夫人父讳萱，皇朝定难功臣，官宪试鸿胪大卿，先夫人三十年已前而卒。夫人即先鸿胪卿这令女也。笄年十五，执事箕帚，而适于杨氏之门。如凤之飞，双鸣相应，周旋二十余载，而杨君处理寝疾，去元和六年十一月，终于京兆府长安县闤阓之肆，殡金光门外小严村之里，坟堑存焉。儿女九人，皆尚幼稚，孤茕抚育，霜露所哀，追攀永怀，哭对寒烬。夫人寻患腰脚，行李不逮，虽坐御家事，犹慈和六亲。春秋屡徂，容鬓衰改，且贫无以为节，礼徇时宜，鳏寡多猜，迫以从事，方再行于吴郡顾氏。低迷四五年，而公洁躬，文字未达，寓居中彭汉武初兴之地矣。夫人无和十四年七月十一日不起宿疾，终于兹川。以元和十五年少帝即位二月五日，改号为永新元年，以其年岁在戊戌二月十二日，归窆于发县昆明乡魏村先妣段夫人之茔，礼也。嗣子四人：文晟、文、文暠、文昱等，皆以哀号泣血，匍匐仰天，联翩弟兄，永失慈训。方肃以哀情所属，虑在幽冥，刊石为文，记之于圹。其铭曰：
    惜哉仁，逝往中原。扌瘗蓁棘，亲宾共怜。愚夫撰铭，买石雕镌。建记陵谷，他时获全。林栖暮鸦，陇憩啼鹃，寂幕春墅，长宵月悬。浮生幻化，五蕴虚假。万古悠然，千秋永夜。（石刻）
    ☆朱千乘
    千乘，元和中试卫尉寺丞。
    ○送日本国三藏空海上人朝宗我唐兼贡方物而归海东诗序
    沧海无垠，极不可究。海外缁侣，朝宗我唐，即日本三藏空海上人也。能梵书，工八体，缮《俱舍》，精三乘。去秋而来，今春而往，反掌云水，抚桑梦中，他方异人，故国罗汉，盖乎凡圣不可以测识，亦不可以智知。勾钱相遇，对江问程，那堪此情。离思远增，愿珍重，愿珍重。元和元年春姑洗之月聊序。当时少留诗云。（《邻交徵书》）
    ☆郭审容
    审容，字惟肖，长庆中文林郎权知龚丘县令摄中都县令。
    ○更庙纪
    穆宗改元之星鸟月，走承府佥摄宰于龚丘。既至，未遑恤于鳏寡，而道谒乎先圣。见祠宇崩圮，土复■所，一邑之豕牛□□焉乎□其顽童騃孺，恣以弹射，田夫里妇，互进纸钱滴觞，罗拜祝祉，目之为夫子神□呜呼！当天地之冥昧，非大高□而罔照；洎礼乐之崩缺，非先圣卓则莫振。鲁，先圣之出也，盍先百郡而谨之，胡乃先百郡而□隳之。日用弗知，以之行简，纵氓俗之淫祀，□简之□义，岂若是耶？走退详其事，罹方割之害，阖户为鱼者累累入开耳焉。征葺之猷，身惟艰矢，乃□谕里客之名于籍者，与夫里生之斆于学□，殊音共词，不从厥志，胥金损服膳，而卒修之。肇其载之季秋，讫来岁之仲春，绘素圣□，□□十二子，列二十二儒，环■产壁□之赞述，如其国庠矣。
    迨癸卯岁之三日，走荐承□□粤以并（缺五字）三载而积□□移理之辞，罔克允而来乎！自龚至之日，复首谒于先圣祠宇，崩圮犹复龚矣。吁其甚者，厥趾处一方之震位，□□□之隘陋，傍瞰荟，俯瞩秽爇，里墉蔽其前，每周旋而通衢焉。由此言之，殆不若也。矧先圣制为之地，男女车徒之轨存乎目，坏垣弗建，倾栋弗扶，隳□弗缮，曷以观古人之象？喟然复叹，乃申元戎而更之。度其■中撤屋而堂端□屏□□□于康在采章序列，亦犹夫□龚矣。于是又经北室，为师儒函丈之所，创两序，为学者亲师□□俾四方之洁己进修者，咸处之而以藏息焉。备岁贡于有司，庶几将来□□罔夺其（缺七字）冀天下笃教敏行□□□先于鲁也。至若先圣□□德合乎玄黄，昭邻乎日月，敷如六籍，非鲰敢称，今所纪者，更而已矣。（石刻）
    ☆舒元舆
    《全唐文》七百二十七有传。
    ○承天军题名记
    有唐长庆元年秋七月，赵人乱，其帅弘正为下所弑。我公奉诏，率诸侯之师问罪。冬十月，师次于承天军。十有二月，入泉二□□□□□□□□□明吾粟天子下哀痛之诏□□□庭凑为帅以息人也。是月班师晋阳，公命掌书记元舆录其名爵，洎参佐将校，凡五十九人，刻于承天军城西石壁。公有舅有弟，自他府来，有二子从行，咸附列于后。廿一日癸未，舒元舆题。（《畿辅通志》引《金石录补》、《山右石刻丛编》八）
    ☆王化清
    化清，宝历元年文林郎守端州司马。
    ○游石室新记
    高要郡北十五里有石室，诡怪万状，崆峒其中，发挥灵踪，盘薄厚地，皆神仙之窟宅，为区奥之胜概。或有巨石，皆似蹲兽反顾，叠化仰空，的皪琼脂，色如截肪矣。帝引危窍，疑为洞门；横耸石床，方次仙座。西厢峭壁之下有涵泉，泓澄镜色，味轻瑶浆。东西倚山之阳二十余里，西通于上武林，东抵于零羊峡。时开元十五年正月二十五日，右迁陈州刺史北海李邕述《石室记》，列于苔壁，懿乎！宝历元年秋九月二十日，摄经略巡官试大理评事权知军州务赐绯鱼袋博陵崔公，领寮属及将吏游于兹室，探讨奇迹，异乎幽踪，尽日攀跻不尽高意。化清时官守司马，得倍盛游，辄叙鄙词，纪于前事。（石刻）
    ☆杜宝符
    宝符，宪宗相黄裳之子。官河南府参军（《吕温集》、）度支郎中（《郎官石柱题名》）。大和中朝议郎守太子少詹事上柱国新兴县开国男食邑三百户赐绯鱼袋。
    ○唐故京兆杜氏夫人墓志铭（并序）
</div>
    <div class="pagination">
<a href="唐文拾遗续拾_page82.html">上一页</a><span>...</span><a href="唐文拾遗续拾_page78.html">78</a><a href="唐文拾遗续拾_page79.html">79</a><a href="唐文拾遗续拾_page80.html">80</a><a href="唐文拾遗续拾_page81.html">81</a><a href="唐文拾遗续拾_page82.html">82</a><span class="current-page">83</span><a href="唐文拾遗续拾_page84.html">84</a><a href="唐文拾遗续拾_page85.html">85</a><a href="唐文拾遗续拾_page86.html">86</a><a href="唐文拾遗续拾_page87.html">87</a><a href="唐文拾遗续拾_page88.html">88</a><span>...</span><a href="唐文拾遗续拾_page84.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
