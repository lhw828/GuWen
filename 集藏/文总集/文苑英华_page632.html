<!DOCTYPE html>
<html>
<head>
    <meta charset="UTF-8">
    <title>文苑英华 - 第 632 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 632 页/共 634 页</h1>
    <div class="content">　　年月日致祭于城隍之神四民攸居是分都邑五兵未息爰假金汤神受命上守职兹土拥长云之垒提却月之宫主张威灵弹厌氛祲某方宣朝防永藩条帐中之列既安幕内之筹敢失神其守同石堡护等玉关长令崒若防焉无使复于隍也
　　为懐州李使君祭城隍神文　前　人
　　某谬防朝奬叨领藩条熊轼初临虎符适至敢资灵于水土冀同固于金汤况彼潞人实逆天理固承明之地以作巢窠敺康乐之民以为蟊贼一至于此其能乆乎惟神广扇威灵划开声势俾犯境者望飞鸟【集作乌】而自遁此滔天者听唳鹤以虚声崇墉载严巨堑无壅今来古往永无川竭之因万岁千秋莫有土崩之事神其听之无易我言
　　禜海文　　　　　　　　　陈子昻
　　万歳通天二年月日清邉道军海运度支大使【盰本有兼字】虞部郎中王珪敢以牲酒沉浮海王之神神之听之我国家昭列象胥惠养戎貊百蛮率职万方攸同鲜卑猖狂忘道悖乱人弃不保王师用征故有度辽诸军横海诸【集作之】将天子命我嬴粮景从今旌甲云屯楼舡雾集且欲浮碣石凌方壶袭朔裔即幽都而溟涨【集作涨海】无倪云涛洄潏孤山逺岛鸿洞天波惟尔肃恭祀【集作令】典导鹢首屏【集作骑】鲸鱼呵风伯遏天呉使苍猊不惊皇师允济攘慝剿虐安人定灾苍苍群生非神孰頼无昏汨乱流而作神羞急急如律令
　　禜城门文　　　　　　　　张　説
　　维大唐开元五年荆州大都督府长史上柱国燕国公张说谨遣议郎行录事参军皇甫峄敢告于大府城门天有三光地有五行隂阳顺序庶物以生霖雨过旬晦昧不晴奈何以隂贼阳以防蔽明恐害嘉谷无奉粢盛维尔崇墉本人所营积隂攸处徳在助成苟人是利亦神是臧速收云雨以复天常报尔特【集作时】豚荐尔馨香谨以清酌脯醢式陈禜事尚飨
　　禜北城门文为濠州刺史作　白居易
　　年月日某官某敬以醴币禜于【集有外字】城北门某闻四【集作北】鄘四门之神有水旱之灾于是乎禜之今年春天作滛雨将害于农垫于民惟神积隂之气惟北太隂之位是用昭告于城之北惟门有神裁之某以天子休命殿于是邦大惧天【京本作天】厉之不时俾黎民阻饥敢以止辞告神神若之何不听敢以至诚感神神若之何不吊尚克隂沴不作时畅咸若百谷用成庶民用宁实惟鄘之神门之灵于戏北鄘北门之神明听斯言罔俾两昏垫以作某之忧神之羞尚飨
　　禜土龙文　　　　　　　　独孤及
　　阳骄隂伏女魃作孽孟夏不雨至于是月后土将干百谷恐竭天道下济龙徳正中宜其甘雨亦祥其风日岁与时俾和而丰胡屯其膏【集作胡然屯膏】物乃殄瘁民用艰食神将乏祀岂天不仁岂龙不智盍正直以是辅悯云汉于下土诏列缺使举火命商羊以鼓舞暡兮为云霈【集作霖】兮为雨渗我王土而毛之取我黍稷而膏之俾尔稼如茨俾尔穗如坻实藏为盛为粢无贻龙羞俾神我欺尚飨
　　禜【集作祭】龙文　　　　　　　白居易
　　维长庆三年岁次癸卯八月癸未朔二日甲申朝议大夫使持节杭州诸军事守杭州刺史上柱国白居易率寮吏荐香火拜告于北方黒龙惟龙其色其位坎其神壬癸与水通灵昨者歴祷四方寂然无应今故防诚防意改命于黒龙龙无水欲何依神无灵将恐歇泽能【川本作无】救物我实有望于龙物不自神龙岂无求于我若三日之内一雨霶霈是龙之灵亦人之幸礼无不报神其听之急急如律令
　　禜【集作祭】浙江文　　　　　　前　人
　　维长庆四年岁次甲辰五月已酉朔四日壬子朝议大夫持使节杭州诸军事守杭州刺史上柱国白某谨以清酌少牢之奠敢昭告于浙江之神滔滔大江南国之纪润下【集作安波】则为利干【集作洚】流则为害故我上帝命神司之今属潮涛失常奔激西北水无知也如有慿焉浸滛郊壊败庐舍人坠垫溺吁天无辜居易祗承【集作奉】玺书兴利除害守土守水职与神同是用备物致诚躬自防祷庶俾水返于【集作归】壑谷迁为陵土不骞崩人无荡析敢以醴币羊豕沉奠于江惟神裁之无忝祀典尚飨
　　祃牙文　　　　　　　　　陈子昻
　　万岁通天二年正【集作三】月朔日清邉道大管建安郡王某敢以牲牢告军牙之神盖先王作兵以讨有罪奸慝窃命戎夷不恭则必肆诸市朝大戮原野我皇周子育万国宠绥百蛮青云干吕白环入贡乆有年矣契丹防羯敢乱天常乃蜂聚丸山豕食辽塞【集作注野】宴安鸩毒作为欃枪天厌其防国用致讨皇帝命我肃将王诛今大军已集吉辰叶应旄头首建羽斾前列夷貊咸集【集作威】将士听誓方俟天休命为人殄灾惟尔有神尚殱乃丑召太一会雷公翼白虎乘青龙星流彗扫永清朔商使兵不血刃戎夏大同以昭我天子之徳允乃【盱本作尔字】神之功岂非正直克明哉无纵世讐以作神羞急急如律令
　　祭纛文　　　　　　　　　独孤及
　　年月日都统江淮之南节度观察处置等使户部尚书李峘谨以少牢之奠敬神于六纛之神天地不仁神明无亲惟正【集作徳】是与若向【疑作响】之答敢有象恭滔天构衅称乱国有明罚神其舍诸贼刘展假宠多难敢包狼心窃发虿毒将敷虐于我上下神祗使东溟波群动昏垫皇帝震怒按剑授钺【集作俾勦乱晷】命我上将底天之伐于是虎牙鹰之臣虵矛犀渠之群横行而东我伐用张月羽【集作弧】云旗以先启行方将歴浔阳下南陵收京口扫建业斮枭獍以衅鼓封鲸鲵为京观俾万里浪破三象雾廓今以令月吉月厘【集作整】驾即路是用徼福于尔有神惟神降衷尚弼余志敢告无靡旗无絓骖无汰辀无偾车命五将防野万灵并毂令天地氛祲望风扫除魑魅魍魉罔不率俾莫我敢遏为神祗羞











　　文苑英华巻九百九十九
　　钦定四库全书
　　文苑英华巻九百九十六　宋　李昉等　编神祠二【祈祷】
　　祭江祈晴文一首　　　祭城隍祈晴文一首祭龙潭祈雨文一首　　祭蜀先主祈晴文一首白帝祠祈雨文一首　　祭皖山神祈雨文一首祭呉塘祈雨文一首　　祭汉武帝祈雨文一首祷仇王神文一首　　　祈臯亭神文一首祭城隍祈雨文一首　　郑州祷雨文一首
　　祭江祈晴文　　　　　　　张　説
　　滔滔大江南国之纪叶灵通气降福御灾是载方册代存祀典岁惟秋季邦【集作苗】稼大熟雨霖猥集农夫未收油油秋稻垂生牙蘖上则粢盛【集作神威】将废下则人天【集作心】何仰公私忧窘靡祷不周祈【集作诉】尔明灵撤此云雨钦诸【一作以】牲币俟答神休谨以嘉酌脯醢敬崇禋请祭洪州城隍神祈晴文　　　张九龄
　　维开元十五年岁次丁卯六月壬寅朔十日辛亥中散大夫使持节都督洪州诸军事洪州刺史上柱国曲江县开国男张九龄谨以清酌脯醢之奠敬祭于城隍神之灵恭惟明神懿此潜徳城池是保甿庶是依精灵以康【一作秉】正直攸好九龄忝牧兹郡敢忘在公道虽隔于幽明事或同于表里今水潦所降亦惟其时而淫雨不止恐害嘉谷谷者人之所以为命人者神之所以有【一作为】祀祀不可以为利义不可以不福阖境山川能致云雨岂无节制愿逹精诚以时弭灾无或失稔则理人有助是有【集作所】望于神明尚飨
　　祭龙潭祈雨文　　　　　　唐　次
　　维年月日谨以清酌之奠致祭于清江石门之龙潭曰惟龙图全其躯以安其居庇祐蠙獭驯扰鱼龙之道也兴致云雨鼓动雷霆稔此蒸人助我发生龙之用也全其躯莫若灵兹潭安其居莫若庇兹土龙生云雾云能施雨雨云感召黎元鼓舞既庆成熟而无疠疵也今岁旱暵金石将流水不润下江不胜舟穜稑皆萎稂莠满野雷隐隐而有声雨垂垂而不下名山大泽飖【疑】浮野马唯龙独潜兹潭澒洞澄水面如纸纎云不生邃宫固护重门昼扄不克民望不歆我诚若旱气涤涤秋成莾卤自利深渊乖张嬾旅我当涸龙之潭露龙之防跨龙之脊鞭龙之股俾之云而大其雨是则人役龙也非龙徳于人若果我恳懐酬报当极投以金龙増以石玉潜鼍皆血翔鷰尽炙其余馨美亦满瑶席呜呼初荐至诚中告直词未尝肆力以用其竒惟龙惟灵念兹急急如律令
　　祭蜀先主祈晴文　　　　　前　人
　　年月日某官谨遣某乙以清酌之奠敢昭荐于蜀先主之灵惟灵开业保疆始终此土英声厚徳实冠于时知人防才横出千古仁深运促徂落于兹宫观虽平庙貌犹在岁时水旱皆荐馨香徳惠于人人仰其徳氓心吏意小大皆防今夏潦逾旬洪波四涨邑屋有垫溺之惧麦禾有淹浸之危而急浪奔流渐防髙岭某奉诏守郡政化未敷惧其灾沴以病稼穑敬奠醴又燔薰香庶以精诚感于明徳使神明之佐骋其智英勇之将奋其怒以遏雷霆之震以防漂荡之声镜洗层霄百物蓁茂湿云不泄隂霓潜收开此晴霁以钦神化祈而有应大报牲牢伏惟尚飨
　　白帝祠祈雨文　　　　　　前　人
　　维年月日谨以清酌之奠敢昭荐于公孙帝之灵帝以雄杰之度遇云雷之屯思翼中夏遂荒南土覧江山之积岨惣威武以镇卫高筑雉堞遂城于兹慿秋方肃杀之名阨硖口崩腾之险邦人敬仰永餙閟宫水旱之灾每岁祈祷而斯应福及黎庶今大火已流商风始至时方旱暵稼穑如燔敢以精诚用祈明哲庶滂沱大霔匪夕而朝酬报之盛冀填瑶席
　　祭皖山神祈雨文　　　　　独孤及
　　年月日朝散大夫检校司封郎中兼舒州刺史充当州团练守捉使赐紫独孤及奉勑以清酌之奠敢昭告于皖山神之灵顷縁亢阳不雨粢盛将败以人愿乞灵于神谓必肸蠁遄锡【集作赐】介福俄以浃日未防降衷润础不御【集作徴】触石无望稼穑尽瘁溪涧将竭岂有悔怒将为毒痛不然何旷【集作瘨】我以旱使涤涤至此今元元怨咨皇帝旰食下罪已之诏崇羣神之祀将以敬恭之恳徼福【集有于字】明神神其沛然廻虑骤降以雨使枯苗复生饥者得食上以应圣主干干之心下以副万人颙颙之望是人性命与神存亡敢不以大牢小牢刚鬛鶂【集作翰】音之荐以为明祀以报纯嘏若犹固隂蓄蕴冲冲如初【集作阳固隂蓄蕴冲如初】神则不明下人将何頼亦当撤馨香【集作惟馨】之奠寝严禋之仪祭礼兴废在此一雨敢固陈告庶无神羞尚飨
　　祭呉塘神祈雨文　　　　　前　人
　　年月日朝散大夫检校司封郎中兼舒州刺史独孤及谨以清酌之奠敢昭告于呉唐之神【二字集作神之灵】山作灵镇神实司之人作神主及实尸之神非人罔以荐馨香人非神罔以降福祥馨香不荐伊人之尤福祥不降亦神之羞及剖符为邦今二年矣制节谨度不敢怠遑庶逃【集作无】罪悔以奉禋祀祭未丰防政或颇纇守实及责【集作实及之责】非人之惟神祐之俾大有年今盛夏旱蒸五稼将枯田畯诉号靡知其辜明神岂不降鍳下土油然为云濡然为【集作作】雨使万人欢康百谷阜滋洒我公田遂及我私我京我庾维万维亿岂伊人粒神亦血食众心颙颙非岁曷望望之济否惟神所相尚飨
　　祠汉武帝祈雨文　　　　　沈亚之
　　维长庆三年正月已已栎阳尉沈亚之承命于大京兆以岁旱用干肉清醪恭祀于汉武皇帝之祠下因巫人以逹其祝语呜呼隂阳水旱其司唯神五行六气神得而均如愆作灾神何为仁惟神昔帝汉日何祥不臻雍熈滂洋其甘露麒麟【集作骐驎】人荷为泽亦仰如春气配高明殁为神君【集作殁而为神】非不漏诛屈抑不伸【集作居漏必诛居抑必伸】今者献阳始岁亢而为屯草木蔽萌塞脉沈津不蒸不泄逾于十旬雨师恡【集作慢】傲尸违不賔潜深踞【集作骄】髙枯此下人风伯嚣戏簸陶浓尘溃为凝霾坌若頺云鸿混突渤上防无垠掩蔽光明以垢春晨彼风伯雨师皆神所司处位不职荒役不祗神假之权使之胡【集作用】为上帝如怒其殃孰罹神明胡不督其【阙　　　集作欺】壊法者戮后期者笞然后隂凑阳蒸雨膏以时发生有涯农力有施今官庶并诚防防于祠集于宫室鼔舞弹吹神其听之无敢苟祈
　　祷仇王神文　　　　　　　白居易
　　维长庆三年岁次癸卯八月癸未朔十七日已亥朝议大夫使持节杭州诸军事守杭州刺史上柱国白居易谨遣朝议郎行余杭县令常师儒以清酌之奠敬祭于仇王神尝闻神者所以司土地主山川率禽兽福生人也余杭县自去年冬逮今秋虎者非一神其知之乎人死者非一神其念之乎居易与师儒猥居牧守慙无政化不能使渡江出境是用居防告于神惟神庙居血食非人不立则人神之主也兽神之属也今纵其属残其主于神何利焉于人何辜焉一告之后神其有知即能耀灵申威伏猛禁是人之福幸亦神之昭昭若人苦不闻兽害不去是无神也人何望焉呜呼正直聦明盍鉴于此尚飨
　　祈臯亭神文　　　　　　　前　人
　　维长庆三年岁次癸卯七月癸丑朔十六日戊辰朝议大夫使持节杭州诸军事守杭州刺史上柱国白居易以酒乳香果昭告于臯亭庙神去秋阳今夏少雨实忧灾沴重困杭人居易忝奉诏条愧无政术既逄序不敢宁居一昨祷伍相神祈城隍祠灵虽有应雨未霑足是用选日祗事敬请于神恭闻明神禀灵于隂祗资善于释氏聦明正直防靖慈仁无幽不通有感必应今则斋心防告神其鉴之若四封之间五日之内雨泽霈足稼穑滋稔敢不増脩像设重荐馨香歌舞鼔钟备物以报如此则不独人之福亦惟神之光若寂寥自处肸蠁无应长吏防诚而不答下民颙望而不知坐观田农使至枯悴如此则不独人之困亦惟神之羞惟神裁之敬以俟命尚飨
　　祭城隍神祈雨文二首　　　杜　牧
　　下土之人天实有之五谷丰实寒暑合节天实生之也苗方甲而水湮之苗秀早而旱莠之饥则必死天实杀之也天实有人生之孰敢言天之仁杀之孰敢言天之不仁刺史吏也三岁一交如彼管库敢有其寳玉如彼传舍敢治其居屋东海孝顺【集作妇】吏寃杀之天实寃之杀吏可也东海之人于妇何辜而三年旱之刺史性愚治或不至厉其身可也絶其命可也吉福殃恶止当其身胡为降旱毒彼百姓谨书诚恳本之于天神能格天为我申【集作升】闻
　　二
　　牧为刺史凡十六日【集作月是】未尝为吏不知吏道黄境隣蔡治出武夫近五十年令行一切后有文吏未尽削除伏腊节叙牲醪杂湏吏仅百辈公取于民里胥因縁侵窃十倍简科民费半于公租刺史知之悉皆除去乡正村长强为之名豪者户之得纵强取三万户中多五百人刺史知之亦悉除去蠒丝之租两耗其二铢租【集作税】谷之赋斗耗其一升刺史知之亦悉除去吏顽者笞而出之吏良者勉而进之民物吏钱交手为市小大之狱靣尽其词弃于市者必守定令人口【集作户】非多风俗不杂刺史年少事得躬亲疽抉其根矣苗去其莠矣不侵不蠧生活自如公庭昼日不闻人声刺史虽愚可曰无过力短不及恕亦可也杀亦可也穉老孤寡指苗燃鼎将穗秀矣忍令萎死以絶民命古先圣哲一皆称天举动行止如天在旁以为天道仁则福之恶即杀之孤穷即怜之无过即遂之今旱已乆恐无秋成谨具刺史之所为下人之将絶再告于神神其如何
　　为舍人绛郡公郑州祷雨文　李商隠
　　年月日郑州刺史李某谨请茅山道士冯角祷请于水府真官伏以旱魃为虐应龙不兴困杲日于诗人苦宻云于易象生物斯瘁民食攸囏某叨此分忧俯慙无政爰求真侣防祷隂灵减哺表勤褰帷引咎伏乞下通荥播上导天潢合为膏泽之原用息蕴隆之患其于効信敢或逡廵露托词焦劳结虑泉间候气树杪占风惟望玉女之披衣敢骇商羊之鼔舞窃希感听察丹诚








　　文苑英华巻九百九十六
　　钦定四库全书
　　文苑英华巻九百九十七　　宋　李昉等　编神祠三【报赛】
　　赛江文一首　　　　　赛西岳文一首
　　赛木神文一首　　　赛舜庙文一首
　　赛越王神文一首　　　赛城隍神文五首赛北源神文一首　　　赛曽山苏山神文一首赛白石神文一首　　　赛龙幡山神文一首赛阳朔县名山文一首　赛海阳神文一首赛尧山庙文一首　　　赛古防神文一首赛兰麻神文一首
　　赛江文　　　　　　　　　张　説
　　年月日朔具官某敢昭告于大江之神王有百谷礼尊四渎善利维神朝海作賔发源岷山驾福来臻率此荆土明灵是主已成嘉谷垂败霖雨听我防祈福我农畆既暵既获既埸既庾忻忻众心愿答神祜防牲明酌寅奠江浦
　　为杨右相赛【集作祭】西岳文　　独孤及
　　维年月日司空兼右相杨国忠礼【集作吏】部尚书同中书门下平章事韦见素等谨以少牢之奠敬祭于【集作于】西岳金天之神顷献岁逹于三月畜极不雨屯膏未光元元其咨涤涤是惧国忠等是用防奉睿谟【集作虑】聿遵祀典谨遣鸣臯山人韦朝真敢徼福于大神之灵精意才申而休祐肸蠁宸衷遥逹而瑞泽霶【集作滂】霈非神之幽赞叶于国非【集无此字】神之景命符于人则畴能降祥荐祉如此其速故簠簋牺牲【集作象】敬脩享礼虽冥应无方非馨香所答而神感如在庶明灵惟歆尚飨
　　赛木神文　　　　　　　杜　牧
　　维防昌六年岁次丙寅某月日某官某敬告于【集作于】木山之神惟神聪明格天能降云雨郡有灾旱必能救之前后刺史祈无不应去岁七月苗将萎死祷神之际甘雨随至稿然凶岁化为丰年仰神之灵感神之徳愿新祠宇以崇祭祀今易卑隘变为华敞正位南靣庙貎严整风雷云雨师伯必备侍卫旗防罗列森然惟神系云在襟贮雨在缶视人如子渇即与之不容防荒【集作邪】不降疾疫千万年间使池之人敬仰不怠伏惟尚飨
　　赛舜庙文　　　　　　　　李商隠
　　年月日昭赛虞舜之祠伏以帝狩南方神留下土翠华莫返积怨望于他年大麓不迷烜【集作炟】威灵于终古比忧嘉种少冒阳抗简陈词防樽引咎果防凭离掣电跨巽风布沾渥于九臯起焦枯于一瞬敢布瑶席輙事兰羞帝其罢奏南琴停吹西琯使东皇太一兼预于灵逰俾山鬼江婓无藏于沴气庶将善政以奉明辉
　　赛越王神文　　　　　　　前　人
　　年月日赛于【集作于】越王之神惟神耀焯殊姿抑竒表秦鱼既烂则聊帝南荒汉鹿有归则臣北阙覧英雄之载籍信王覇之朋逰言念遗祠犹存鹿【集作属】邑尚兴甘雨以救公田敢陈沼沚之毛用报京坻之积神其永司此土长庇吾人福祐柔良驱除疾疠今来往古常教威着越城万嵗千秋勿使魂归真定神乎不昧来鍳斯言
　　赛永福县城隍神文　　　　前　人
　　年月日赛于【集作于】永福县城隍之神夫考室立家先在户灶聚人开邑首起城池固有明灵降而鍳治惟神克嘉霔广育黎民聊荐粢粱【集作聊为茨梁】少申殽醖神其节宣四气扶祐三时勿使毕星但称于好雨无令田祖独擅于有神永歆苹藻之诚长挟金汤之势
　　为中丞荥阳公桂州赛城隍神文
　　前　人
　　维大中元年岁次丁卯六月甲午朔十四日丁未都防御观察处置等使桂州刺史兼御史中丞郑某谨遣登仕郎守功曹参军陆秩以庶羞之奠祭于【集作于】城隍之神夫大邑聚人通都设屏将英【集作比字】雄走集必假高深不惟倚杖风云兼用翕张神鬼某初防朝奬来佩藩符既御冦于西原亦观风于南国始惟画鹢将下伏熊属楚雨蔽空湘云塞望晦我中军之鼓湿予下瀬之师遂以诚祈果防神应速如激矢势等却河及兹荐报之时敢怠馨香之礼神其干霄作峻习坎为防合橹以保民道川途而流恶使言言坚垒【集作壁】侔地道以无疆活活深沟如井徳之不改勿违丘祷以作神羞尚飨
　　赛灵川县城隍神文　　　　前　人
　　年月日赛于【集作于】灵川县城隍之神高垒深沟用资固防兴云渫【集作泄】雨谅俟威灵惟圣能感至诚将成大稔逐清泠之耕父不使光廻沮泽之蟠龙皆令洒润式陈防报愿鍳惟馨
　　赛荔浦县城隍神文　　　　前　人
　　赛于【集作于】荔浦县城隍之神嗟我疲民每虞囏食寒耕熟耨始望于秋成铄石流金几伤于岁事逺资灵顾式布层隂无烦管辂之占不待栾巴之噀窃陈薄奠【集作具】用答丰年神其据有高深主张生植同功田祖比议【集作义】雨师无假怒于潜龙勿纵威于虐魃守兹县邑富我京坻
　　赛城隍神文　　　　　　　前　人
　　年月日赛于【集作于】城隍之神惟神踞雉堞以为雄导沟池而作润果成飘注以救惔焚敢恡斯牲用报嘉种神其永通灵感长茂功道楚子之余波霈国之膏雨苟能不昧报亦随之
　　赛北源神文　　　　　　　前　人
　　年月日赛于【集作于】北源之神惟神虽临南服实号北源湘浦降神近惊于骚客滮池浸稻逺叶于诗人果能橐籥风头索绹雨脚不资畎浍将致仓箱聊申信于涧毛庶通灵于水府神其揖兰佩麾掉桂旗拍川后之肩波神之共来于此飨报留思
　　赛曽山苏山神文　　　　　前　人
　　年月日赛于【集作于】曽山苏山之神惟神守在出云职惟通气果从望岁载润嘉生将申昭报之仪敢阙馨香之献神其遐瞻惟岳广纳逰尘勉少女之风勤咏曽孙之稼无令渥泽尽归湿【集作泾】水之湫泉勿使威灵下【集作不是】及歴山之仙室我辞有激神傥听焉
　　赛白石神文　　　　　　　前　人
　　年月日赛于【集作于】白石之神惟神载烜【集作炟】明灵克标懿号轩珠耀彩傥非瑶水之源荆汉流辉即是玉山之路一昨俯忧旱岁俾祷遗祠果能爱我大田贶余膏泽不俟于公之折【集作雪】狱无烦洛令之曝身敢命子男爰脩苹藻神其仰济【集作流】天泽俯祐岁功无萌可转之心以负惟馨之礼
</div>
    <div class="pagination">
<a href="文苑英华_page631.html">上一页</a><span>...</span><a href="文苑英华_page627.html">627</a><a href="文苑英华_page628.html">628</a><a href="文苑英华_page629.html">629</a><a href="文苑英华_page630.html">630</a><a href="文苑英华_page631.html">631</a><span class="current-page">632</span><a href="文苑英华_page633.html">633</a><a href="文苑英华_page634.html">634</a><a href="文苑英华_page633.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
