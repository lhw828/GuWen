<!DOCTYPE html>
<html>
 <head>
  <meta charset="utf-8"/>
  <title>
   文选注 - 第 32 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选注 - 第 32 页/共 67 页
  </h1>
  <div class="content">
   生时游国都，死没弃中野。《归田赋》曰：游都邑以永久。《周易》曰：古之葬者，厚衣之以薪，葬之中野。朝发高堂上，暮宿黄泉下。《论衡》曰：亲之生也，生之高堂之上。其死也，葬之黄泉之下。服虔《左氏传注》曰：天玄地黄，泉在地中，故言黄泉也。白日入虞渊，悬车息驷马。《淮南子》曰：日出汤谷，至于悲泉。爰息其马，是为悬车。至于虞渊，是谓黄昏。造化虽神明，安能复存我？《淮南子》曰：丈夫恬然无为，与造化逍遥。高诱曰：造化，天地生也。存，已见上文。形容稍歇灭，齿发行当堕。自古皆有然，谁能离此者？《穆天子传》七萃之士曰：自古有死生。

　　【挽歌诗三首（五言）】

　　※陆士衡

　　卜择考休贞，嘉命咸在兹。《仪礼》曰：筮若不从，筮择如初仪。又曰：卜若不从，卜择如初仪。郑玄曰：择地而筮之也。郑玄《毛诗笺》云：考，稽也。郑众《周礼注》曰：大贞，大卦也。《广雅》曰：命，名也。夙驾惊徒御，结辔顿重基。《毛诗》曰：星言夙驾。又曰：徒御不惊。《春秋运斗枢》曰：山者，地基也。龙被广柳，前驱矫轻旗。《礼记》曰：饰棺，君龙帷。三池。振容，黼荒。郑玄曰：荒，蒙也。在傍曰帷，在上曰荒，皆所以衣柳。然龙荒，画龙於荒也。被，犹衣也。《史记》曰：周氏置季布於广柳车中。刘熙《释名》曰：舆棺之车，其盖曰柳。晋灼《汉书》曰：柳，聚也，众饰之所聚也。《礼记》曰：以死者为不可别也，故以其旗识之。贺循《葬礼》曰：杠今之旐也，古以缁布为之，降缯，题姓名而已，不为画饰。与荒同，古字通。殡宫何嘈嘈，哀响沸中闱。《释名》曰：於西壁下涂之曰殡。《仪礼》曰：遂適殡宫。中闱且勿讙，听我《薤露》诗：崔豹《古今注》曰：《薤露》《蒿里》，并丧歌，出田横门人。横自杀门人伤之，为之悲歌。言人命如上之露易晞灭，亦谓人死魂精归乎蒿里，故有二章。其一曰：上朝露何易晞？露晞明朝更复落，人死一去何时归？其二章曰：蒿里谁家地？聚敛魂魄无贤愚。鬼伯一何相催促？人命不得少踟蹰。至李延年乃分二章为二曲。露送王公贵人？蒿里送士大夫庶人，使挽柩者歌之，世亦呼为挽歌也。死生各异伦，祖载当有时。范晔《后汉书》曰：《唐姬诗》曰：死生各异兮从此乖。《周礼》曰：丧祝掌大丧。祖，饰棺，乃载。郑玄曰：祖，为行始也，其序载而后饰。《白虎通》曰：祖者，始也。始载於庭，轜车辞祖祢，故名曰祖载也。《白虎通》与郑说不同，故俱引之。舍爵两楹位，启殡进灵轜。《仪礼》曰：迁于祖，用轜。正柩於两楹间，奠设如初。又曰：请启期。郑玄曰：请启殡之期也。《说文》曰：轜，丧车也。《礼记》孔子曰：予畴昔之夜，梦坐奠於两楹之间。郑玄曰：是梦坐奠於两楹之间，而见馈食。言奠者，以为凶也。饮饯觞莫举，出宿归无期。《毛诗》曰：出宿于泲，饮饯于祢。帷衽旷遗影，栋宇与子辞。郑玄《礼记注》曰：衽，卧席也。孔安国《尚书传》曰：旷，空也。周亲咸奔凑，友朋自远来。《尚书》王曰：虽有周亲，不如仁人。孔安国曰：周，至也。王逸《楚辞注》曰：凑，众也。《论语》子曰：友朋自远方来。翼翼飞轻轩，骎骎策素骐。《毛诗》曰：乘其四骆，载骤骎骎。又曰：有骍有骐。毛苌曰：苍白曰骐也。按辔遵长薄，送子长夜台。《汉书》曰：天子按辔徐行。阮瑀《七哀诗》曰：冥冥九泉室，漫漫长夜台。呼子子不闻，泣子子不知。叹息重榇侧，念我畴昔时。杜预《左氏传》曰：榇，棺也。《左氏传》羊斟曰：畴昔之羊子为政。三秋犹足收，万世安可思。毛诗曰：一日不见，如三秋兮。殉没身易亡，救子非所能。臣瓒《汉书注》曰：亡身从物曰殉。殉或为殒。含言言哽咽，挥涕涕流离。刘表《与袁谭书》曰：闻之哽咽，若存若亡。《长门赋》曰：涕流离而从横。

　　重阜何崔嵬，玄庐窜其间。曹植《曹喈诔》曰：痛玄庐之虚廓。旁薄立四极，穹隆放苍天。《尔雅》曰：东至於泰远，西至於邠国。南至於濮铅，北至於祝栗，谓之四极。《太玄经》曰：天穹隆而周乎下，地旁薄而向乎上，故天裹地。侧听阴沟涌，卧观天井悬。古之葬者，於圹中为天象及江河。阴沟，江河也。天井，天象也。《鲁灵光殿赋》曰：玄醴腾涌於阴沟。《史记》曰：始皇治郦山，以水银为江河，上具天文。《天官星占》曰：东井，一名天井。广霄何寥廓，大暮安可晨。张奂《遗令》曰：地底冥冥，长无晓期。人往有反岁，我行无归年。《吕氏春秋》曰：管仲有病，桓公往问之。对曰：今臣将有远行，胡可以问之？高诱曰：行，谓即世也。昔居四民宅，今讬万鬼邻。《管子》曰：士、农、工、商四民者，国之正民也。《海水经》曰：东海中有山焉，名度索，上有大桃树。东北瘣枝，名曰鬼门，万鬼所聚。昔为七尺躯，今成灰与尘。《淮南子》曰：吾生也有七尺之形，吾死也有一棺之土。《韩子》曰：死者始而灰，已而土。李尤九曲歌曰：肥骨消灭随尘去。金玉素所佩，鸿毛今不振。《汉书》郊祀歌曰：曳珂锡，佩珠玉。郑玄《丧服注》曰：素，故也。鸿毛，喻轻也。《燕丹子》曰：死有轻於鸿毛。丰肌飨蝼蚁，妍姿永夷泯。司马相如美人赋曰：弱骨丰肌。《庄子》曰：庄子将死，弟子欲厚葬之。庄子曰：吾以天地为棺。弟子曰：恐乌鸢之食夫子也。庄子曰：在上为乌鸢食，在下为蝼蚁食，夺彼与此，何其偏也。《广雅》曰：夷，灭也。《尔雅》曰：泯，尽也。寿堂延螭魅，虚无自相宾。《楚辞》曰：蹇将澹兮寿宫，与日月兮齐光。王逸曰：寿宫，供神之处也。《左氏传》曰：王孙满对楚子曰：螭魅魍魉，莫能逢之。杜预曰：魑，山神，兽形。魅，怪物也。《周礼》曰：五州为乡，使之相宾。郑玄曰：宾，宾客其贤者也。蝼蚁尔何怨？螭魅我何亲？拊心痛荼毒，永叹莫为陈。拊心，已见上文。《毛诗》曰：民之贪乱，宁为荼毒。又曰：假寐求叹。

　　流离亲友思，惆怅神不泰。流离，已见上文。《楚辞》曰：惆怅兮而私自怜。素骖伫轜轩，玄驷骛飞盖。哀鸣兴殡宫，回迟悲野外。殡宫，已见上文。魂舆寂无响，但见冠与带。周迁《舆服志》曰：礼葬有魂车。《仪礼》曰：荐车直东荣。郑玄曰：进车者，象生时将行陈驾，今时谓之魂车也。备物象平生，长旌谁为旆？《礼记》曰：孔子为明器者，备物而不可用。《周礼》曰：大丧供铭旌。悲风徽行轨，倾云结流蔼。《尔雅》曰：徽，止也，或作鼓。轨，车也。结，犹积也。《文字集略》曰：霭，云雨状也。蔼与霭古字同。振策指灵丘，驾言从此逝。秦嘉诗曰：振策陟长衢。曹植《感节赋》曰：岂吾乡之足顾，恋祖宗之灵丘。《毛诗》曰：驾言出游。

　　【挽歌诗（五言）】

　　※陶渊明

　　荒草何茫茫，白杨亦萧萧。古诗曰：四顾何茫茫，东风摇百草。又曰：白杨何萧萧，松柏夹广路。《楚辞》曰：风飒飒兮木萧萧。严霜九月中，送我出远郊。《楚辞》曰：冬又申之以严霜，《尔雅》曰：邑外曰郊。四面无人居，高坟正嶕峣。《字林》曰：嶕峣，高貌也。马为仰天鸣，风为自萧条。蔡琰诗曰：马为立踟蹰。《汉书》息夫躬《绝命辞》曰：秋风为我吟。幽室一已闭，千年不复朝。千年不复朝，贤达无奈何。向来相送人，各已归其家。亲戚或馀悲，他人亦已歌。死去何所道，讬体同山阿。

　　◎杂歌

　　【歌一首（并序·七言）】

　　※荆轲《史记》曰：荆轲，卫人，其先齐人。徙於卫，卫人谓之庆卿。之燕，燕人谓之荆卿。荆卿好读书击剑。

　　燕太子丹使荆轲刺秦王，丹祖送於易水上。崔寔《四民月令》曰：祖，道神，祀以求道路之福。高渐离击筑，邓展《汉书注》曰：筑音竹。应劭曰：状似琴而大，头安弦，以竹击之，故名曰筑也。荆轲歌，宋如意和之曰：风萧萧兮易水寒，壮士一去兮不复还！

　　【歌一首（并序·七言）】

　　※汉高祖

　　高祖还，过沛，留。置酒沛宫，悉召故人、父老子弟佐酒。应劭《汉书注》曰：助行酒也。发沛中儿得百二十人，教之歌。酒酣，应劭《汉书注》曰：酣，洽也。上击筑自歌曰：大风起兮云飞扬，威加海内兮归故乡，安得猛士兮守四方！风起云飞，以喻群凶竞逐，而天下乱也。威加四海，言已静也，夫安不忘危，故思猛士以镇之。

　　【扶风歌（五言）】

　　《集》云：《扶风歌》九首，然以两韵为一首，今此合之，盖误。

　　※刘越石

　　朝发广莫门，莫宿丹水山。《晋宫阁名》曰：洛阳城广莫门北向。《汉书》曰：高都县莞谷，丹水所出也。莞音管。左手弯繁弱，右手挥龙渊。《左氏传》曰：卫子鱼曰：分鲁公以封父之繁弱。杜预曰：封父，古诸侯也。繁弱，大弓名也。《战国策》曰：苏秦说韩曰：韩之剑戟，龙渊太阿，皆陆断马牛，水击鸿雁。顾瞻望宫阙，俯仰御飞轩。郑玄《毛诗笺》曰：回首曰顾。据鞍长叹息，泪下如流泉，系马长松下，发鞍高岳头。烈烈悲风起，泠泠涧水流，挥手长相谢，哽咽不能言。晋灼《汉书注》曰：以辞相告曰谢。哽咽，已见上文。浮云为我结，归鸟为我旋。《汉书》息夫躬《绝命辞》曰：秋风为我吟，浮云为我阴。去家日已远，安知存与亡。古诗曰：相去日已远。韦弘嗣《秋风篇》曰：辞亲向长路，安知存与亡。慷慨穷林中，抱膝独摧藏。《琴操》王昭君歌曰：离宫绝旷身摧藏。麋鹿游我前，猿猴戏我侧。资粮既乏尽，薇蕨安可食？《史记》曰：伯夷叔齐隐於首阳山，采薇而食之。揽辔命徒侣，吟啸绝岩中。《楚辞》曰：揽騑辔而下节。李陵书曰：吟啸成群。君子道微矣，夫子故有穷。《周易》曰：君子道消。《穀梁传》曰：叔姬归于纪，其不言逆。何也？逆之道微矣。《论语》曰：夫子在陈绝粮，子路愠见曰：君子亦有穷乎？子曰：君子固穷，小人穷斯滥矣。惟昔李骞期，寄在匈奴庭。忠信反获罪，汉武不见明。李陵降匈奴，已见《恨赋》。《周易》曰：归妹愆期，迟归有时。王肃曰：愆，过也。骞与愆通也。我欲竞此曲，此曲悲且长。宋子侯歌曰：吾欲竞此曲，此曲愁人肠。弃置勿重陈，重陈令心伤。魏文帝《杂诗》曰：弃置勿复陈。

　　【中山王孺子妾歌（五言）】

　　《汉书》曰：诏赐中山靖王哙及孺子妾并未央才人歌诗四篇。如淳曰孺子幼少称也，孺子宫人也。

　　※陆韩卿

　　如姬寝卧内，班婕坐同车。《史记》侯嬴谓魏公子毋忌曰：嬴闻晋鄙之兵符，常在魏王卧内，而如姬出入王卧内，力能窃之。《汉书》曰：成帝游於后庭，常欲与班婕妤同辇载。洪波陪饮帐，林光宴秦馀。《韩诗外传》曰：赵简子与诸大夫饮於洪波之台。《西都宾》曰：视往昔之遗馆，获林光於秦馀。然秦馀汉帝所幸，洪波非魏王所游，疑陆误也。岁暮寒飙及，秋水落芙蕖。《尔雅》曰：荷，芙蕖也。郭璞曰：别名芙蓉也。子瑕矫后驾，安陵泣前鱼。《韩子》曰：昔者弥子瑕有宠於卫君，卫国之法，窃驾君车者罪跀。弥子母病，人闻，夜告弥子，弥子矫驾君车，以出於门。君闻，贤之曰：孝哉！为母之故犯跀罪。跀，古刖字也。《说文》曰：矫，擅也。《战国策》曰：魏王与龙阳君共船而钓。龙阳君钓得十馀鱼而弃之，泣下。王曰：有所不安乎？对曰：无。王曰：然则何为涕出？对曰：臣始得鱼甚喜，后得益多而大，欲弃前之所得也。今以臣凶恶，而得拂枕席，今爵至人君，走人於庭，避人於途，四海之内，其美人甚多矣。闻臣之得幸於王，毕褰裳而趍王，臣亦同曩者所得鱼也，亦将弃矣，得无涕出乎？王乃布令曰：敢言美人者族。然泣鱼是龙阳，非安陵，疑陆误也。贱妾终已矣，君子定焉如！《楚辞》曰：已矣哉。王逸曰：已矣，绝望之辞也。《思玄赋》曰：樛天道其焉如。  
　 
卷二十九　诗己

　　◎杂诗上

　　【古诗一十九首（五言）】

　　并云古诗，盖不知作者。或云枚乘，疑不能明也。诗云：驱马上东门。又云：游戏宛与洛。此则辞兼东都，非尽是乘明矣。昭明以失其姓氏，故编在李陵之上。

　　行行重行行，与君生别离。《楚辞》曰：悲莫悲兮生别离。相去万馀里，各在天一涯。《广雅》曰：涯，方也。道路阻且长，会面安可知？《毛诗》曰：溯洄从之，道阻且长。薛综《西京赋注》曰：安，焉也。胡马依北风，越鸟巢南枝。《韩诗外传》曰：诗曰：代马依北风，飞鸟栖故巢，皆不忘本之谓也。相去日已远，衣带日已缓。古乐府歌曰：离家日趍远，衣带日趍缓。浮云蔽白日，游子不顾反。浮云之蔽白日，以喻邪佞之毁忠良。故游子之行，不顾反也。《文子》曰：日月欲明，浮云盖之。陆贾《新语》曰：邪臣之蔽贤，犹浮云之鄣日月。《古杨柳行》曰：谗邪害公正，浮云蔽白日。义与此同也。郑玄《毛诗笺》曰：顾，念也。思君令人老，岁月忽已晚。弃捐勿复道，努力加餐饭。

　　青青河畔草，郁郁园中柳。郁郁，茂盛也。盈盈楼上女，皎皎当窗牖。草生河畔，柳茂园中，以喻美人当窗牖也。《广雅》曰：嬴，容也。盈与嬴同，古字通。娥娥红粉妆，纤纤出素手。《方言》曰：秦晋之间，美貌谓之娥。《韩诗》曰：纤纤女手，可以缝裳。薛君曰：纤纤，女手之貌。毛苌曰：掺掺，犹纤纤也。昔为倡家女，今为荡子妇。《史记》曰：赵王迁，母倡也。《说文》曰：倡，乐也，谓作妓者。荡子行不归，空床难独守。《列子》曰：有人去乡土游於四方而不归者，世谓之为狂荡之人也。

　　青青陵上柏，磊磊磵中石。言长存也。《庄子》仲尼曰：受命於地，唯松柏独也。在冬夏常青青。《楚词》曰：石磊磊兮葛蔓蔓。《字林》曰：磊磊，众石也。人生天地间，忽如远行客。言异松石也。《尸子》老莱子曰：人生於天地之间，寄也。寄者固归。《列子》曰：死人为归人，则生人为行人矣。《韩诗外传》曰：枯鱼衔索，几何不蠹？二亲之寿，忽如过客。斗酒相娱乐，聊厚不为薄。郑玄《毛诗笺》曰：聊，粗略之辞也。驱车策驽马，游戏宛与洛。《广雅》曰：驽，骀也。谓马迟钝者也。《汉书》：南阳郡有宛县。洛，东都也。洛中何郁郁，冠带自相索。《春秋说题辞》曰：齐俗冠带，以礼相提。贾逵《国语注》曰：索，求也。长衢罗夹巷，王侯多第宅。《魏王奏事》曰：出不由里，门面大道者名曰第。两宫遥相望，双阙百馀尺。蔡质《汉官典职》曰：南宫北宫，相去七里。极宴娱心意，戚戚何所迫？《楚辞》曰：居戚戚而不可解。

　　今日良宴会，欢乐难具陈。毛苌《诗传》曰：良，善也。陈，犹说也。弹筝奋逸响，新声妙入神。刘向《雅琴赋》曰：穷音之至入於神。令德唱高言，识曲听其真。《左氏传》宋昭公曰：光昭先君之令德。《庄子》曰：是以高言不止於众人之口。《广雅》曰：高，上也，谓辞之美者。真，犹正也。齐心同所原，含意俱未申。所原，谓富贵也。人生寄一世，奄忽若飙尘。人生若寄，已见上注。《方言》曰：奄，遽也。《尔雅》曰：飘摇谓之猋。《尔雅》或为此梠。何不策高足，先据要路津？高，上也，亦谓逸足也。无为守穷贱，软轲长苦辛。《楚辞》曰：年既过太半，然輡轲不遇也。坎与輡同。

　　西北有高楼，上与浮云齐。此篇明高才之人，仕宦未达，知人者稀也。西北，乾位，君之居也。交疏结绮窗，阿阁三重阶。薛综《西京赋注》曰：疏，刻穿之也。《说文》曰：绮，文缯也。此刻镂以象之。《尚书·中候》曰：昔黄帝轩辕，凤皇巢阿阁。《周书》曰：明堂咸有四阿，然则阁有四阿，谓之阿阁。郑玄《周礼注》曰：四阿若今四注者也。薛综《西京赋注》曰：殿前三阶也。上有弦歌声，音响一何悲！《论语》曰：子游为武城宰，闻弦歌之声。《说苑》，应侯曰：今日之琴，一何悲也！谁能为此曲？无乃杞梁妻。《琴操》曰：《杞梁妻叹》者，齐邑杞梁殖之妻所作也。殖死，妻叹曰：上则无父，中则无夫，下则无子，将何以立吾节？亦死而已。援琴而鼓之。曲终，遂自投淄水而死。清商随风发，中曲正徘徊。宋玉《长笛赋》曰：吟清商，追流徵。一弹再三叹，慷慨有馀哀。《说文》曰：叹，太息也。又曰：慷慨，壮士不得志於心也。不惜歌者苦，但伤知音稀。贾逵《国语注》曰：惜，痛也。孔安国《论语注》曰：稀，少也。原为双鸣鹤，奋翅起高飞。《楚辞》曰：将奋翼兮高飞。《广雅》曰：高，远也。

　　涉江采芙蓉，兰泽多芳草。采之欲遗谁？所思在远道。《楚辞》曰：折芳馨兮遗所思。还顾望旧乡，长路漫浩浩。郑玄《毛诗笺》曰：回首曰顾。同心而离居，忧伤以终老。《周易》曰：二人同心。《楚辞》曰：将以遗兮离居。《毛诗》曰：假寐永叹，维忧用老。明月皎夜光，促织鸣东壁。《春秋考异邮》曰：立秋趣织鸣。宋均曰：趣织，蟋蟀也。立秋女功急，故趣之。《礼记》曰：季夏，蟋蟀在壁。玉衡指孟冬，众星何历历。《春秋运斗枢》曰：北斗七星，第五曰玉衡。《淮南子》曰：孟秋之月，招摇指申。然上云促织，下云秋蝉，明是汉之孟冬，非夏之孟冬矣。《汉书》曰：高祖十月至霸上，故以十月为岁首。汉之孟冬，今之七月矣。白露沾野草，时节忽复易。《礼记》曰：孟秋之月，白露降。《列子》曰：寒暑易节。秋蝉鸣树间，玄鸟逝安適。《礼记》曰：孟秋，寒蝉鸣。又曰：仲秋之月，玄鸟归。郑玄曰：玄鸟，燕也。谓去蛰也。《吕氏春秋》曰：国危甚矣，若将安適。高诱曰：適，之也。复云秋蝉玄鸟者，此明实候，故以夏正言之。昔我同门友，高举振六翮。《论语》曰：有朋自远方来，不亦乐乎！郑玄曰：同门曰朋。《韩诗外传》盖桑曰：夫鸿鹤一举千里，所恃者六翮耳。不念携手好，弃我如遗迹。《毛诗》曰：惠而好我，携手同车。《国语》楚斗且语其弟曰：灵王不顾於民，一国弃之，如遗迹焉。南箕北有斗，牵牛不负轭。言有名而无实也。《毛诗》曰：维南有箕，不可以簸杨，维北有斗，不可以挹酒浆。睆彼牵牛，不以服箱。良无盘石固，虚名复何益？良，信也。《声类》曰：盘，大石也。

　　冉冉孤生竹，结根泰山阿。竹结根於山阿，喻妇人讬身於君子也。《风赋》曰：缘太山之阿。与君为新婚，兔丝附女萝。毛苌《诗传》曰：女萝，松萝也。《毛诗草木疏》曰：今松萝蔓松而生，而枝正青。兔丝草蔓联草上，黄赤如金，与松萝殊异。此古今方俗，名草不同，然是异草，故曰附也。兔丝生有时，夫妇会有宜。《苍颉篇》曰：宜得其所也。千里远结婚，悠悠隔山陂。《说文》曰：陂，阪也。思君令人老，轩车来何迟！伤彼蕙兰花，含英扬光辉。过时而不采，将随秋草萎。《楚辞》曰：秋草荣其将实，微霜下而夜殒。君亮执高节，贱妾亦何为？《尔雅》曰：亮，信也。

　　庭中有奇树，绿叶发华滋。蔡质《汉官典职》曰：宫中种嘉木奇树。攀条折其荣，将以遗所思。遗所思，已见上文。馨香盈怀袖，路远莫致之。王逸《楚辞注》曰：在衣曰怀。《毛诗》曰：岂不尔思，远莫致之。《说文》曰：致，送诣也。此物何足贡？但感别经时。贾逵《国语注》曰：贡，献也。物或为荣，贡或作贵。

　　迢迢牵牛星，皎皎河汉女。牵牛，已见上文。《毛诗》曰：维天有汉，监亦有光。跂彼织女，终日七襄。虽则七襄，不成报章。毛苌曰：河汉，天河也。纤纤擢素手，札札弄机杼。纤纤，已见上文。终日不成章，泣涕零如雨。不成章，已见上句注。《毛诗》曰：瞻望弗及，泣涕如雨。河汉清且浅，相去复几许？盈盈一水间，脉脉不得语。《尔雅》曰：脉，相视也。郭璞曰：脉脉，谓相视貌也。

　　回车驾言迈，悠悠涉长道。《毛诗》曰：驾言出游。又曰：悠悠南行，顺彼长道。四顾何茫茫，东风摇百草。《庄子》曰：方将四顾。王逸《楚辞注》曰：茫茫，草木弥远，容貌盛也。所遇无故物，焉得不速老？盛衰各有时，立身苦不早。人生非金石，岂能长寿考？《韩子》曰：虽与金石相弊，兼天下未有日也。奄忽随物化，荣名以为宝。化，谓变化而死也。不忍斥言其死，故言随物而化也。《庄子》曰：圣人之生也天行，其死也物化。

　　东城高且长，逶迤自相属。城高且长，故登之以望也。王逸《楚辞注》曰：逶迤，长貌也。回风动地起，秋草萋已绿。四时更变化，岁暮一何速！《周易》曰：四时变化而能久成。《毛诗》曰：岁聿云暮。《尸子》曰：人生也亦少矣，而岁往之亦速矣。《晨风》怀苦心，《蟋蟀》伤局促。《毛诗》曰：鸩彼晨风，郁彼北林，未见君子，忧心钦钦。《苍颉篇》曰：怀，抱也。《毛诗序》曰：《蟋蟀》，刺晋僖公俭不中礼。《汉书》景帝曰：局促效辕下驹。荡涤放情志，何为自结束？燕赵多佳人，美者颜如玉。燕赵二国名也。《楚辞》曰：闻佳人兮召予。《神女赋》曰：苞温润之玉颜。被服罗裳衣，当户理清曲。如淳《汉书注》曰：今乐家五日一习乐，为理乐也。音响一何悲，弦急知柱促。驰情整中带，沈吟聊踯躅。中带，中衣带。整带将欲从之。毛苌《诗传》曰：丹朱中衣。《说文》踯躅，住足也。踯躅与蹢躅同。思为双飞燕，衔泥巢君屋。

　　驱车上东门，遥望郭北墓。上东门，已见阮籍《咏怀诗》。应劭《风俗通》曰：葬於郭北北首，求诸幽之道也。白杨何萧萧，松柏夹广路。《白虎通》曰：庶人无坟，树以杨柳。《楚辞》曰：风飒飒兮木萧萧。仲长子《昌言》曰：古之葬者，松柏梧桐，以识其坟也。下有陈死人，杳杳即长暮。《庄子》曰：人而无人道，是之谓陈人也。郭象曰：陈，久也。《楚辞》曰：去白日之昭昭，袭长夜之悠悠。潜寐黄泉下，千载永不寤。服虔《左氏传注》曰：天玄地黄，泉在地中，故言黄泉。浩浩阴阳移，年命如朝露。《神农本草》曰：春夏为阳，秋冬为阴。《庄子》曰：阴阳四时运行。《汉书》李陵谓苏武曰：人生如朝露。人生忽如寄，寿无金石固。如寄，已见上文。万岁更相送，圣贤莫能度。服食求神仙，多为药所误。不如饮美酒，被服纨与素。《范子》曰：白纨素出齐。

　　去者日以疏，生者日以亲。《吕氏春秋》曰：死者弥久，生者弥疏。出郭门直视，但见丘与坟。《白虎通》曰：葬於城郭外何，死生异别，终始异居。古墓犁为田，松柏摧为薪。白杨多悲风，萧萧愁杀人。《楚辞》曰：哀江介之悲风。又曰：秋风兮萧萧。思还故里闾，欲归道无因。

　　生年不满百，常怀千岁忧。《孙卿子》曰：人生无百岁之寿，而有千岁之信士，何也。曰：以夫千岁之法自持者，是乃千岁之信士矣。昼短苦夜长，何不秉烛游？为乐当及时，何能待来兹？《吕氏春秋》曰：今兹美禾，来兹美麦。高诱曰：兹，年。愚者爱惜费，但为后世嗤。《说文》曰：嗤，笑也。仙人王子乔，难可与等期。《列仙传》曰：王子乔者，太子晋也。道人浮丘公接以上嵩高山。

　　凛凛岁云暮，蝼蛄夕鸣悲。《说文》曰：凛，寒也。岁暮，已见上注。《方言》曰：南楚或谓蝼蛄为蝼。《广雅》曰：蝼，蝼蛄也。凉风率已厉，游子寒无衣。《礼记》曰：孟秋之月凉风至。杜预《左氏传注》曰：厉，猛也。《毛诗》曰：无衣无褐，何以卒岁？锦衾遗洛浦，同袍与我违。《毛诗》曰：角枕粲兮，锦衾烂兮。又曰：岂曰无衣，与子同袍。独宿累长夜，梦想见容辉。良人惟古懽，枉驾惠前绥。良人念昔之懽爱，故枉驾而迎己。惠以前绥，欲令升车也。故下云携手同车。《孟子》曰：齐人一妻一妾而处室者，其良人出，必厌酒肉。刘熙曰：妇人称夫曰良人。《礼记》曰：婿出，御妇车，而婿授绥，御轮三周。原得常巧笑，携手同车归。《毛诗》曰：巧笑倩兮，携手同归。见上注。既来不须臾，又不处重闱。《楚辞》曰：何须臾而忘反。亮无晨风翼，焉能凌风飞？《尔雅》曰：晨风，鹯也。《庄子》曰：鹊凌风而起。眄睐以適意，引领遥相睎。徙倚怀感伤，垂涕沾双扉。

　　孟冬寒气至，北风何惨栗！《毛诗》曰：二之日栗冽。毛苌曰：栗冽，寒气也。愁多知夜长，仰观众星列。三五明月满，四五詹兔缺。《礼记》曰：地秉阴窍於山川，播五行於四时，和而后月生也，是以三五而盈，三五而阙。《春秋元命苞》曰：月之为言阙也。两说以詹诸与兔。然詹与占同，古字通。客从远方来，遗我一书札。《说文》曰：札，牒也。上言长相思，下言久离别。置书怀袖中，三岁字不灭。《韩诗外传》曰：赵简子少子名无恤，简子自为书牍使诵之。居三年，简子坐青台之上，问书所在，无恤出其书於左袂，令诵习焉。一心抱区区，惧君不识察。李陵与苏武书曰：区区之心，窃慕此尔。《广雅》曰：区区，爱也。客从远方来，遗我一端绮。绮，已见上文。相去万馀里，故人心尚尔。郑玄《毛诗笺》曰：尚，犹也。《字书》曰：尔，词之终耳。文采双鸳鸯，裁为合懽被。著以长相思，缘以结不解。郑玄《仪礼注》曰：著，谓充之以絮也。郑玄《礼记注》曰：缘，饰边也。以胶投漆中，谁能别离此。《韩诗外传》，子夏曰：实之与实，如胶与漆，君子不可不留意也。

　　明月何皎皎，照我罗床帏。《毛诗》曰：月出皎兮。忧愁不能寐，揽衣起徘徊。《毛诗》曰：耿耿不寐。客行虽云乐，不如早旋归。《毛诗》曰：言旋言归。出户独彷徨，愁思当告谁。《毛诗序》曰：彷徨不忍去。引领还入房，泪下沾裳衣。引领，已见上文。

　　【与苏武三首（五言）】

　　※李少卿《汉书》曰：李陵，字少卿，少时为侍中建章监，善射，爱人。降匈奴，为右校王，病死。

　　良时不再至，离别在须臾。《论语·摘辅像谶》曰：时不再及。宋均曰：及，亦至也。须臾，已见上文。屏营衢路侧，执手野踟蹰。《国语》申胥曰：昔楚灵王独行屏营，《毛诗》曰：执子之手。又曰：搔首踟蹰。仰视浮云驰，奄忽互相逾。风波一失所，各在天一隅。言浮云之驰，奄忽相逾，飘飖不定，逮乎因风波荡，各在天之一隅。以喻人之客游飞薄亦尔。长当从此别，且复立斯须。《礼记》君子曰：礼乐不可斯须去身。郑玄曰：斯须，犹须臾也。欲因晨风发，送子以贱躯。晨风，早风。言欲因风发而己乘之以送子也。《楚辞》曰：乘回风兮远游。

　　嘉会难再遇，三载为千秋。《琴操》曰：《邹虞》者，邵国之女所作也。古者役不逾时，不失嘉会。临河濯长缨，念子怅悠悠。夫冠缨，仕子之所服，濯之以远游。今因远游而感逝川，故增别念也。远望悲风至，对酒不能酬。行人怀往路，何以慰我愁。毛苌《诗传》曰：怀，思也。独有盈觞酒，与子结绸缪。《毛诗》曰：绸缪束薪。毛苌曰：绸缪，缠绵之貌也。

　　携手上河梁，游子暮何之？《楚辞》曰：浮云兮容与，导予兮何之也。徘徊蹊路侧，悢々不得辞。《广雅》曰：悢々，恨也。行人难久留，各言长相思。安知非日月，弦望自有时。刘熙《释名》曰：弦月半之名也。其形一旁曲，一旁直，若张弓弛弦也。望，月满之名也。月大十六日，月小十五日，日在东，月在西，遥相望也。努力崇明德，皓首以为期。《周易》曰：利用安身，以崇德也。毛苌《诗传》曰：崇，终也。《尚书》曰：先王既勤用明德。《声类》曰：颢，白首貌也。皓与颢古字通。
  </div>
  <div class="pagination">
   <a href="文选注_page31.html">
    上一页
   </a>
   <span>
    ...
   </span>
   <a href="文选注_page27.html">
    27
   </a>
   <a href="文选注_page28.html">
    28
   </a>
   <a href="文选注_page29.html">
    29
   </a>
   <a href="文选注_page30.html">
    30
   </a>
   <a href="文选注_page31.html">
    31
   </a>
   <span class="current-page">
    32
   </span>
   <a href="文选注_page33.html">
    33
   </a>
   <a href="文选注_page34.html">
    34
   </a>
   <a href="文选注_page35.html">
    35
   </a>
   <a href="文选注_page36.html">
    36
   </a>
   <a href="文选注_page37.html">
    37
   </a>
   <span>
    ...
   </span>
   <a href="文选注_page33.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
