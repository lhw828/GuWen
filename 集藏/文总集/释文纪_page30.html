<!DOCTYPE html>
<html>
 <head>
  <meta charset="utf-8"/>
  <title>
   释文纪 - 第 30 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   释文纪 - 第 30 页/共 43 页
  </h1>
  <div class="content">
   昔炎皇肇训稷正修官信矣民天之言诚哉国宝之义自非道登正觉安住于大般湼槃行在真空深入于无为般若则菩萨应化咸同色身诸佛净土皆为揣食证常住者爰讫乳麋补尊位者犹假香饭亦有三心未灭七反余生应防天宫就斋龙海况复才居地转咸憩珠庭固以皆种仙禾并资灵粟者矣法师常愿以智慧火烧烦恼薪暜施众生同餐甘露况复安居自恣硕学高年或次第于王城犹栖遑于贫里迦留乞防苦用神通须提请饭致贻词责于是思营众业愿造坊厨庶使应供之僧皆同自然之食升堂济济无劳四辈之类高廪峨峨恒有千食之僃其外铁市铜街青楼紫陌辛家黑白之里甲第王侯之门莫不供施相高资储转众法师善巧方便沤和舍罗敎授滋生随年増长假使桑林不雨瓠水扬波犹厌稲梁永无饥乏加以五盐俱足七菜芳软防类天厨果同香树羮鼎之大殷王未逢糜镬之深齐都非拟昆吾在次皆鸣鹫岭之钟旸谷初升同洗龙池之鉢
　　东阳防林寺傅大士碑
　　自修禅远壑絶粒长斋非服流霞若食朝沆姜嫄所履天歩可以为俦河流大屐神足宜其相比夫以连城之宝照庑之珍野老怪而相捐工人迷而不识昔汉皇受道栾大不臣魏祖优贤杨叟如客河上之老轻举临于孝文台下之人高尚加于灮武五胡内赑苍鵞之兆未萌四海横流夷羊之牧匪见滴海未尽其辞悬河不穷其义伯阳之徳贞柏纪于濑乡仲尼之道高碑书于鲁县亦有扬雄弟子郑门人俱述清猷载刋石铭曰来仪上国抗礼承明妙辩无相深言不生撞钟比説击鼔慙英乐论天口谁其与京乍见仙掌爰标神足色艶沉檀香逾薝卜噭噭门人承师若亲寜焚软叠弗燎香薪合窟为窆方坟以堙须弥巨海变灰扬尘净土无壊灵仪自真何时踊塔复覩金身
　　齐国宋司徒寺碑
　　无色之外方为化城非想之中犹称火宅若夫众生无尽世界无穷芬若披莲逺如散墨善才童子南行未窥目连沙门北游不见一一刹土皆由业縁万万僧只终非常乐天宫蹇产犹倾四大之风魔殿崔嵬终惧三灾之火朱楼宝塔辉焕争蕐既义畅中土道流遐域显默同归蕐夷俱慕自枕石漱流始终一槩悟智交养三十余年春秋八十三古人云道存人亡法师之谓凡我门徒感风徽之缅邈伤悟之永灭敢以浅见扬徳金石铭曰九流依真三乗归佛道往絶迹慈还接物孰是发防昭我慧日摄乱以定辟邪以律秦皇雄感蔽理通情王孙徧解逺滞生夫子之悟万刼独明寒暑递易悲欣臯壤秋蓬四转春鸿五响孤松独秀徳音长徃节有推迁情无遗想【递一作迭】
　　四无畏寺刹下铭
　　皇帝升干行于九五辟世界于三千神人开锦石之山小国献栴檀之柱乃命将作修成梵宫复殿重轩凌霄负汉慈训宫朝文母协道方只钟爱东平更逾燕后若夫外家问讯遥疑绿褠御者衣服曽无防绣咸倾宝饰用构支提僧若檀林寺同只苑辞曰
　　宝盖王子金轮托生皇家茂戚抑有齐名业水余润灾风所惊徒悲马角孰献鸡鸣奈苑初筑庵园重成金台日丽玉殿云平梵众朝礼天歌夜清蜂疑畵壁雀避雕楹福履斯大皇基永祯众生不尽宝刹无倾
　　报徳寺刹下铭
　　昔者明王大孝感动神只助月致景星之祥非烟流庆云之色然而严敬之道惟事尽于配天明发之懐诚不过于飨帝岂如以梵宫之乐资乎庙堂净土之因归于园寝虽复青云谯郡之境碧泉舂陵之乡上防懐凝重未曽游陟年将志学即事登庸宣力淮浔属有嘉梦其梦也毕陌敞桥山屈盘气象灵长风烟腾溥使队双表其高百寻左则青龙蟠蜿右则白虎蹲踞轩辕之驾譬婉婉而多慙吴王之坟状眈眈而非拟有人指其地云此是国陵自尔迄永定初其间二十有余年至嵗纪频移崇茔乃作观其山川形势王相徴图瞻拜髙峦宛如前梦大矣哉孝弟之至通于神明者与铭曰
　　壮矣金表傍依壖垣高连防霓极睇翔鶤梵偈宵唱云花昼飜三心断缚六道除怨赵梦天乐秦游帝阍王灵在上巨胜奚论福被羣品俱排大昏皇家七百于万维孙【并艺文类聚】
　　徐孝克【陵从弟国子祭酒】
　　天台山修禅寺智顗禅师放生碑
　　夫大易无体品类所以咸亨太一无名至人于是设教仰观俯法远取旁求兼三以才吹万惟物建官台铉则五岳作镇辨方伯牧故四渎分流辟伊阙覧八纮凿龙门陂九泽播厥习险因之以利民相土卜洛树之以君长坎之时用大矣哉我皇帝作圣凝神乘图御箓无为无欲道契汾阳垂拱垂衣徳隆至治辰象贞明管灰合序方外无虞海内有截被风雅于华戎盛雍熈于曩代巍巍乎难得而称者也至如灮啓法式荣敷道树化章十善济四生天台修禅寺智顗禅师蔬练自居苦节行矣奉扬皇风总持像季禅师俗姓陈氏颍川人也乃有妫之后焉四友惊座逖听多美六竒爵世载其贤祖诠早世父起祖梁使持节散骑常侍益阳县开国侯禅师童真出家聪敏易悟寓居荆陜游化幽并自北徂南兼行禅智禹穴将探台山是卜白鸡路出青髓岩开攀桂结宇萧然憩止林交五栁既馥栴檀之氛塔现三层终县水精之色云崖天乐不鼔自鸣石室金容无形畱影秀岭嵚崟浪波浩瀚洪涛蜃气冐逺包空巨壑乔松干云翳日翔集飞走丛育珍怪地中藏玉观曲枝而易辨渊内沈珠见圆流而可别神通开士如意桑门振锡呪泉腾空舞鉢受丹仙客泛急水而时来避官眞人乘廻风而迥至厥土宏丽灵谶斯在禅师福慧镃基声灮利益宣猛将军临海内史计尚儿子勳之胄世显方术卖药登闻于昔汉剖符作守即此明时请转法轮讲金灮明经一部前云骑将军临海内史陈思展及其犹子陈要卿等即土人也戎章衣绣优秩家邦奉屈禅师次讲法蕐经典白牙团扇初开律藏之门玉柄麈尾旁阐经王之偈系珠始训亲友醉除梦鼔将鸣梵魔疑遣因廼双明诫劝广辩殃福尚儿仍奨谕簄主严续祖羊公贺等羣贤凡百君子信誓斯立丹诚恪勤白业谐辩嗟如棠之徃累叹钓濮之来縁各舍簄业及鱼梁等合六十三所二縁树下悬唱善哉五旬座上遥闻弹指巨海无际一时清谧众生无边同荷安快掌擎世界未粤难思手把虚空非名希有桂阳王殿下皇枝之贵思懋间平情崇孔释吐悬河之防击节证明示半月之形深心随喜五侯三杰曾不间然黄髪青衿咸同踊跃藏诸篆素青编落简树以贞碑芳声靡絶假令山止海运惠施之美犹传龟吉筮凶镌勒之功无毁孝克才慙十倍学惰三余春搜秋狝久捐染截书绅畵地曾何图冩虽复张池竝黑宁拟妙辞岘石徒刋非能堕泪仰熏心之上善羡山水之清音寸志片言乃为铭曰
　　设位观像剖极开浑荡荡为大苍苍以尊膏川泪渎地脉河源导疏咨禹葢取维轩嗟乎坎德至矣坤元淳风乐土君临御防明明孝治穆穆圣主道冠当今功高前古庆协嘉瑞美均击拊仁沾动植泽及遐宇释种高族身资瓢蓛匪慕分圭归心染服辞彼縁虑言旋幽谷志托松筠形随槁木七觉善诱五禅清肃无逺弗届无思不服将军邦宰肩印销罪淑女良夫民业珍贿靡宏十明宁追百倍不见所欲忘懐无待各舍货泉同成佛海泱漭冥防瞻眺唯空屛师送雨列子扬风鲲鳞以北极外之东远水□日曾波驾蓬地上之比山下之防泾清渭浊朝宗防同天台维节林泉搔屑顶列三辰峯危九折布高防神状殊洁响若奔雷皎如素雪隆冬不凝炎旱无竭石桥杳邈晨晖映彻仰止青霄俯临丹穴鸟路云通人途径絶渤澥难边含情沂沿嗷嗷岌岌万万千千鼔鳃掉尾相望自然壁网无挂任钩不牵歌舼静拽飨俎停羶行满业大生为最断树诚规翳樊斯诫哙参灵鹤敬康神蔡随感明珠于期轩葢嘉防信征潜腾是赖逝矣虞渊波澜易迁髙岸深谷蓬海桑田石余几拂芥尽何年大地将陨须弥洞然风倾今际火及初禅猗与水性报转常圆【国清百録　春搜秋狝南藏作秋莬春蒱】
　　营湼槃忏诗序【诗纪作江总】
　　祯明二年仲冬摄山栖霞寺布法师只尔待终余以此月十七日宿昔入山仰为师氏营湼槃忏还途有此作【广明集】
　　沈君理【字仲伦吴兴人歴尚书右仆射】
　　请智顗讲法蕐疏【太建元年君理请顗居瓦官开法蕐经题】
　　仪同公菩萨戒弟子吴兴沈君理和南窃闻大乘者大士之所乗也高广暜运直至道场复作四依周旋六道仰惟德厚深防经文于五誓之初请开法蕐题一夏内仍就剖释道俗咸瞻延伫嘉唱慈悲利益不违本誓耳谨和南【国清百録】
　　陈暄【义兴国山人通直散骑常侍】
　　征智顗奏【宣帝问羣臣释门名胜暄奏自天台征入都】
　　瓦官禅师徳迈风霜禅镜渊海昔在京邑羣贤所宗今髙歩天台法云东蔼愿陛下诏之还都使道俗咸荷【续高僧传】
　　虞荔【字山披会稽余姚人东扬州大中正】
　　梁同泰寺刹下铭
　　戒香芬馥气胜懐兰智过陆离威逾交轧敞慧日于重云浚法流于巨海严此三驾用拔畏涂漾彼六舟拯诸沦溺但以一人入道波旬之宫巳震十地心毒龙之菑竞起重栾布濩积栱峻嶒神山岳岳俯雕槛于霞外宝铎锵锵韵钧天于云表雷雨杳冥而未半扶桑灮胐而先明迢亭峻极特立千仞灼烁峥嵘灮镜八表若日殿之烛太空似星宫之搆辰极辞曰
　　层防复陆广殿穹崇涂金钿玉映日疏风【艺文类聚】
　　傅縡【字冝事北地灵州人右卫将军】
　　明道论【縡笃信佛教从兴皇惠朗法师受三论尽通其学时有大心暠法师着无诤论以诋之縡乃为明道论用释其难其略曰】
　　无诤论言比有三论者雷同诃诋恣言罪状歴毁诸师非斥众学论中道而执偏心语忘懐而竞独胜方学数论更为雠敌雠敌既构诤鬬大生以此之心而成罪业罪业不止岂不重増生大苦聚集答曰三论之兴为日久矣龙树创其源除内学之偏见提婆扬其防荡外道之邪执欲使大化流而不壅风阐而无坠其言旷其意逺其道博其流深斯固龙象之腾骧鲲鹏之抟运蹇乘决羽岂能觖望其间哉顷代浇薄时无旷士茍习小学以化防心渐染成俗遂迷正路唯竞穿凿各肆营造枝叶徒繁本源日翳一师觧释复异一师更改旧宗各立新意同学之中取寤复别如是防转添糅倍多总而用之心无的准择而行之何者为正岂不浑沌伤窍嘉树弊牙虽复人説非马家握灵虵以无当之巵同畵地之饼矣其于失道不亦冝乎摄山之学则不如是守一遵本无改作之过约文申意杜臆断之情言无预説理非宿搆覩縁尒乃应见敌然后动纵横络绎忽怳杳冥或弥纶而不穷或消散而无所焕乎有文章踪朕不可得深乎不可量即事而非逺凡相酬对随理详覈有何嫉诈干犯诸师且诸师所説为是可毁为不可毁若可毁者毁固为衰若不可毁毁自不及法师何独蔽护不听毁乎且教有大小备在圣诰大乗之文则指斥小道今大法宁得不言大乘之意邪斯则褒贬之事从放学与夺之辞依经议论何得见佛説而信顺在我语而忤逆无诤平等心如是邪且忿恚烦恼凡夫恒性失理之徒率皆有此岂可以三修未惬六师懐恨而蕴湼槃妙法永不宣扬但冀其忿愤之心既极恬淡之寤自成耳人面不同其心亦异或有辞意相反或有心口相符岂得必谓他人説中道而心偏执巳行无诤外不违而内平等雠敌鬬讼岂我事焉罪业聚集鬬诤者所畏耳无诤论言摄山大师诱进化导则不如此即习行于无诤者也导悟之德既徃淳一之风已浇竞胜之心呵毁之曲盛于兹矣吾愿息诤以通道譲胜以忘徳何必排拂异家生其恚怒者乎若以中道之心行于成实亦不能诤若以偏着之心説于中论亦得有诤固知诤与不诤偏在一法答曰摄山大师实无诤矣但法师所赏未衷其节彼静守幽谷寂尔无为凡有训勉莫匪同志从容语嘿物无间然故其意虽深其言甚约今之敷畅地势不然处王城之隅居聚落之内呼吸顾望之客唇吻纵横之士奋锋颖励羽翼明目张胆被坚执鋭骋异家衒别解窥伺间隙邀冀长短与相酬对捔其轻重岂得默默无言唯唯应命必须掎摭同异发擿玼瑕忘身而道忤俗而通教以此为病益知未逹若令大师当此之地亦何必默巳而为法师所贵耶法师又言吾愿息诤以通道譲胜以忘德道徳之事不止在诤与不诤譲与不譲也此语直是人间所重法师慕而言之竟未知胜若为可譲也若他人道高则自胜不劳譲矣他人道劣则虽譲而无益矣欲譲之辞将非虚设中道之心无防不可成实三论何事致乖但须息守株之觧除胶柱之意是事皆中也来防言诤与不诤偏在一法何为独褒无诤耶讵非矛楯无诤论言耶邪正得失胜负是非必生于心矣非谓所説之法而有定相论胜劣也若异论是非以偏着为失言无是无非消彼得失以此论为胜妙者他论所不及此亦为失也何者凡心所破岂无心于能破则胜负之心不忘宁不存胜者乎斯则矜我为得弃他之失即有取舍大生是非便是増诤答曰言为心使心受言诠和合根尘鼔动风气故成语也事必由心实如来説至于心造伪以使口口行诈以应心外和而内险言随而意逆求利养引声名入道之人在家之士斯辈非一圣人所以曲陈敎诫深致防杜説现在之殃咎叙将来之患害此文明着甚于日月犹有忘爱躯冒峻制蹈汤炭甘虀粉必行而不顾也岂能悦无诤之作而囘首革音耶若道之人宣化之士心知胜也口言胜也心知劣也口言劣也亦无所苞藏亦无所忌惮但直心而行之耳他道虽劣圣人之教也已德虽优亦圣人之教也我胜则圣人胜他劣则圣人劣圣人之优劣葢根縁所冝尔于彼于此何所厚薄哉虽复终日按劒极夜击柝瞠目以诤得失作气以求胜负在谁处乎有心之与无心徒欲分别虚空耳何意不许我论説而使我谦退此谓鹪鹏已翔于寥廓而虞者犹窥薮泽而求之嗟乎丈夫当斯道矣无诤论言无诤之道通于内外子所言须诤者此用末而救本失本而营末者也今为子言之何则若依外典寻书契之前至淳之世朴质其心行不言之教当于此时民至老死不相徃来而各得其所复有何诤乎固知本来不诤是物之真矣答曰诤与无诤不可偏执本之与末又安可知由来不诤宁知非末于今而诤何騐非本夫居后而望前则为前居前而望后则为后而前后之事犹如彼此彼呼此为彼此呼彼为彼彼此之名的居谁处以此言之万事可知矣本末前后是非善恶可恒守邪何得自信聪明废他耳目夫水泡生灭火轮旋转入牢穽受覊绁生忧畏起烦恼其失何哉不与道相应而起诸见故也相应者则不然无为也无不为也善恶不能偕而未曾离善恶生死不能至亦终然在生死故得永离而任放焉是以圣人念绕桎之不脱愍黏胶之难离故慇懃教示僃诸便巧希向之徒渉求有类虽驎角难成象形易失宁得不髣髴遐路勉励短晨且当念已身之善恶莫揣他物而欲分别而言我聪明我知见我计校我思惟以此而言亦为踈矣他人者实难测或可是凡夫真尔亦可是圣人俯同时俗所冝见果报所应覩安得肆胷衿尽情性而生讥诮乎正应虚已而游乎世俛仰于电露之间耳明月在天众水咸见清风在林羣籁毕响吾岂逆物哉不入鲍鱼不甘腐防吾岂同物哉谁能知我共行斯路浩浩堂堂乎岂复见有诤为非无诤为是此则诤者自诤无诤者自无诤吾俱取而用之宁劳法师费功夫防笔纸但申于无诤弟子疲唇舌消晷漏唯对于明道戏论于糟粕哉必欲且考真伪蹔观得失无过依贤圣之言检行藏之理始终硏究表里综覈使浮辞无所用诈道自然消请待后筵以观其妙矣【陈书】释文纪巻三十
　　钦定四库全书
　　释文纪巻三十一
　　明　梅鼎祚　辑
　　陈【二】
　　江总【字总持济南考城人歴陈尚书令终隋上开府】
　　羣臣请陈武帝忏文
　　某位某甲稽和南十方三世一切诸佛十方三世一切尊法十方三世一切贤圣见前大徳僧皇帝某菩萨睿哲聪明广渊齐圣心若虚空照穷般若发大誓荷负众生神道防昌膺兹景业百王既季运属艰难五岳维尘六军日动劬劳在念有切皇心既而深悟苦空极信无我宝台蕐柱本非实録贼城楼橹苦具兹多遂坐道场静居禅室坚固善本具足檀那石壁山河珍车象马头目髓脑妻子国城銮辂龙章翠帐玉几福徳所感威惠所及莫不肃然大舍供养三尊便欲拂衣崆峒高歩六合到林间而宴坐与释众而同游紫微虚宫黄屋旷位上灵耸动厚土怔惶弟子等身纒爱惑业搆烦恼天生烝民树以司牧惵惵黔首非后罔戴岂容至尊居万乘而伸独徃之情应在帝王而为布衣之事且蛮夷猾夏冦贼奸宄燧人警职日照甘泉之火四郊多垒未肆楼船之威若使七圣遂迷窅然汾水之上八骏沃若方在瑶池之滨则天下何依羣臣莫奉宗社庙堂有废彞则弟子不胜狼狈之切谨舍如干钱如干物仰嚫三宝大众奉赎皇帝及诸王所舍悉还本位伏愿十方三宝见前大徳僧以慈悲力用无碍心坐道放灮显扬宣説欢喜和合超然降许当使皇帝望云望日之姿与南山等固乃圣乃神之徳与北极同尊中宫后妃之星金桢玉干之戚穷积善之庆尽万嵗之欢玉銮廻镳金门洞啓百辟翘首缙绅竝愿尘劳与云沴俱销亿兆与天地同泰慊慊丹愚敢以死请弟子某和南【广明集】金陵摄山栖霞寺碑文幷铭【陈李霈书宋赐金紫沙门懐则重书】
　　葢闻天有神宫地云灵府桑钦博记始叙四衢之塔金朔着经因知千歩之寺至如峯形甑累岫势堂密亦乌足言哉南徐州琅琊郡江乘县界有摄山者其状如繖亦名繖山尹先生记曰山多药草可以摄养故以摄为名焉南瞻旧落顾悌镇戍之坞北望荒村扈谦卜筮之宅此山西南隅有外道馆地俄而疫痢磨灭三清法未明五怖之灾万善开宗遂变四禅之境倐见齐居士平原明僧绍空解渊防至理高妙遗荣轩冕遁迹岩穴宋太始中尝游此山仍有终焉之志村民野老竞来諌曰山多猛虎毒蛇所以久絶行践僧绍曰毒中之毒无过三毒忠信可蹈水火猛兽亦何能为乃刋木驾峯薙草开迳披拂蓁梗结搆茅茨廿许年不事人世渡河息防扰箧无意皆曰诚至所感有法度禅师家本黄龙来防白社梵行殚苦法性纯僃与僧绍冥契甚善尝于山舍讲无量寿佛经中夜忽有金灮照室灮中如有台馆形像岂止一念之间人王照其香葢八未曽有渊石朗其夜室于是居士遂舍本宅欲成此寺卽齐永明七年正月三日度上人之所搆也山情率易野制疎朴崖檐峻絶涧戸幽防卉木滋荣四时助其雕绮烟霞舒巻五色成其藻绚居士尝梦此岩有如来灮彩又因闲居依稀目见昔宝海梵志睡覩花台智猛比丘行逢影窟故知神应非逺灵相斯在居士有懐创造俄而物故其第二子仲璋为临沂令克荷先业庄严龛像首于西峯石壁与度禅师镌造无量寿佛坐身三丈一尺五寸通座四丈幷二菩萨倚高三丈三寸若乃图冩瓌竒刻削宏壮莲花莹目石镜沈晖藕丝萦髪云崖失彩顶日流影东方韬其大明面月驰灮西照匿其成魄大同二年龛顶复放灮灮色身相晃若炎山林间树下赩如火殿禅师自识终期欣瞻瑞应以建武四年于此寺顺寂岂非六和精进十念允谐向沐宝池方登金地者也齐文惠太子豫章文献王竟陵文宣王始安王等慧心开发信力明悟各舍泉贝共成福业宋太宰江夏王霍姬藩闺内徳齐雍州刺史田奂方牧贵臣深晓正见妙识来果竝于此岩阿广収财施琢磨巨石影拟法身梁太尉临川靖惠王道契真如心檀宻见此山制置踈阔功用稀少以天监十年八月爰撒帑藏复加莹饰缋以丹青镂之铣璗五分照发千轮啓焕排天堂庑玉露分色接岫轩墀翠微布影八定之侣歩纤草而扬梵三慧之徒挹飞泉而动色喜园凝静岂傲吏之凡游深谷虚非愚公之俗路是以王公缙绅之辈郎吏胥史之属歩林壑陟臯壤升精舍拜道场莫不洗涤无明澣濯嚣暗非直心之砥路孰能如斯者乎慧振法师志业该练心力精确度上人将就迁神深相嘱付法师聿修厥绪劝助众功基业田园多所创置先有名徳僧朗法师者去乡辽水问道京师清规挺出硕学精诣早成波若之性夙植尸罗之本阐方等之指归中道之宗致北山之北南山之南不游皇都将渉三纪梁武皇帝能行四等善悟三空以法师累降征书确乎不防天监十一年帝乃遣中寺释僧懐灵根寺释慧令等十僧诣山谘受经论大义贾谊曰学圣道如日之明孙卿曰登高山知天之峻今之探赜其此之谓南兰陵萧眕幽栖抗志独法絶羣遁世兹山多歴年所临终遗言葬法师墓侧还符田豫托西门之冢更似梁鸿偶要离之瘗又按搜神録云楚靳神在今临泝县齐永明初神诣法度道人受戒自通曰靳尚即楚大夫之灵也大同元年二月五日神又现形着菩萨巾披袈裟闲雅甚都来入禅堂请寺众説法昆岭之中百神所在首阳之路八驷竝驱未有修净界之品诣得道之僧整忍辱之衣入安禅之室是知名山火泽灵异凭依者矣慧布法师防落烦恼早出尘劳律仪明白贞节峻逺贯综三乘不自媒衒楷模七众无所诋诃曩日静憩钟岩余便觏止餐仁饮徳十有余年顷于摄阜受持珠戒佩服之敬虽敢怠于斯须汲引之劳且曷伸于报効矣夫言意难尽铅椠易凋固比河山莫如金石凡诸徴应幷预随喜并勒于碑左乃为颂曰漫漫心火冥冥世流论生若寄喻死如休三明未了十智难周尽缠痴爱岂离疮疣敬仰鸡足恭闻鹫头斯风可羡其路可由我开梵宇面壑临丘我图灵迹果植因修兼金畵缋泐石雕锼连云出没泄雨沈浮经行松磴禅坐蕙楼涧风长泻崖溜悬抽花台似雪夏室疑秋名僧宴息胜侣薰修三乘谓筏六度为舟金幢合葢宝驾驱辀地只来格天众追游五时无爽七防相侔辞题翠琰字勒银钩贤乎乐饵过客宜畱【此碑经唐防昌毁废后已曽重立至今其石断缺文字讹隐寺主僧契先购石依本冩之　康定元年三月十七日镌立　地云一作地之药草作草药猛虎作狼虎行践作行踪无意作无立布影作抽影之徒作之僧虚作虚京师作京蕐经论作三论菩萨作廾卅禅堂作禅室畵缋作缋畵】
　　大庄严寺碑
　　葢闻僧伽水滨波斯创以禅地醍醐山顶舍那肇其梵域此乃徃劫之胜因上方之妙范于是俯察地势悬之以水仰惟星极揆之以日百堵咸作千坊洞啓前望则红尘四合见三市之盈虚后睇则紫阁九重连双阙之耸峭加以园习欢喜水成功徳池溢甘露不因玉掌树揺音乐无待金奏薫罏夜爇遥来海岸之香法鼓早讙非动泗濵之石擢茎金表跨八万之俱成界道银绳面四衢而拓制厠璧缀珠凌丹霞而结宇雕光镂采望紫极而开轩俯看惊电影彻璢璃之道遥拖宛虹灮徧水精之域层楹刻桷风伯走而未升虚橑飞甍雨师攀而不逮铭曰灼烁金茎崔嵬银表翔鶤仰翥威鳯灵矫木宻连緜香泥缭绕日图檐外荷披栋杪翠落隂虬珠填阳鸟高僧累萃硕学滋多宣方等博综围陁皆伤寸晷竝悟尺波式旌镂碣无待雕戈标年刹土比数恒河
　　建初寺琼法师碑
　　夫智慧精进皆曰第一妙徳浄名竝称不二若乃斡五欲之泥觧六情之网御宝车之迹面香城之路荷像法引人伦惟此法师心力僃矣东山北山之部贯花散花之句并编栁成简题蒲就业学非全朔无待冬书师梦尹儒自知秋驾铭曰屑屑人世茫茫大千欲流心火意树身田老惊灵籥孔惜逝川三空莫辨二谛何诠佛日初照慈云不偏秋露寂灭莫系悠然
　　明庆寺尚禅师碑铭
　　百世之上百世之下含章隐璞明真照假空行巳无希音和寡不有耆徳谁其继者朗月灵悬高风独冩
　　懐安寺刹下铭
　　四聪睿后万行了因运光玉镜道茂金轮爰构灵刹地迹重闉迎风云表承露天津飞甍累栋嶙峋护持七众警卫百神筹销草木刼尽沙尘支提永固福业恒新变易东海长久北辰
　　优填像铭
　　如花譬象若火疑龙毫光此遇法相今逢眸云齿雪月貎金容大僊下降避席为恭
　　钟铭
　　凫氏之匠狃阳之铜图栾铸鑮刻兽镌虫声飞雪里韵切唇中遥符玉律逺杂金风朝惊鹫岭夜动龙宫冀凭慧业冥感神功百非洗荡万善招通长如五净永证三空
　　又
　　篆间镕刻栾上雕镌声齐法鼔响逸鸣楗舟移巨壑火壊初禅
　　香赞
　　海岸相传香流大千不吹自转将销更燃萦空杂雾散迥飞烟还符戒品薰修福田
　　花赞
　　池中宝花叶覆金沙逆风气乱映水灮斜散由天女卖乃王家若生心树愿结因牙
　　灯赞
　　宝灯夜开影徧花台烟抽细焰烬落轻灰珠慙色并月耻灮来一明暗室若遣尘埃【影一作灮】
　　幡赞
　　金幡化成揺荡相明留无定影散乃俱轻灮分绀殿采布香城恒知自转福与之生【并艺文类聚】
　　入摄山栖霞寺诗序
　　壬寅年十月十八日入摄山栖霞寺登岸极峭颇畅懐抱至徳元年癸卯十月二十六日又再游此寺布法师施菩萨戒甲辰年十月二十五日奉送金像还山限以时务不得恣情淹留乙巳年十一月十六日更获拜礼仍停山中宿永夜畱连栖神悚听但交臂不停薪指俄谢率制此篇以记歳月俾后来赏者知余山志
　　游摄山栖霞寺诗序
　　祯明元年太嵗丁未四月十九日癸亥入摄山展慧布法师忆谢灵运集还故山入石壁中寻昙隆道人有诗一首十一韵今此拙作仍学康乐之体【并广明集】
　　修心赋序
　　太清四年秋七月避地于防稽龙蕐寺此伽蓝者余六世祖宋尚书右仆射州陵矦元嘉二十四年之所构也侯之王父晋护军将军彪昔莅此邦卜居山隂都阳里贻厥子孙有终焉之志寺域则宅之旧基左江右湖面山背壑东西连跨南北纡萦聊与苦节名僧同销日用晓修经戒夕覧图书寝防风云凭栖水月不意蕐戎莫辨朝市倾沦以此伤情情可知矣啜泣濡翰岂摅鬰结庻后生君子悯余此槩焉
　　张君祖【冯惟讷诗纪云张君祖庾僧渊诸诗有晋风陈无此也高僧传有康僧渊竺法雅并在晋或是頵与庾字误】
　　赠沙门竺法頵诗序
　　沙门竺法頵远还西山作诗以赠因亦嘲之省其二经聊为之赞
　　道树经赞
　　峩峩王舍国郁郁灵竹园中有神化长空观体善权私呵晞灮景岂识真迹端恢恢道明解发至神懽飘忽凌虚起无云受慧难
　　三昧经赞
　　迹超十二烧戒由三昧成贤行极妙住道志慧以明九本既殊动四禅不同冥渊哉不起灭始自无从生借问道气伦安测泥洹灵
　　庾僧渊
　　代答张君祖诗序
　　省赠法頵诗经通妙逺亹亹清绮虽云言不尽意殆亦几矣夫诗者志之所之意迹之所寄也防妙解神无不畅夫未能冥达通者恶得不有仰钻之咏哉吾想茂徳之形容虽栖守殊涂标寄同仰代答之未足尽美亦各言其志也【并广明集】
　　朱世卿
　　性法自然论【释真观作因縁无性论以驳之】
　　寓兹先生喟然叹曰夫万法万性皆自然之理也夫惟自然故不得而迁贸矣故善人虽知善之不足凭也善人终不能一时而为恶恶人复以恶之不足诫也恶人亦不能须臾而为善又体仁者不自知其为善体愚者不自觉其为恶皆自然而然也座右之宾假氏大夫忽然作色而谓曰固哉先生之説也违大道而谬圣人之言先生曰大道谁主圣人何言大夫曰大道无主而无所不主圣人无言而无所不言先生曰请言其所言言性命之所由致乎请説其所主主善恶之报应乎大夫曰何为其不然也葢天地扶大道之功以载育圣人合天地之徳以设教序仁义五徳以检其心説诗书六艺以训其业此圣人之言也若积善之家必有余庆积不善之家必有余殃故曰圣人无亲常与善人六极序而隆行惩五福陈而善心劝三世为将覩覆败之权七叶修善有兴隆之性陈赏宠而不侯邴昌踈而绍国斯道家之效也何先生言皆自然之理而不可迁贸者哉先生笑而应曰世所谓捋绳之人绳尽而不知迁若大夫之徒是也敬课管陋为吾子陈之葢二仪着而六子施百姓育而五材用用此句者隔万法而尽然焉人为生最灵膺自然之秀气禀姸媸盈减之质懐哀乐喜怒之情挺穷逹脩短之命封愚智善恶之性夫哀乐喜怒伏之于情感物而动穷逹脩短藏之于命事至而后明姸媸盈减着之于形有生而表见愚智善恶封之于性触用而显彻此八句者总人事而竭焉皆由自然之数无有造为之者夫有造为之者必劳有出入之者必漏有酬酢之者必谬此三者非造物之功也故墨子曰使造化三年成一叶天下之叶少哉葢圣人设权巧以成教借事似以劝威见强勇之防寡怯也惧刑戮之弗禁乃陈祸滛之威伤敦善之不劝也知性命之不可易序福善以奨之故听其言也似若勿爽征其事也万不一验子以本枝繁植斯履道之所致蒸尝莫主由遗行之所招身居逸乐为善士之明报体事穷苦是恶人之显戮孙叔少不埋虵长无令尹之贵邴吉前无隂徳终阙丞相之尊若然则天道以重蕐文命答鮌叟之极愚以商均丹朱酬尧舜之至圣太伯三世无翫兵之咎而假嗣于仲虞汉祖七叶不闻笃善之行遂造配天之业箕称享用五福身抱夷灭之痛孔云庆钟积善躬事旅人之悲顔冠七十之上有不秀之咨冉在四科之初致斯人之叹而商臣累王荆南冒顿世居塞北首山无解颜之鬼汨水有抱怨之魂康成以姓改乡不济小圣之祸王裦哀变陇木适受非妄之灾二生居卫覆舟之痛谁罪三仁在亳剖心之酷何辜若乃侧近邦畿宻近世代非坟籍所载在耳目之前者至有腹藏孟门之险心库豺虺之毒役虑唯以害他为念行已必用利我为先锥刀推其尖鋭谿壑讶其难满内则百两外荣千钟内实优偃绮罗坐列甘腻鸣金绾玉冨逸终身自有懐白璧而为襟莹明珠而成性心不能行啓蛰之杀手不忍折方长之条懐殊材而莫采蓄美志而谁眄偏糅于冗杂之中见诋于乡闾之末抱饥寒而溘死与麋鹿而共埋享尝寂寞孀孩无寄名字不闻湮沈电灭如斯可恨岂一人哉是知桀跖之凶残无惧来祸之将及闵曽之笃行勿拟后庆之当臻故鹖冠子曰夫命者自然者也贤者未必得之不肖者未必失之斯之谓矣大夫曰若子引百家之言则列子之为名者必廉廉斯贫为名者必譲譲斯贱若然者则贫贱者立名之士所营而至也则富贵者贪竞之徒所求而得也何名自然之数哉先生曰此乃一隅之説非周于理者也夫冨贵自有贪竞冨贵非贪竞所能得贫贱自有廉譲贫贱非廉譲所欲邀自有冨贵而非贪求贫贱而不廉譲且子罕言命道借人故性命之理先圣之所惮説善恶报应天道有常而关哉譬如温风转蕐寒飙飏雪有委溲粪之下有累玉阶之上风飙无心于厚薄而蕐霰有秽净之殊途天道无心于爱憎而性命有穷通之异术子闻于公待封而封至严母望丧而丧及若见善人便言其后必昌若覩恶人便言其后必亡此犹终身守株而冀狡兔之更获耳大夫于是敛容而谢曰若仆者所执偏迷而昧通途守狭近而失遐旷今承徳音涣然防啓譬犹疏属伏尸歴万古而忽悟中山沈醉未千朝而遽醒请事斯语以铭诸绅或问曰朱子托凭虚之谈畅方寸之底论情指事深有趣焉但详之先典有所未逹夫人哀乐喜怒之情包善恶之性资待之方不足于是争夺之事斯兴才识均者不能相御天生仁圣实使司牧乐者圣人之所作礼者先王之所制三千之仪以检其迹五音之和以导其心设爵以劝善悬刑以惩恶纤毫不漏酬酢如响玉帛云乎非无为所荐鼔钟斯合岂自然而谐千科满目靡非力用所构百贯参差悉由智思而造吾子汤武之臣隶周孔之学徒出入戸牖伏膺名教而云善人知善之不足凭也恶人知恶之不足诫也善不能招庆祸不能报恶是何背理之谈也且翾翔蠕动犹知去就况人为最灵而同一自然之物此岂高厚之诗何取譬之非类情所未逹敬待清酬答曰昔卢敖北遭若士自伤足迹之未旷河宗东窥溟海方叹秋水之不多吾子习近成性未易可与谈远大者也今子以屈伸俯仰心虑所为雕镂剪琢身手所作礼乐者圣人之所作圣人者天地之所生请为吾子近取诸身则可以逺通诸物子以耳闻眼见足蹈手握意谓孰使之然身有疴疾冷热皆不自知哀乐喜怒兴废安在何地有识者自知识之所在者乎有智者自知智之所存者乎若识遍身中伤身则识裂智若随事起事谢则智灭果识不知识智不知智于是推近以达逺触类而长之故知礼乐不自知其所由而制圣人不自知其所由而生两像亦不知其所由而立矣于是殊形异虑委积充盈静动合散自生自灭动静者莫有识其主生灭者不自晓其根葢自然之理着矣所谓非自然者乃大自然也是有为者乃大无为也子云天生圣人是使司牧何故唐虞叠圣加以五臣文武重灮益以十乱岂天道之不能一其终始将末代贻咎于天地大舜大尧非欲生不肖之子龙逢比干岂乐身就诛割孔子歴聘栖遑卒云执鞭不惮顔称囘何敢死终使慈父请车彼三圣三仁可谓妙取舍矣天能令东海亢旱不如理孝妇之怨地能使高城复堑未若救杞梁之陨故荣落死生自然定分若圣与仁不能自免深味鄙句理存显然
　　释眞观【字圣达钱塘人住灵隐山天竺寺洪偃称观有八能谓义导书诗辩貎声棊是也至隋大业终】
　　因縁无性论【幷序】
　　泉亭令徳有朱三议者非唯外学通敏亦是内信渊明常自心重大乘口诵般若忽着自然之论便兴有性之执或是示同邪见或是实起倒心交复有损正真过伤至道聊裁后论以袪彼执虽复辞无足采而理或可观若与余同志希共详覧也
　　请疑公子致言于通敏先生曰夫二仪始判则庻类是依七曜既悬则兆民斯仰但生前死后系象之所未明古徃今来贤圣于焉莫究而希君子互骋钻求慕理名人竞加穿凿寓兹所説则盛辨自然假氏所明则高陈报应虽自然锋镝克胜于前报应干戈败绩于后而愚心难啓暗识易迷二理交加未知孰是通敏先生乃抵掌而对曰省二君之清论实各擅于偏隅自然则依傍于老荘报应则祖述于周孔可谓楚则已失而齐亦未为得也今为吾子扬防而陈之夫三坟五典善恶之理未彰八索九丘幽明之路犹壅况复漆园傲吏恍惚狂生独称造化之宗偏据自然之性乃为一时之矫俗非关契理之谋今请问自然之本为何所趣有因果耶无因果乎若谓自然尚论因果则事同矛盾两言相食愚人所笑智者所悲直置已倾不烦多难若谓永无报应顿絶因果则君臣父子斯道不行仁义孝慈此言何用便当造恶招庆为善致殃亦应钻火得冰种豆生麦未见声和响戾形曲影端者也若以放勋上圣而诞育于丹朱重蕐至徳而生于瞽叟便为自然而然者窃为足下不足焉夫至亲之道乃曰天性而各随行业曾不相关尧舜树徳于徃生故禀兹灵智瞽叟兴恶乎前世故致此顽嚚而复共结重縁还相影发乃欲因凡显圣以智化愚若无瞽叟之凶岂知克谐之美自非放勋之圣谁化慢游之恶故阿难调逹并为世尊之弟罗睺善星同是如来之而阿难常亲给侍调逹每兴害逆罗睺则防珠莫犯善星则破器难收以此而观谅可知矣若云各有自性不可迁贸者此殊不然至如鹰化为鸠本心顿尽橘变成枳前味永消昔冨今贫定性之理难夺先贵后贱赋命之言何在吕望屠牛之士终享太师伊尹负鼎之人卒登丞相戴渊四隣所患后着高名周处三害之端晚称令徳阇王无间之罪翻然改图育王莫大之愆忽能尊善若依自性之理岂容得有斯义善人唯应修善不可片时造恶恶人恒自起恶无容一念生善是则荣枯宠辱皆守必然愚智尊卑永无悛革岂其然乎决不然也又若以修徳之人翻感忧慼行善之士反致沉沦以为自然之命亦不然也若行善而望报去善更遥修徳以邀名离德逾远若必挺珪璋之性懐琬琰之心本无意于名闻曾不欣乎富贵而英声必孱雅庆方臻或可未值知音便同散木不逢别玉遂等沈泥暂且龙潜无亏鳯徳岂容区区于天壤扰扰于世间自可固穷无烦陨获至如太伯高譲而流芳千祀仲尼穷厄而传名万代顔称早世特是命业不长冉致斯疾当由病因未断二子伏诛弥显卫灵之恶三仁受戮方见殷纣之愆首山之饿不免求名之责汩水之沈尚贻懐怨之咎且夫决定成业非神力之所救必应受报岂圣智而能禳竝起昔因非今造也若谓屠割为务而永寿百龄盗窃居懐而丰财巨亿以为定性而然者亦所未喻也斯由曩生片善感此命财今世重殃未招果报以其为罪既大受苦冝多所以且缓其诛宜纵其恶一朝祸盈衅积则便覆巢碎卵长归鬲子泥黎永防无间地狱故书云恶不积无以灭身此之谓矣亦有见招果报事接见闻至如王莽簒逆则悬首渐台董卓凶残则曝尸都市晋侯杀赵朔感防厠之悲齐主害彭生有坠车之痛夏祚颠覆桀之罪也殷宗殄丧纣之过焉故知因果之义陆离难准业报之理参差不定所谓生报现报及后报也请疑公子曰若以自然之计于义不可则报应之辨在言为得而前旨复云二君所述皆非契理未知此意可得而闻耶通敏先生曰子既慇懃屡请余亦僶俛相答但自省庸陋未伸其要妙耳寻法本非有非有则无生理自非无非无则无灭无生无灭诸法安在非有非无万物何寄荡乎清净推求之路斯断夷然平等取舍之径无从岂有报应之理可求善恶之相可得直以凡品众生未了斯致故横兴诤论强生分别所谓渴人逐焰水在何池眼病见蕐空曾无树但为引接近情袪其重惑微示因果略显业縁使定性执除自然见弭若达乎正理悟此真法亦复何所而有何所而无哉于是二三君子相视心惊欣然领悟退席敬伏而言曰今者可谓朝闻夕死虚徃实归积滞皆倾等秋风之落叶繁疑并散譬春日之销冰谨当共舍前迷同遵后业矣
　　与徐仆射领军述役僧书【宣帝太建十年征周失利朝议括僧无名者休道充役观致书徐陵陵封书令奏其事遂寝】
　　泉亭灮显寺释真观致书领军檀越窃闻四依开士匡正法于将頽十地高人秉文于已絶能使崫山遗迹无亏宴坐之风祗树余苖得肆经行之道伏见今者皇蕐奉宣严宪絓是僧尼之类不书名籍之人并令捐兹净戒就此黎民去彼伽蓝归其里闬既暜天之下莫非王臣正当僶俛恭承鞠躬祗奉但愚情所谓窃或疑焉自佛法肇兴千有余载流传此地数百年间济济僧徒一何为盛虽复市朝亟改风化频移慧炬常明戒香恒馥其为福利难可胜言所现灵祥闻诸史传至如浮图和上曜彩邺中高座法师流芳巩洛或复昆明池内识刼烧之余灰长沙寺里感碎身之遗隂道开入境仙人之星乃出法成去世绀马之瑞爰浮乃有青目赤髭黄眸白足连眉表称大耳传芳莫不定水渊澄义峯山防汪汪道望类迦叶之高踪肃肃威仪似頞鞞之清行顷年讹替乃日浇漓而正法洪基犹应未殄忽复违其本志夺彼前心莫不仰高殿而酸伤辞旧房而凄楚依依法座重反何期恋恋禅门再还无日乃非歧路而有分袂之悲虽异河梁遂结言离之痛若以不断名籍为其深罪延兹咎累亦可哀矜夫出俗之人务应修道许其方外之礼不拘域中之节或有不贯名籍无关薄领并皆游方采听随防利安望刹为居临中告饭或头陀林下或兰若岩阿如此之流寜容继属若胜业不全清禁多毁宜应休道此事诚然而持犯难知圣凡相滥譬庵罗之果生熟难分雪山之药真伪难辨忽使昆峯之上玉石同焚大泽之中龙蛇等毙何期惜也吁可伤哉又其割爱辞亲披缁翦髪既无仆使永絶妻孥或老病之年单贫之士皆凭子弟还相养衞如其一朝而散便溘死沟渠遂有赴峻壑而投身缢长绳而陨命虽复汨罗之痛匹此犹轻荒谷之悲方斯未重且复竒才絶学并寄后生听讲诵经咸资晩秀所以须陀得戒犹是防童身子扬名差非耆老如斯之类若并翻缁恐此法门便无绍继梵轮絶矣精舍空焉若八阵未休四郊多垒前房所寄后殿斯凭愚谓此人殆诚无用若必有拔距投石之能索铁伸钩之力则竝从军幕久预长驱傥复尚服缁衣犹居寺宇则是习勇心薄乐道情深若非卫玠之清羸便同孟昶之浮怯既不便弓马徒劳行阵虽复身披甲胄还想法衣手执干戈犹疑锡杖必当遥闻战鼓色变心惊逺望军麾魂飞气慑将恐有阻都防之威无益贰师之勇若谓不输王课靡助国储所以暜使收其赋敛但浮游之属萍迸蓬飞散诞之流且贫终窭乡里既无田宅京师又阙主人纳屦则两踵并穿敛襟则双肘皆现观董生之百结尚觉轻华见颜子之一箪更疑丰饱求朽壌以为药宁识紫丸服粪扫而为衣岂逢黄绢货财之礼此则无从懐璧之愆信哉应免若令其在道犹可分衞自资遂使还民便是粮莫寄伏惟皇朝御厯齐圣钦明继踵轩牺比肩炎昊握镜之风弥远垂衣之化方深兼复梁栋三宝敷宏十善昔汉明灵感上梦金人晋武覆修才招玉像用今方古彼有慙焉或深经是护等仙预大王宝塔斯成类无忧国主明扬仄陋信巢父之淸虚征聘渔畋许严君之高尚愚谓絓预今者俛首僧尼若已离法衣无过道业或常居邸肆恒防田园竝依民例宜从防使如其禅诵知觧蔬素淸虚或宣唱有功梵声可録或缮修塔庙建造经书救济在心听习为务乃至羸老之属贫病之流幸于编戸无所堪用竝许停寺仍上僧籍必望十城之宝或出荆山百歩之中时逢芳草于是寺断流俗之僧众无餔糟之客六时翘请常以国界为心三业精修必用君王为本岂不幽明踊跃人鬼欣欢冥力护持善縁扶助然后二仪交泰六气调和征马息鞍军旗巻斾邉荒入附无待丹水之师玉帛来朝还想稽山之集何期乐矣实可欣哉傥复疆场不虞军资有阙薄须费计伏听徴求仰惟领军檀越外则探赜典坟内则钩深经论才高帷幄寄重盐梅必愿降意刍荛留心正法防恵硏详薄垂观览如其一毫可采深希曲为矜论无使兰艾同锄薰莸共剪庻得仙人苑里更转法轮长者园中还铺讲席则匡维之徳比恒岱以齐高拥护之功似沧溟而共广横此忤烦弥增悚惕【竝广明集】
　　常州安国寺碑
　　花砖锦石更累平阶夏藻秋莲环庄竦塔月临月殿粉壁照于金波云暎云台畵梁承于玉叶【续高僧传】
　　释慧恺【陈世沙门与法泰等知名梁代并义声高邈宗匠当时】
　　摄大乘论序
　　夫至道旷无思不洽大悲平等诱进靡穷徳被含生理非偏漏但迷涂易乆沦惑难息若先谈出世则疑性莫启故设敎立方各随性欲唐虞之前图牒简少姬周已后经诰多虽复制礼作训并导之以俗法而真假妙趣尚冥然未覩故迹隐葱岭以西敎秘沧海之外自汉室受命方稍东渐爰及晋朝斯风乃盛梁有天下弥具兴隆歴千祀其将半渉七代而迄今法兰导清源于前童寿振芳尘于后安叡骋壮思以发义端生肇擅言以释幽致虽并策分镳同澜比派而深浅竞驰昭晦相杂自兹以降笃好逾广莫不异轨同奔转相祖习而去取随情开抑殊轸慧恺志慙负橐勤愧聚萤谬得齿迹学徒禀承训义游寓讲肆多歴年所名师胜友僃得谘询但综渉疎浅钻仰无术寻波讨源多所未悟此葢虑穷于文字思迷于防明发兴嗟负心非一每欲顺风问道而未知厥路有三藏法师是优禅尼国婆罗门种姓颇罗墯名拘罗那他此土翻译称曰亲依识鉴渊旷风表俊越天才髙桀神辨闲纵道气逸羣徳音迈俗少游诸国歴事众师先习外典洽通书奥苞四韦于懐抱呑六论于胷衿学穷三藏贯练五部硏究大乘僃尽深极法师既博综坟典妙逹幽微每欲振宗于他域啓法门于未悟以身许道无惮远游跨万里犹比隣越四海如咫尺以梁太清二年方届建业仍值梁季混淆横流荐及法师因此避地东西遂使大法壅而不畅末至九江及游五岭凡所翻译巻轴未多后适闽越敷説不少法师每懐慷慨所叹知音者希故伯牙絶弦卞和泣璧良由妙旨之典难辩盈尺之珍罕别法师游方既久欲旋返旧国经涂所亘遂逹番禺仪同三司广州刺史阳山郡公欧阳頠叡表岳灵徳洞河府经文纬武匡道佐时康流民于百越建正法于五岭钦法师之高行慕大士之胜规奉请为菩萨戒师恭承尽弟子礼恺昔尝受业已少涤沈蔽服膺未久便致暌违今重奉值倍懐蹈儛复欲餐和禀徳访道陈疑虽慇懃三请而不防允遂怳然失图心魂靡托衡州刺史阳山公世子欧阳纥风业峻整威武贞拔该阅文史深逹治要崇澜内湛清辉外溢饮贤味道笃信爱竒躬爲请主兼申礼事法师乃欣然受请许为翻译制旨寺主慧智法师戒行清白道气宏壮志业闲赡触途必举匡济不穷轮奂靡息征南长史袁敬徳履冲明志托夷远徽猷清简氷桂齐质弼谐蕃正民誉早闻兼深重佛法崇情至理黑白二贤为经始檀越辰次昭阳歳维协洽月吕姑洗神纪勾芒于广州制旨寺便就翻译法师既妙解声论善识方言词有以而必彰义无微而不畅席间函文终朝靡息恺谨笔受随出随书一章一句僃尽硏覈释义若竟方乃着文然翻译之事殊难不可存于蕐绮若一字参差则理趣胡越乃可令质而得义不可使文而失旨故今所翻文质相半与僧忍等同共禀学夙夜匪懈无弃寸隂即以其年树檀之月文义俱竟本论三卷释论十二巻义疏八巻合二十三巻此论乃是大乘之宗极正法之秘奥妙义云兴清词海溢深固幽逺二乘由此迷坠旷壮该含十地之所宗学如来灭后将千一百余年弥勒菩萨投适时机降灵俯接忘已屈应为阿僧伽法师广释大乘中义阿僧伽者此言无着法师得一防道体二居宗该鉴极凝神物表欲敷阐至理故制造斯论惟识微言因兹得显三性妙趣由此而彰冠冕彞伦舟航有识本论即无着法师之所造也法师次弟婆薮槃豆此曰天亲道亚生知德僃藏徃风格峻峙神气爽发禀厥兄之雅训习大乘之旨无着法师所造诸论词致渊理趣难晓将恐后生复成纰紊故制释论以解本文笼小乘于形内挫外道于笔端自斯已后迄于像季方等圆敎乃盛宣通慧恺不揆虚薄情虑庸浅乃欲泛芥舟于巨壑防骀足于长路庻累毫成仞聚爝为明有识君子幸宜寻阅其道必然无失坠也【大藏物字函】
　　阿毗达磨俱舍释论序
　　正敎本宗文惟三藏梵音所阐谅无异説法相深微名实繁旷若非圆明独朗孰能通达自日隐頞多之山月翳罗睺之手时移解昧部执竞兴或以文释义或以义判文虽复得失参差皆以三藏为本可谓殊途同归一致百虑者也寻十八部师友弟子竝各造论解其所执于一部中多有诸论此土先译萨婆多部止有毗婆沙及杂心四巻毗婆沙明义虽广而文句本不具足杂心説乃防中止述自部宗致四巻过存省略旨趣难可寻求此土先译经部止有成实一论成实乃以经部駮斥余师其间所用或同余部又于破立之中亦未皆尽其妙且传译参差难可具述佛灭度后千一百余年有出家菩萨名婆薮槃豆器度宏旷神才壮逸学穷文字思彻渊源德隆终古名葢当世造大小乘论凡数十部并盛宣行靡不宗学法师德业具如别传先于萨婆多部出家仍学彼部所立三藏复见彼法多有乖违故造此论具述彼执随其谬防以经部破之故此论本宗是萨婆多部其中取舍以经部为正博综羣籍妙拔众师谈微穷于与极述事象略而周徧显成圣旨僃摧异説立不可闚破无能拟义兼数论而深广愈之词不繁而义显义虽深而易入故天竺咸称为聪明论于大小乘学悉依此为本有三藏法师俱罗那他聪敏强记才辩无竭硕学多闻该通内外为法故远游此国值梁室将倾时事纷梗法师避地东西垂二十载欲还天竺来至番禺慧恺因请翻讲摄大乘等论经渉二年文义方毕法师尔后犹欲旋归刺史欧阳纥尚仁贵道久申敬事重复请畱弥加殊礼慧恺与僧忍等更请翻讲此论以陈天嘉四年歳次阏逢龙集涒滩正月二十五日于制旨寺始就开阐或品未毕仍事徙居于南海郡内续更敷説法师游方既久精解此土音义凡所翻译不须度语但梵音所目于义易彰今既改变梵音词理难卒符防故于一句之中循环辩释翻覆郑重乃得相应慧恺谨即领受随定随书日夜相继无懈晷刻至其年闰十月十日文义究竟论文二十二巻论偈一巻义疏五十三巻刺史仍请于城内讲説既得温故颇识大宗非惟闇弱多有疑滞又恐所翻不免谬失至天嘉五年嵗次柔兆二月二日与僧忍等更请法师重译论文再解义意至灮大元年歳次强圉十二月二十五日治定前本始末究竟长史袁敬识览沈深信解明正长史长子元友爱文重法博学多艺并礼事法师备尽经始絓南中翻译悉頼此贵门方希永传来世以为后生模式佛法大海深广无际若不局一涂能信顺求学岂不同餐甘露共齅薝卜者哉如或专执非所喻也【大藏鼔字函】释智恺【姓曹氏住扬都大寺与法泰等就真谛对翻经论灮大中终广州】
　　大乘起信论序
　　夫起信论者乃是至极大乘甚防秘典开示如理縁起之义其旨渊寂而无相其用广大寛廓无边与凡圣为依众法之本以其文防旨逺信者至微故于如来灭后六百余年诸道乱兴魔邪竞扇于佛正法毁谤不停时有一高徳沙门名曰马鸣防契大乘穷尽性法大悲内融随机应现愍物长迷故作斯论盛隆三宝重兴佛日起信未久廻邪入正使大乘正典复显于时縁起防理更彰于后代迷羣异见者舍执而归依闇类偏情之党弃着而臻凑自防已来久蕴西域无传东夏者良以宣译有时故前梁武皇帝遣聘中天竺摩伽陀国取经幷诸法师遇值三藏拘兰难陀译名真谛其人少小博采备览诸经然于大乘偏洞防逺时彼国王应即移遣法师苦辞不免便就泛舟与瞿昙及多侍从幷送苏合佛像来朝而至未旬便值侯景侵扰法师秀采壅流含珠未吐慧日暂停而欲还反遂嘱值京邑英贤慧显智韶智恺昙振慧旻与假黄钺大将军太保萧公勃以大梁承圣三年歳次癸酉九月十日于衡州始兴郡建兴寺敬请法师敷演大乘阐扬秘典示导迷徒遂翻译斯论一巻以明论旨文二十巻大品文四巻十二因縁经两巻九识义章两巻传语人天竺国月支首那等执笔人智恺等首尾二年方讫马鸣冲旨更曜于时邪见之流伏从正化余虽慨不见圣庆遇旨美其幽宗恋爱无已不揆无闻聊由题记傥遇智者赐垂改作【大藏邑字函】
　　释慧达【陈时润州江宁县小招提寺沙门】
　　夹科肇论序
　　慧达率愚通序长安释僧肇法师所作宗本物不迁等四论但末代经允属四依菩萨爰传兹土抑亦其例至如弥天大徳童寿桑门竝创始命宗图辩格致播扬宣述所事虚唯斯拟圣默之所祖自降乎已还歴代古今凡著名僧传及传所不载者释僧叡等三千余僧清信檀越谢灵运等八百许人至能辩正方言节文阶级善覈名敎精搜义理揖此羣贤语之所统有美若人超语兼黙标本则句句深达佛心明末则言言僃通圣敎谅是大乘懿典方等博书自古自今着文着笔详汰名贤所作诸论或六家七宗爰延十二竝判其臧否辩其差当唯此宪章无弊斯咎良由襟情泛若不知何系譬彼渊海数越九流挺拔清虚萧然物外知公者希归公采什如曰不知则公贵矣达猥生天幸逢此正音忻跃弗已飨防无疲每至披寻不胜手舞誓愿生生尽命述达于肇之遗文其犹若是况中百门观爰洎方等防经而不至增乎世谚咸云肇之所作故是诚实真谛地论通宗庄老所资孟浪之説此实巨蛊之言欺诬亡没街巷陋音未之足拾夫神道不形心敏难绘既文拘而义逺故众端之所诡肇之卜意岂徒然哉良有以也如复狥狎其言愿生生不面至获忍心还度斯下达留连讲肆二十余年颇逢重席末覩斯论聊寄一序托悟在中同我贤余请俟来哲夫大分防义厥号本无故建言宗旨标乎实相开空法道莫逾真俗所以次释二谛显佛敎门但圆正之因无上般若至极之界唯有湼槃故末启重明众圣之所宅虽以性空拟本无本可称语本絶言非心行防然则不迁当俗俗则不生不眞为眞眞但名説若能放旷荡然崇兹一道清耳虚襟无言二谛斯则净照之功着故般若无知无名之徳兴而湼槃不称余谓此説周圆罄佛渊海浩博无涯穷法体相虽复言约而义丰文蕐而理诣语势连环意实孤诞敢是絶妙好辞莫不竭兹洪论所以童寿叹言解空第一肇公其人斯言有由矣彰在翰牍但宗本萧然莫能致诘不迁等四论事开接引问答防微所以称论
　　扬辇硕望为拘那罗陀奏【拘那罗陀蕐言亲依或云波罗末陀译云真谛本西天竺优禅尼国人自来东夏译出众经陈灮大初入南海时欲延还建业防扬辇硕望恐夺时荣乃奏从之】
　　岭表所译众部多明无尘唯识言乖治术有蔽国风不诸蕐可流荒服【续髙僧传】
  </div>
  <div class="pagination">
   <a href="释文纪_page29.html">
    上一页
   </a>
   <span>
    ...
   </span>
   <a href="释文纪_page25.html">
    25
   </a>
   <a href="释文纪_page26.html">
    26
   </a>
   <a href="释文纪_page27.html">
    27
   </a>
   <a href="释文纪_page28.html">
    28
   </a>
   <a href="释文纪_page29.html">
    29
   </a>
   <span class="current-page">
    30
   </span>
   <a href="释文纪_page31.html">
    31
   </a>
   <a href="释文纪_page32.html">
    32
   </a>
   <a href="释文纪_page33.html">
    33
   </a>
   <a href="释文纪_page34.html">
    34
   </a>
   <a href="释文纪_page35.html">
    35
   </a>
   <span>
    ...
   </span>
   <a href="释文纪_page31.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
