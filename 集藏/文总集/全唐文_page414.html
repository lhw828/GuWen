<!DOCTYPE html>
<html>
<head>
    <meta charset="UTF-8">
    <title>全唐文 - 第 414 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 414 页/共 603 页</h1>
    <div class="content">    ○赐刘沔诏意
    缘卿二年在外，城府久虚，今残虏未平，南北皆有戎事，欲令卿却归本镇，应接两隅。行营诸军，未知所会，闻王逢颇有武用，卿所素知，今已追赴太原，欲令充本道行营都知兵马使。又缘例偏裨日近，官秩尚卑，指挥诸军，未即宜称。今缘石雄、王宰，皆欲进兵，得卿一军齐入，足分贼势。卿宜审自筹度，归本镇後，在朝及侧近武臣，谁人堪付行营兵事，宜密状具一两人进来。如卿离行营後，兵力事势，深入未得，亦须审具事实闻奏，不要隐情。今取决於卿，切在审详。
    ○赐李石诏意
    访闻近日贼中，转更穷蹙，自相杀戮，人心不安。即日军权，多在郭谊，因此诱动，必应事机。李丕是郭谊亲密，尤合相信。卿宜暂追赴使，令与郭谊书，谕以利害，遣其自图刘稹，早务归降，倘效诚款，必重酬赏。卿宜面看李丕手疏，兼令便自封题，分付王逢，遣密作计召军人百姓，送入泽潞。其书草卿宜封进。
    ○赐王元逵诏书
    材干筋革，出自江淮，除进奉之外，并敕令所禁。盖以有国之制，固须立防，朝廷法度，理当画一。卿国之懿戚，时之信臣，方进劲兵，坐清残孽，诚宜假以利器，壮军威。朕之於卿，固无爱惜。但以河朔数镇，事体应同，若一度赐卿，必转相援例。恩信不一，非抚御之远图；赐与频繁，隳朝廷之旧制。卿是朕之必腹，必合乐守宪章，故未至怀，想当知悉。
    ○赐李石诏意
    省所奏，刘稹令贾群赍李恬书与卿，将兵属同赴阙庭，兼请归葬东都，事宜具悉。比者河朔诸镇，惟淄青变诈最多，刘悟随来旧将，皆习见此事，察其情伪，深要精详。盖缘四面王师，克期（阙八字）石雄、王宰，已据天井，卿当道又得石会，既失重关之，将弋在穴之妖，镇卫劲兵，皆临境上，城孤援绝，情计已穷，所以密将款词，归命上相，恐是偷安旬月，溃缓王师，稍得自完，复来侵轶。况馈运日有所费，春作渐已及时，劳我师徒，恐非至计。卿与其要约，令面缚来降，卿即驰至界首，亲自受纳。苟不如此，且须进军必不得因此迁延，令其得计。仍不得先受章表，便与奏闻。今赐与刘稹书白，想宜知悉。
    ○赐王宰诏意
    省所奏，差张公辅入泽州，潞州亦粗得贼中军情，若许招诱，乞赐诏命，事宜具悉。刘稹丧父之初，已拒朝命，旋又焚晋绛庐舍，侵逼万善孤军，罪恶贯盈，言词甚悖。自卿全师压境，频挫其势，寻得天井重关，下临高平危壁，迩来颇自知惧，方献伪词。然天夺其心，鬼迷其志，宋人已病，不告析骸之情，朱鲔乞降，曾无面缚之效。尚闻张皇叛卒，觊望鸿恩，不戢群凶，徒云继袭。想卿忠愤，必志枭夷。况自去年以来，（阙）频奄毕，今又福星焕耀，正临天驷，《东汉书》云：“毕为天网，网罗不善之人；房为明堂，方集重华之庆。”悬象昭晰，前史所书。朕奉天道以行诛，守祖宗之成法，顾兹小寇，终不贷刑。亦知晏实是卿之爱弟，将申大义，在抑私怀，岂无原，固慎名器。今料其初通信使，必谓卿且驻军，想彼叛徒，犹希洗雪，乘此讨袭，必有奇功。韩信袭历下之军，李靖剪阴山之寇，皆因敌心懈弛，故得机讨不遗。想卿久习兵符，备详虏态，便须覆其巢穴，不可更有招携。刘稹纵有表章，请自面缚，不得便自报答，亦须奏闻。当务远图，勿拘小信，速宜攻讨，以副朕怀。想宜知悉。
    ○赐张仲武诏意
    昨以李石文吏，不可自赴行营，令在太原应接戎事。缘亲兵在外，城府空虚，杨弁纠合征师，众才一旅，追逐主帅，擅领兵权，寻诏近地行营，量抽兵马，便令剪扑，计日枭夷。缘镇州地接土门，最为便近，已诏元逵出师五千人，为向南诸军声援，顾兹小寇，未足劳卿大军。缘何清朝下河水官健，曾经杨弁将领，久与乱军同处，恐其自思家属，因此摇心，宜速与卿本道者头密意动静，与清朝计会，犄角相应。如万一清朝官健，禁戢不定，抽归太原，已令把绝雁门，遏其归路，卿便须出军掩袭，勿遣漏失凶徒。每事与清朝商量，务从权便，应机在速，不更待奏闻。
    ○赐刘沔诏意
    敕：自古出师，莫重谋帅，李广临塞，威动殊邻，吴汉理军，阴如敌国，举兹制胜，方见成功。往者羯胡乱华，伊洛未靖，光弼以上勋元宰，移守盟津，即知急病扌求艰，因事为重。以卿近破狂虏，已著英名，河内当贼咽喉，为吾雄屏，爰求威望，将以抚宁。昔汉光武谓寇恂曰：“颍川迫近京师，当以时定。惟念卿独能平之，从九卿复出忧国可知也。”卿勿以累换雄藩，轻此寄任，策勋之日，迁擢必殊。诏到便宜择精兵二千人，自领赴镇，直抵万善，震耀威声，壮忠武（一作捕鹿）犄角之形，分常蛇首尾之势。今属水潦将至，农事已兴，偃武息人，固难淹久，勉宏方略，副朕诚怀。
    ○赐王宰诏意
    将帅大略，前史备书，保境者以守险自固，进攻者以过险必克，制其死命，务须批亢。今贼在网罗，只守巢穴，广立虚栅，多设疑兵，盖谓自防，岂暇侵轶，且欲偷安岁月，以老王师。卿分兵相守，果中奸计。况卿已得天井，寻扼咽喉，游刃其间，更何顾虑？闻天井前後寨栅二十馀所，以备奔冲，如此费兵，固须寡力。料贼四面设备，兵数可知，卿进大军，便须拒捍，何暇更於诸路，敢轶封疆。以近事明之，足可为据。昨者榆社兵马，尽赴太原，自沁至仪五百馀里，贼已却得石会，其间细路至多，数旬无备，竟不驰突。卿以此揣度，可见其情。又诸军都头，各守一寨，迁延避寇，苟务过时。卿若更广询谋，取其自便，必恐挠卿思虑，难见成功。卿宜密度事机，自为心计。其贼路逼近州县，及当卿腹背受敌之处，即须留兵防守，用备寇虞，其他抽随大军，并力攻过。如此则出其不意，必覆妖巢，国家无征发之劳，计司减馈运之费，足得制胜，岂在济师。又闻每度出兵，伤夷不少，待其疮痛皆复，不免战斗阙人。今为卿方圆，无所受惜。其阵没官健，如无子弟，便别择少壮者充替；其亡殁家粮赐，亦许不停；其伤夷校重有妨役使者，亦任择人充替，其伤夷者仍不停粮。非惟感励士心，亦冀渐完兵力。卿宜以此宣示，各使闻知。故令中使专往，看卿处，须待事了，方得遣回。（谨按：集有《赐石雄诏意》，与此篇略同。於“奸计”下云：“闻冀氏翼城寨栅，有一十八所，以备奔冲。”自此以後，又同宰诏。於“各使闻知”下云：“又闻将士有苟避兵锋，全不得力者，卿宜便令守寨，不要将行。其彦佐随使衙队，自大将至晏设及工巧之徒，除卿先令归本道外，闻在者尤多，卿既领节旄，自有土地，并宜晓谕发遣，不要更留，仍具人数奏闻。虽卿善於抚众，皆自乐从，然亦在割情，不令挠事。故令中使专往，看卿处置卿须待了，方得遣回。”）
    ○赐王元逵何宏敬诏意
    比缘暑热未退，固难进军，想卿至诚，岂安终食。今清商已至，鼙鼓声雄，白露将凝，戈气肃，击隼应节而逾励，代马嘶风而自豪，顺天行诛，正在今日。近者天井冀氏，频有交锋，盖缘卿等当军未抵刑州，莫分贼势，并有精卒，得以奔冲。今四面王师一十万，镇魏两军，自当其半，屯集在境，已及岁期。虽罚罪除残，诚无所吝，然人生膏血，杼轴其空。朕既为父母，岂有坐延岁月？想卿忠愤，固不怀安。况卿当道，顷为卢从史、刘从谏所败，与泽潞素是深仇，卿之骑兵，海内精劲，将虔刘残愤，士有斗心，宜乘此机，岂可玩寇？想诏到之後，速抵邢州，但得缀其精兵，不令并力西向。朕当诏王宰、石雄，齐心攻讨，破此残寇，决在今秋。故令中使往谕朕意，想卿勿更疑惑，副兹朕怀。（谨按：何宏敬诏中，改“未抵邢州”为“未过漳河”，“况”字以下改为：“卿奉亲之孝，朕所深知，想陟岵有怀，循陔思养，违离周岁，固切归心，当早决机，岂宜玩寇？”）
    ○赐王元逵何宏敬诏意
    近频捉得贼界生口，及收得投降人等，每知贼中精卒，数亦无多，只是应急旋抽，并当一面，破其此计，实在共攻。缘王宰即过乾河，便抵泽州城下，恐贼并取山东兵马，抗拒南面王师。卿宣诏到日，便须深入，缀其精卒，不遣东西，旬月免有救兵，王宰必能成事。如困此犄角，便克泽州，则卿之功勋，更高王宰。朕每念陈兵原野，又属炎热，由此孽童，致兹暴陵。然猃狁孔亟，周宣兴六月之师，淮夷未宁，公且有三年之役，事非获已，谅匪劳人。卿当深体朕怀，早图戡剪，上荐功於宗庙，下息患於生灵，则卿之子孙，永受休禄，朕之酬赏，必极庞荣。布告三军，咸令知悉。
    ○赐缘连诸镇密诏意
    近者寇孽初平，海内无事，方欲永弓矢，保生人，国远开边，诚非朕志。然盛衰倚伏，皆有其时，古人云：“圣人无巧，时变是守。”盖惜其时也。昔汉武帝命将出师，轻赍深入，耗中国三十馀年，竟不得臣伏匈奴，荡定沙漠，此未得其时也。至宣帝值匈奴百年之运，因坏乱危亡之机，单於稽道，三代称藩，锋燧不设，连城晏开，此遭遇其时也。近则回鹘常以兵助中国，有戡难之功，朝廷累降姻亲，岁致缯絮，因我为缘，振服诸蕃，百有馀年，最为强盛。及本国衰乱，种落流离，景附北边，犹为桀骜。因其入塞，暂举偏师，遂大破穹庐，却收公主，归降甚众，枭戮至多，一国销亡，易於拉朽，岂非得其时也！今吐蕃未立赞普，已是三年，将相猜携，自相攻击，缘边兵马，颇已抽归。想其城镇皆空，守备多阙，倘彼斗战未定，自有党仇，一国之中，疑惧相半，则备连城守，固有异心。计卿军镇，必有旧人，谙练边事，深入探，来往是常，易知隐伏之情，足见存亡之兆。宜精意选练，务得其人，切须识见精专，诚信可保，资以财帛，俾其阴通。自陇山、天宁关北至萧关、原州、安乐州、乌兰桥等，皆是贼之险路，入寇要津，各要知兵马多少，何人主领。如兵数寡少，人心动摇，乘此危机，必易为计。多设反间，密用奇谋，使自归心，岂劳兵力，观衅而动，取若拾遗。此兵法所谓不战而屈人之兵，善之善也。国家河西、陇右四镇一十八州，皆是吐蕃因中国有难，相继陷没，今当其破灭之势，正是倚伏之期。取乱侮亡，圣人远略，斯乃以直报怨，非是不守和盟。想卿精忠，必达此旨。故令刘专往，亲谕朕怀。卿宜选练师徒，多蓄国食，使器甲犀利，烽火精明，尺籍伍符，尽无虚数。务修实效，勿显事机，制之间，尤须密静。诏书有所不尽，皆已指示使臣。勉建良图，副兹委遇。
    ○赐王宰诏意
    卿顷莅泽州，颇彰惠政，彼之黎庶，自合有情，申以恩威，正在今日。卿宜大布诚信，且务绥怀，不得焚其室庐，剪其桑梓，自当壶浆塞路，襁负而归。兼招取丁壮三五千人，不要分给器械，每至填垅攻垒，皆遣先驱。料泽州城内，非其父兄，既其子弟，必合自相受惜，岂愿交接兵锋？兼宜遣使逼其军城，再三号令：若能舍逆效顺，速自归降，非但生全，仍加优赏，克城之後，不犯秋毫；如坚守危巢，坐待扑灭，必当不存噍类，务极兵威。料其闻此先声，皆自感励。勉於方略，副朕深怀。
    ○处杨弁敕
    敕：杨弁起於卒伍，获在偏裨，方属徂征，敢为桀逆，追逐戎帅，啸聚叛徒。朕姑务苟安，未加显戮，舍其悖乱，令赴行营。遂驻南辕之轩，已盗北门之管，战备符玺，并而窃之，启石会重关，潜输逆稹，释贾群缧绁，俾远奸谋，惑榆社之义心，召横水之同恶，虿毒近发於怀袖，蚁坏几漏於江河。康政等被粉邑之遗风，习华墟之有礼，遽亡臣节，仍助凶威，抚弦登陴，曾不兴叹，以卵投石，自取灭亡。虽禁暴除残，国之大典，然俾其陷辟，终用愧怀。
    ○诛郭谊等敕
    敕：理髋髀者不可以刃，图蔓草者必绝乎本根，故前代陈甲兵以正其刑，伐锺鼓以声其罪，爰用重典，庶清乱邦。逆贼郭谊等，狐鼠之妖，依邱穴而自固，牛羊之力，得水草而逾凶，久从叛臣，首负逆气。顷自刘从谏背德反义，掩贼藏奸，稽其怙乱之谋，无非亲吏之计。刘公直、安全庆等，各凭地险，屡抗王师，每肆悖言，靡怀革面。吴寇将败，周邱尚务於陆梁，陇坻向平，王扌建犹於必死。况郭谊、王协，闻邢归款，惧义旅覆巢，卖孽童以图全，据坚城而请命，擐甲以祈於抚纳，要君以盖其前愆，天地神祗，所难容舍。昔伍被诣吏，不免就诛，延岑出降，终亦夷族，致之大辟，无所愧怀。郭谊、王协、刘公直、安全庆、李道德、李佐尧、刘武德、董可武各宜处斩，其馀反党，各从别敕处分。
    ○诛张谷等告示中外敕
    敕：顷者刘从谏与李训、郑注结刎颈之交，济其奸谋，以图不轨，张皇兵力，胁制朝廷，自擅一方，外为三窟。张谷、陈扬庭等，皆凶险无行，狡诈多端，比在京师，人皆嫌恶。自知险薄，无地庇身，投迹戎藩，寄命从谏。久怀怨望，得肆阴谋，或妄设妖言，成其逆志，或伪草章表，饰以悖词，既无礼於君亲，曾不愧於天地。自朕君临万宇，姑务含容，而怙乱益坚，包藏未息，诱受亡命，招聚逆徒，志犹恃於金汤，心不利於王室。近又敢为狂计，挟助孽童，污我忠义之军，叶其豺豕之党。神之所弃，人得而诛，逆贼刘疖曹九、满郎、君郎、姊四娘、五娘、堂兄洪卿、汉卿、周卿、堂弟鲁卿、匡尧等，张谷并男涯、涯男解愁、陈扬庭、弟宣力、男丑奴、张溢并男欢郎、三宝等，门甄戈、伎术人郑谂、蒋谠，逆贼李训兄仲京，郭行馀男台，王涯倒孙与、韩约男茂章、茂实，王男，并就昭义枭斩讫。夫为善者天报以福，为恶者天报以殃，今气既消，逆节咸服，方布和於四海，庶息患於五兵。宣示中外，各令知悉。
    ○赐回鹘可汗书
    敕：我国家临统万宇，列塞在阴山之南，先可汗总率本部，建牙於大莫之北，各安土宇，二百馀年，此天所以限隔内外，不可逾越。近闻为纥扌乞斯所败，加以饥荒，国邑为墟，尸僵道路，今可汗稍收离散，渐近边城。将议远图，今先文诰，故兹命使，宜听朕言。可汗累代以来，推诚向国，往者中原有难，助剪群凶，列圣念功，每加优宠，宁国、咸安二公主降嫁龙庭。爰及先朝，复以今公主继好，又以土无丝纩，岁遣缣缯，恩礼转深，诸蕃称羡，久保诚信，两绝猜嫌。但以国家旧章，藩汉殊壤，稍逾经制，岂朕所安。去岁け没斯特勒已至近界，边将愤激，便请除，朕念其无主可归，且令安抚。今可汗既立，彼又降附，便合率领，渐复旧疆，漂寓塞垣，殊非良计。又得宰相颉干伽思等表借振武一城，权与可汗、公主居住。中国之制，与外蕃不同，须守前代规模，祖宗法度。昔汉朝单於乖乱，呼韩款塞，宣帝送单於出朔方鸡鹿塞，唯赈以米粟。国初太宗皇帝命李思摩建牙於汉南，遗趾并存，事皆可验。未有深入汉界，借以一城，与退浑、党项微小杂种，同为百姓，实亦屈可汗之尊贵，乱中国之旧规。若以未复本蕃，或欲别迁善地，求大国声援，戢诸部交争，亦须率思归之人，且於漠南驻止，朕当许公主朝觐，亲问事宜，倘须应接，必无所吝。冀令彼国从此辑宁，岂不谓去危就安，转祸为福？朕缘公主将可汗丹诚来告，深感於衷，制之间，须存远大，故遣右金吾卫大将军兼御史大夫王会、副使宗正少卿兼御史中丞李师偃驰往喻怀，爰定所居，便申誓约。神明是质，岂可食言？可汗并保一心，自求多福。
    ○赐回鹘书意
    朕想可汗、公主以久修邻好，累降嘉姻，望我国家，如归亲戚，朕每宏容纳之意，固无纤芥之嫌。但以将相大臣，累陈公议，以可汗代居绝漠，临长诸蕃，名声既雄，部伍甚众，今逗留塞上，逼近边城，百姓不安，人心疑惑，耕种尽废，士马疲劳。朕二年以来，保护可汗一国，内阻公卿之议，外遏边将之言，朕於可汗，心亦至矣。可汗亦须深见事体，早见归还。所求种粮，及安存摩尼，寻勘退浑、党项劫掠等事，并当应接处，必遣得宜。唯是拟借一城，自古以来，未有此事。天地以沙漠山河，限隔南北，想蕃中故老，亦合备知。只如长安，东有潼关，西有散关，南有蓝田关，北有蒲关，今四海一家，天子所都，犹有限隔，况蕃汉殊壤，岂可通同？且天下者，高祖、太宗之天下，朕守祖宗成业，常怀兢畏，岂敢上违天地之限，中隳祖宗之法？每欲发一号，施一令，皆告於宗庙，不敢自专。所借一城，理绝言议。想可汗便须息意，勿更披陈。其馀令杨观专往，示喻朕意。
    ○赐回鹘可汗书意
    杨观至，览表，欲求粮食牛羊。粮食已许自已马价绢就振武和籴三千石。缘中国以农为本，最贵耕牛，百姓所蓄无多，常断屠杀；羊则产於北土，不出中华，惟塞上蕃浑，各有畜牧，朝廷未尝征率，务使安存，今之所求，难允来意。又所请束缚け没斯送归者。け没斯比自投边将，屡献诚款，自本国破亡之初，奔迸先至塞上，不随可汗、公主，已是二年。虑彼猜嫌，自怀忧惧，穷迫归命，望朕保持，未尝有交构之言，离间两国。前可汗已缘失制驭之道，无兼爱之仁，侵扰诸蕃，肆为暴虐，所以亲属内叛，部落外离，国破家残，实由於此。今可汗失地远客，危难之中，尤须追悔前非，以安反侧，若又仁爱不至，骨肉月相残，可汗左右信臣，谁敢不保？朕统万国，非止一蕃，未附者须务怀柔，归诚者因宜存抚，倘徇可汗之意，殊乖覆育之恩。今已特许归降，止於存其种族，必不别有任使，授以腹心。在可汗不失恩慈，於朝廷免亏信义，岂不两全事体，深叶良图？况前代以来，尽有故事：汉朝呼延邪单於款塞，其下大将乌厉屈、乌厉温敦并来降附，汉宣帝封以列侯；又国初颉利可汗之破败也，降者甚众，酋豪首领，至朝廷皆拜将军，仅百馀人，无不抚纳。想可汗深明朕意，勿更再论。摩尼教天宝以前，中国禁断，自累朝缘回鹘敬信，始许兴行，江淮数镇，皆令阐教。近各得本道申奏，缘自闻回鹘破亡，奉法因兹懈怠，蕃僧在彼，稍似无依。吴楚水乡，人性嚣薄，信心既去，翕习至难。且佛是大师，尚随缘行教，与苍生缘尽，终不力为。朕深念异国远僧，欲其安堵，且令於两都及太原信向处行教，其江淮诸寺权停，待回鹘本土安宁，即却令如旧。
    ○赐回鹘可汗书
    朕自临寰区，为人父母，惟以好生为德，不愿黩武为名。故自彼国不幸，为纥扌乞期所破，来投边境，已历岁年，抚纳之间，无所不至。初则念其饥歉，给其糇粮，旋则知其破伤，尽还马价，前後遣使劳问，交驰道路，小小侵扰，亦尽不计。今则可汗尚屯近塞，未议还蕃，朝廷大臣与四方节将，皆怀疑忿，尽请兴师，虽朕切务含宏，亦所未喻。日昨数使却回，皆言可汗只待马价，及令交付之次，又闻所止屡迁，或侵掠云朔等州，或仇掣羌浑诸部，未知此意，终欲如何？若以未交马价，且近塞垣，行止之间，亦宜先告边将，岂有倏来忽去，迁徙不常，虽云随逐水草，动皆逼近城栅。遥揣深意，以恃姻好之情，每观踪迹，实怀驰突之计。况昨到横水栅下，杀戮至多，蕃浑牛羊，岂吝驱掠，黎庶何罪，皆被伤夷。所以中朝大臣等，皆云回鹘近塞，已是违盟，更戮边人，实乖大义，咸愿因此剪逐，以雪殂谢之冤。然朕志在怀柔，情深屈己，宁可汗之负德，终未忍於幸灾。石戒直久在京城，备知仁心，愤惋发於诚恳，因请自行，嘉其深见事机，不能违阻。可汗审自询问，速择良图，无至不悛，或贻後悔。
    ○赐太和公主敕书
    敕：姑远嫁绝域，二十馀年，跋履险难，备罹屯苦，朕每念於此，良用惘然。恭惟太皇太後春秋已高，慈爱深厚，比者望姑朝谒，再叙悲欢，倏已岁暮，寂无音耗。想姑见旧国之城邑，能不销魂，望汉将之旌麾，必当流涕。今朔风既至，霰雪已零，绝国萧条，固难久处，旃墙幕，何以御冬，肉饭酷浆，且非适口。朕抚临万宇，子育群生，一物未安，终食三叹，况姑累年漂泊，何日忘怀？想姑高明，必是悬鉴。姑承宗庙之馀庆，为王室之懿亲，先朝割爱降婚，义宁家国，谓回鹘必能御侮，安静塞垣，使边人子孙，不见兵革，射猎者不敢西向畏轩辕之台。今回鹘所为，甚不循理。蕃浑是朕之人，百姓牛羊亦国家所有，因依汉地，遂至蕃孳，回鹘托以私仇，恣为侵掠。每马首南向，姑得不畏高祖、太宗之威灵？欲侵掠边疆，姑得不思太皇太後之慈爱？为其国母，足得指挥。若回鹘能不禀命，则是弃绝姻好，今是以後，不得以姑为词。若恃我为亲，禀姑教令，则须便自戢敛，以继旧欢。想姑以朕此书，喻彼将相，令其知分，更不徇非。塞外祁寒，且无丝纩，朕每御裘服，则思彼未授衣，岂可回鹘张，遂忘亲爱？今寄冬衣若干，具如别录。
    ●卷七百
    ☆李德裕（五）
    ○赐背叛回鹘敕书
    近数得边将奏报，知卿等本国，自有离乱，可汗遇祸，虽未悉虚实，良深震悼。我国家与卿等本国，代结姻好，久为亲戚，协德同心，常为诸蕃所羡，故得边候不耸，封疆晏然。卿等忽领师徒，漠南屯集，又数至天德侵掠，颇扰边人。聚师无名，忠义俱失，既乖旧好，良用怃然。若卿等本国所立新主，非可汗至亲，人心不从，扰乱未定，卿等只合自申方略，竭效忠诚，安静本蕃，以图勋绩，亦合遣使告朕，具述此心。若新立可汗，是中国至亲，人已归附，卿等便合早自相率，保国宁家，与可汗协心，以修旧好，岂得寄命塞上，久劳师人？朕缘与卿本国，情义至深，事同一体，又缘公主在彼，未知存亡，故遣使臣魏谟往谕朕意。卿宜备陈诚款，不得虚词，兼禁戢师徒，勿为侵轶。近闻天德游奕军将，曾有交锋，卿等既犯塞垣，亦是边将常事，今已各令诸镇，不许交兵。卿宜晓谕部落，各令知悉。
    ○与纥扌乞斯可汗书
    皇帝敬问纥扌乞斯可汗：时属载阳，想彼休泰。朕抚临万宇，子育群生，思致洽和，用臻至理。将军踏布合祖等至，鉴表具知。可汗生戴斗之乡，居寒露之野，智谋精果，材志沉雄，威动龙荒，声驰象魏，眷言丕绩，深用注怀。我太宗文皇帝圣德高於百王，英材轶於千古，内定诸夏，外服百蛮，贞观四年，西北蕃君长诣阙顿颡，请上尊号为天可汗。是後降玺书西北蕃君长，皆称皇帝为天可汗，临统四夷，实自兹始。暨贞观六年，太宗遣使臣王义宏至可汗本国，将命镇抚。贞观二十一年，可汗本国君长身自入朝，太宗授左屯卫将军坚昆都督。至天宝末年，朝贡不绝。则可汗祖先，已受我国家恩德，计可汗中国遗老，必自流传。
    朕缵奉丕图，思申旧好，比闻天宝以後，为回鹘所隔久阻诚款。回鹘自谓天骄，罔修仁义，肆行残忍，凌虐诸蕃，知可汗代为仇雠，果能报复，灭国邑，皆已立君，驱彼酋渠，尽逾沙漠，茂功壮节，近代无俦。回鹘当中国伐叛之时，尝展勋力，列圣嘉其大顺，累降姻亲。今失国亡逃，寄於塞上，只合早归穷款，受朕抚循，而乃转自鸱张，益怀狼顾，在阴山之外，诱惑小蕃，乘我无虞，即来侵掠，恣为边患，今已四年。朕大征甲兵，久欲除剪，比令幽州、太原两道节度使皆充招抚，以示绥怀，望其悛心，犹务含育。而凌蔑公主，频拟伤残，驰突边城，敢谋盗窃。近太原节度使刘沔不胜其忿，潜出偏师，乘其张，使袭牙帐，虏众大溃，穹庐尽焚，元恶伤残，脱身潜窜，已让太和公主，即至阙庭。回鹘残兵，不满千人，散投山谷，旬日之内，必合枭禽。朕再见公主，良用欣慰。可汗既为仇怨，须尽歼夷，倘留馀烬，必生後患，想远闻庆快，当惬素心。
    闻可汗受氏子源，与我同族。汉北平太守材气，天下无双，结事边，控弦贯石。自後子孙，多习武略，代为将门。至嫡孙都尉，提精卒五千，深入大漠，单於举国来敌，莫敢伉威，身虽陷没，名震蛮貊。我国家承北平太守之後，可汗又是都尉苗裔，以此合族，尊卑可知。昨闻太和公主为可汗兵众所得，可汗以同姓之国，使遣归还，有以见可汗秉礼义之心，重亲邻之好，朕深用感叹，至於涕零。公主寻为回鹘劫夺，久不归国，可汗所遣使臣，皆被诛戮，朕言念伤痛，至今不忘。昨见可汗表求访公主，使公主上天入地，必须觅得。今边将愤惋，已立奇功，回鹘罪人，计日可致，即当显戮，以谢可汗。况回鹘夷灭，种族必尽，与可汗便为邻国，各保旧疆，继好息人，事同一体。从此边陲罢警，弓矢载，必当诸部服从，皆怀健羡，知我两国，永为宗盟。想可汗明智，自有良算。故令太仆卿兼御史中丞赵蕃持节充使，以答深诚，质於神明，用存大信。朕言不贰，可不勉欤？又自古外蕃，皆须因中国册命，然後可弹压一方。今欲册命可汗，特加美号，缘未知可汗之意，且遣谕怀，待赵蕃回日，别命使展礼，以申和好。彼间将相，并存问之，遣书指不多及。
    ○与黠戛斯可汗书
    皇帝敬问黠戛斯可汗：温仵合将军至，览书及所献马百匹、鹘十联，具悉。可汗特禀英姿，生知雄略，奋扬威武，底定龙荒，扫回鹘之穹居，报怨以直，护公主之幕，事大以诚，又遣贵族信臣，载驰朔漠，名马鸷鸟，远涉流沙，既展同姓之亲，克副怀柔之旨，眷言勋绩，深慰予衷。朕护奉丕图，抚宁万国，岂望化孚有截，致殷汤来享之明，实恐德未遍覆，愧汉宣兼临之盛。况与彼国壤隔内外，非正朔所加，礼既不施，政岂宜及？但以惜可汗宗盟之国，愿保先名，为可汗宏远之谋，须除後患，所以具古今祸福，往谕至怀。昔呼韩邪单於以郅支尚存，国难未靖，称蕃事汉，福及子孙；後汉单於比以大父，依汉而安，继袭其号，上书款塞，永愿藩蔽漠南，遂致朔塞底宁，烽燧永息；近则回鹘结大国之援，雄长北蕃，诸部率从，莫敢不服，一隅安乐，百有馀年。此事昭然，可汗所睹。况今回鹘种类未尽，介居蕃汉之间，爰及黑车子，久畏其威，素服其信，虑彼再振，常持两端。须令小蕃知朕亲厚可汗，弃绝回鹘。实在和好分定，内附约盟，则邪计奸谋，无由而入，故欲显加册命，昭示万方。况登里可汗回鹘旧号，是国家顷年所赐，非回鹘自制此名，今回鹘国已破亡，理当嫌避。朕以可汗先祖，往在贞观，身自入朝，太宗授以左卫将军坚昆都督。朕思欲继太宗之旧典，彼亦宜遵先祖之明诚，便以坚昆为国，施於册命，更加美号，以表懿亲。况坚者不朽之名，昆者有後之称，示不忘本，岂不美欤？朕昨命礼部尚书郑肃等与彼使臣面陈大计，温仵合将军等皆谕朕旨，愿言结成。岂必契径路之金，举留犁之酒，保兹诚信，固在厥初。
    顷者回鹘至塞上，请国家精兵十万，送至漠北，渐归本蕃，又请借汉界一城，养育疲羸，以图兴复，朕以可汗之故，尽不听从。今回鹘是国家叛臣，为可汗仇敌，须去根本，方保永安，是天亡之时，易於攻取。古人云：“天与不取，反受其咎。”可汗须乘此机便，早务芟夷。回鹘未灭以前，可汗勿以饮食为甘，弋猎为乐，励兵秣马，不可暂闲。所恨隔在诸蕃，国家难於同力，倘更近塞，岂复稽诛？又恐馀孽归降，可汗未能尽戮，纳有罪之众，受逋逃之臣，倘收吾憎，必开边隙，此则蕃养虺毒，自生厉阶。前年回鹘宰相等向汉使云：“李靖擒颉利後，国中只有三二十人，便兴复。”虽在危困，尚尔张皇，可汗深察此言，岂得不虑？又闻合罗川回鹘牙帐，未尽毁除，想其怀土之心，必有思归之志，速要平其区落，无使孑遗，既表成功，彼当绝望。可汗已摅积年之愤，自为一代之雄，至於居处服章，皆宜变革，焉得安於所习，姑务因循，则何以震耀北方，弹压诸部？朕抚有中夏，爱育生灵，常恐百姓未安，一物失所，岂愿更广威略，遥制要荒。但缘与可汗方保和盟，义同忧乐，纤微之事，皆欲备方。想可汗与将相筹谋，副兹诚意，此使到日，必谅朕心，即宜速遣报章，此当遣重臣册命。夏热，想可汗休泰。将相以下，并存问之，遣书指不多及。
    ○与黠戛王书
    皇帝敬问黠戛王：时及阳和，想比佳适。注吾合素等至，省表并进马事，具悉。国王阴山雄劲，朔野英雄，包智略以周身，推诚明而有众，声高夷落，威重藩疆，专遣使臣，远献名马，向化之诚既展，输忠之效颇明，临轩省章，辍食嘉叹，眷言忠荩，宁忘寝兴。顷于贞观中，彼国常奉朝贡，亦授官爵，宠赐而还。尔後但讶音耗久乖，不知中为回鹘所隔，及览来表，方嘉壮图。蓄锐多年，乘饥大举，快雪冤愤，豁开心怀。回鹘之营垒既平，国家之山河不间，既为邻境，遂阅贡章。又知破回鹘之时，让太和公主，特遣专使，送归阙庭。虽闻行至中途，却为回鹘所夺，在国王遵以礼义，推之和宁，远同族之讥嫌，厚亲邻之恩信，贤明如此，愧慰难名。回鹘顷以失国为词，款塞相托，朕以勋亲是念，拯┰屡加。曾不知恩，渐开稔恶，贱弃公主，侵暴平人，日寻干戈，时窃牛马。朕为全旧好，不下明诛。岁月滋深，边防将倦，各用长策，继彰殊勋，焚帐幕而公主归还，透网罗而元恶逃遁，顾其馀类，何所寄生。国王远闻，想同深慰。然犹恐奔窜，尚有凶奸，又虑侵彼封疆，将复仇怨，国王亦须严为备拟，善设机谋，同务讨除，尽其根本，无贻後患，勉继前修。亲仁善邻，惟彼与此，勿谓遐远，常存寤思。因注吾合素回，且先诏示，其他礼命，续专遣使宣慰，想宜知悉。
    ○赐黠戛斯书
    皇帝敬问黠戛斯可汗：将军谛德伊斯难殊至，览书并白马二匹，具悉。可汗降精斗极，雄朔漠以称君，禀耀旄头，分天街而建国，特负英豪之气，夙推统御之才，眷想嘉猷，载深寤叹。来书云：“温仵合将军归国後，汉使不来。”温仵合去日，朕书具云：“速遣报章，此当遣重臣册命。”自是可汗未谕此意，报答稍迟，此则寻欲遣使，只自延望来信。又云：“金石路已隔绝。”盖为山川悠远，未得自与可汗封壤接连，非是两国之情，犹有阻隔，想可汗明识，无复致疑。又云：“两地遣书，彼此不会。”且书不可以尽言，言不可以尽意，况蕃汉文字，传译不同，只在共推赤心，永保盟好，岂必缘饰词语，以此交欢。每欲思维，先恩好意，不更疑惑，便是明诚。又云：“欲除却两楹间恶刺。”此之一事，实是嘉言。缘回鹘雄据北方，代为君长，诸蕃臣伏，百有馀年，今可汗扫其穹居，大雪仇耻，功业既高於前古，威声已振於北荒，固当深务远图，岂可更留馀烬？黑车子不度德量力，敢保寇仇，则是轻侮可汗，独不向化，此而可忍，孰不可容？况可汗前来云求访公主，使上天入地，必须觅得，今若舍而不问，何以取信朕怀？想可汗乘彼盛秋，长驱精骑，问回鹘逋逃之罪，行黑车後服之诛，取若拾遗，役无再举，从兹荡定，岂不美欤！
    来书又云：“送公主到彼，无一语业。”缘公主才离可汗五日，便被回鹘劫夺，所遣来使，尽被杀伤，公主二年之中，流离沙漠，事已隔远，所以不再叙言。然赵蕃去日，已具感悦之心，足表殷勤之意。又闻今秋欲移就回鹘牙帐，灭其大国，便保旧居，足使诸蕃畏威，回鹘绝望，稍近边境，颇谓良图。所云请发兵马期集去处，缘黑车子犹去汉界一千馀里，在沙漠之中，从前汉兵未尝到彼，比闻回鹘深意，常欲投窜安西，待至今秋，朕当令幽州、太原、振武、天德缘边四镇要路出兵。料可汗攻讨之时，回鹘必当潜遁，各令邀截，便可枭擒。此是军期，须合符契，想可汗必全大信，用叶一心。谛德伊斯难殊朕已於三殿面对，兼赐宴乐，并依来表，不更滞留。朕续遣重臣，便申册命。故先达此旨，令彼国明知册命之礼，并依回鹘故事。可汗爰始立国，临长诸蕃，须示邻壤情深，宗盟义重，以此镇抚，谁敢不从？宜体至怀，共宏远略。春暖，想可汗休泰，将相以下，并存问之，遣书指不多及。
    ○赐石雄及三军敕书
    敕石雄：晋绛密迩王畿，地当襟带，自卿与将士等扼其险要，勇冠诸军，捍彼奔冲，为我砥柱，每刻期深入，屡挫狂锋，批抗捣虚，导款游刃，永言勋绩，岂忘於怀。昔商伐鬼方，三年乃克，周公东征，三年不归，宪宗平淮西，文宗定沧海，士不解甲，或三四年，想卿等久在戎行，心经此役。且士之生代，本为功名，仗义从军，固当殉命。居平则孝养父母，成长则子孙衣食所资，无非国力；有事则投袂而起，负甲先登，抚养之恩，惟此为报。今者才近半岁，未曰劳师，功在垂成，往无不捷，将士等各宜感励，成此功名。上党既平，天下无事，从此永安家室，不复征行。近者杨弁首为猖狂，扇惑乱卒，今则身膏齐斧，戮及妻，生为不忠之人，死为负义之鬼，身名俱灭，可不痛哉！诸部既安，王师益振，乘此声势，必殄馀妖。故令中使宣慰，兼赐优赏。卿等便须鼓行而进，径入贼界下营，从此驻军，速图进取，勿使功业归於别帅，爵赏在於他人。勉务壮图，副兹厚遇，想宜知悉。
    ○赐潞州军人敕书意
    刘稹乳臭童，未有所识，皆是郭谊、王协，幸其昏弱，矫托军情，妄献表章，欲继袭志在肆行祸福，自擅兵权，称感从谏之恩，誓同生死，及见山东三郡皆已归降，事迫势穷，归恶刘稹，令其一门受戮，便欲自取宠荣，不义不忠，古无其比。朕以诱陷刘稹，皆是此二人，贩卖图全，义难容舍，已令泽潞、冀氏两路遣军，只取郭谊、王协及同恶之类，其他军人，一切不问，仍各有优赏，後从敕处分。如两道兵马未到以前，有忠义之士先非同恶者，能自擒戮郭谊等，所与优赏，并同裴问、王钊例处分。已诏石雄、王宰，到彼不令侵扰军人百姓，如秋毫有犯，便按军法。各宜勉思机计，共保忠诚，勿受奸人扇动，妄生疑忌。互相告报，咸使明知。
    ○赐党项敕书
    敕：自尔祖归款国家，依附边塞，为我赤子，编於黔黎，牛马蕃孳，种落殷盛，不侵不叛，颇效信诚。比闻边将不守朝章，失於绥辑，因缘征敛，害及无辜。念尔远人，莫知控告，特命朕之爱子，实总元戎，所冀群帅听命而不敢自专，诸部怀冤而有所披诉，奉我宪令，以保和宁。如闻莫顾私恩，遂怀凭恃，攘夺不避於官物，驱掠罔惮於平人，擅兴甲兵，恣行攻劫，岂有朝廷内地，辄此鸱张，道路阻艰，商旅殆绝，朕便欲诏命诸镇，同力剿除，深虑玉石难分，善恶同毙。今再为条制，各使得宜，却令节将指挥，许其处断。如实有冤滥，政乖公平，并遣巡院奏闻，朝廷必为申理。如或不知恩贷，犹敢猖狂，国有典章，必难容舍。故兹宣示，当体朕怀。
    ○停归义军敕书
    敕：李思忠首率蕃兵，归诚向阙，念其忠款，特许来朝。而又久慕华风，愿留京邑，俾参环卫，用报勋庸。其归义军使宜停，将士等同叶义心，所宜优宠。况闻诸道军镇，皆马军，选择蕃浑，尤不易得。缘此将健，久工骑射，颇出常伦，列於牙旗，足壮戎阃，宜分诸道节度使团练收管，便给本道衣粮，稍加安存，务令得所。
    ○孟州敕旨
    敕：昔冯异之守盟津，已建军号，近光弼之保伊洛，先据三城，盖以河有造舟之危，山有摧轮之险，左右机轴，表里金汤。既当形胜之地，实为要害之郡，令所制，岂限常规？积万庾於敖前，尤资地利；列二矛於河上，须壮军声。其河阴县宜割属孟州，仍改为望县。其河清县却还河南府收管，县官等并准前敕处分。其东都镇遏兵马，依前属东都防御使。郑、滑、汝州防戍兵各一千人，令宏敬权指挥，事平後续有处分。
    ○李回宣慰三道敕旨
    敕：成德军、魏博皆出兵甲，俯临贼境，秋气已至，攻取是时，元逵、宏敬，制胜伐谋，必有成算，固须命使，远访嘉猷。又回鹘虽已遁逃，尚存馀烬，今朔风始劲，塞草具腓，犹虑未革枭音，敢怀狼顾，迫於饥窘，复扰连城。仲武久欲荡除，俾无噍类，成其志业，壮彼威，亦在使臣往喻朕意。各宜奋厉，早建殊勋，解甲来还，免彼祁寒之候，止戈除害，庶臻仁寿之期。咨尔帅臣，副兹委遇。宜令刑部侍郎兼御史中丞李回充幽州、镇、魏等道宣慰。
    ○上尊号玉册文
    维会昌二年岁次壬戌四月乙丑朔十四日戊寅，摄太尉光禄大夫守司兼门下侍郎同中书门下平章事臣德裕、银青光禄大夫守尚书左仆射兼门下侍郎同中书门下平章事臣夷行、金紫光禄大夫尚书右仆射兼中书侍郎同中书门下平章事臣珙、银青光禄大夫守中书侍郎同中书门下平章事臣绅、金紫光禄大夫检校司徒兼太子太保臣僧孺及文武百官等六千五百七十四人言：
    臣闻羲皇首太古之号，成汤显神武之称，我高祖皇王是宪，尊名若古，贻厥丕训，为子孙之法，岂不善始善述哉。矧及臣唐受命，继体承业，理运将至，大君以兴，昊穹所以开至圣也。曩者明两未定，帝华不协，舍胤传圣，深惟至公，先後所以昭天命也。亦犹尧发於唐侯，文兴於代邸，神明之祚，不其难哉。
    伏惟皇帝陛下清明溥鬯，光耿四海，元德莫邻，天休大赍，日角见表，气志如神，爰初定命，正心理物，如辰居极，而天下无邪矣。由是昭德塞违，尊贤远佞。禹不自满，成不敢康，罔盘於田，不迩於色。自闺壶以施王教，由家道而刑国风，去比周，核名实，揽乾纲，择圣纪，修旧典，协诚质，扌乞嘉坛，款泰乙，进正臣以端治表，礼故老以求谠言，远无蔽狱，近无留命。祈元祖而膏雨降，祀灵岳而嘉谷登，省刑罚而蓬孛消，发仓廪而螽螟息。去罗龙承祀，大略亲郊，捧玉瓒而一献，光灵来格，振金石而六变，魄宝昭临。然犹古训是学，缉熙於道，天文炳焕，□汉其章，温恭敬逊，承太任之教，和乐恺悌，洽戚藩之心德风偃於群黎，威霆动乎绝域。又以敬养不逮於长乐，昭配未升於祢宫，每怀嗣徽，而慕。所以奉若慈训，对越两仪，因心立制，永锡其教。宽虔刘之罪，兴恻隐之仁，回电收霜，为之反禾。及单於慕义，景附朔边，耀德戢兵，谦临是受。至於备文物，展国容，莫不先皿而布甘泽，丁辰而廓阴翳，和景晏温，卿霭。斯所谓神祗之心应矣，天人之际交矣。
    於是服冕之士，戴之伦，暨藩侯邦伯，黄发骀背，不谋而进曰：“陛下元默天ㄧ，辉光日新，大矣孝熙，四极爰臻，诚宜玉版温润，镂鸿明之德，神宝耀，荐万斯之年，丕惟大典，不可辞也。”陛下犹谦退固拒，至於三四，群臣不已，乃曰俞哉。夫遍覆包含之谓仁，极深研几之谓圣，宪度著明之谓文，蛮夷震慑之谓武，感而遂通之谓神，无思不服之谓孝。臣等不胜大愿，谨奉玉册玉宝，上尊号曰“仁圣文武至神大孝皇帝”。伏惟陛下乾健不息，谦尊而光，乐戒其耽，禽戒其荒，寿乃侔於殷宗，俗乃厚於成康，贻燕後昆，受福无疆。臣德裕等诚欢跃顿首顿首，谨言。
    ○上尊号玉册文
    维会昌五年岁次乙丑正月己酉朔一日己酉，光禄大夫守太尉兼门下侍郎同中书门下平章事臣德裕、光禄大夫守尚书左仆射兼门下侍郎同中书门下平章事臣、朝议大夫守尚书右仆射兼中书侍郎同中书门下平章事臣让夷、朝议大夫守中书侍郎兼户部尚书同中书门下平章事臣铉及文武百官大中大夫太常卿臣孙简等六千二百二人言：
    臣闻在昔周宣，猃狁内侵，四牡薄伐，以定王国，则诗人大其功。暨於汉宣，北夷乖乱，呼韩慕义，郅支远遁，则简策著其美。惟此二代，称为中兴。间者开成之末，星孛如云，螟飞蔽天，先帝戚之，黎人惧焉，乃授至圣，遗大投艰，迄兹成功，厥有冥数。伏惟仁圣文武至神大孝皇帝表应龙翼，粹含乾刚，神全而正气凝，宇定而天光发，智烛千里，动必察微，心镜万机，物来斯应。於是五材用，四维张，建中和之极，缀前圣之纲，重枢机，修法制，刑御家之理，无出壶之言，销谗邪，远佞幸，绝背公之党，退好径之人，内严体貌，增堂陛之峻，外绝缔交，去辅车之势，古所谓“受命於天，惟舜独正”也，又曰“一心定而万物服”，惟陛下得之。
    曩者北狄矜功，耗蠹中国，种类磐牙，根柢封殖，异术肺腑，缟衣如荼，挟邪作蛊，浸淫宇内，倒悬不解，百有馀年。既而龙祠堙灭，携国款塞，质帝女，蹙海疆，有狼顾平城之心，鲸吞咸洛之志。爰命枭将，搴旗刈旃，兵鏖穹庐，火烈荆榛，幕，碎贲宛，六骡遁逃，贵主生还，灭妖迹，剿除丑类。故名王结，冠带入臣，坚昆稽首，译来献。而又奸臣放命，二纪陆梁，据太行之固，下洛邑，通故缝之道，旁近关，树其遗孽，以窃兵柄。议者佥曰：“精兵十万，积谷十年，泉鱼不察，汤网宜悬。”陛下雄断霆声，群疑冰释，扬清风而扫云，致迅雷而破山，任冯异则拔天井而震上党，仗吴汉则发突骑而邯郸，壶关失险，山东夺魄。属有戍边叛将，窃发参墟，人心掖，异议放肆。陛下临朝而言曰：“二寇获罪於天，予所不舍。”未三旬而定晋阳，才期年而灭潞子，不以金购，将多降，不劳师克，粤首驰报。非至德感物，孰能臻於此乎？
    由是台宰百辟，藩屏将帅，上言曰：“成伐东夷而肃慎来驾，景剪七国而王室乃安，莫不始於武功，终致刑措。将以上帝，荐祖宗，宜受鸿名，以答元贶。”陛下犹谦逊而五让之，勤请弗已，乃屈己以俞之。□汉为章，所以昭法度也；神明其德，所以成教化也；巍乎有功，帝尧之则也；勤於大道，元祖之训也。臣等不胜大愿，谨奉玉册玉宝，上尊号曰“仁圣文武章天成功神德明道大孝皇帝”。伏惟陛下不有其名，以保其成，不德其功，以戒其盈，享殷宗之福，致周道之平，熙我王度，永振金声。臣德裕等诚欢诚跃顿首顿首，谨言。
    ○让官表
    臣某言：伏以臣之事君，犹子之事父，若情有所隐，志在敬安，不事披诚，即为冒宠，臣某诚惶诚恐顿首顿首。伏惟仁圣文武至神大孝皇帝去邪用相，有大舜之功，柔远固存，臻汉宣之罪，故得王道正直，海内清和，边朔底宁，干戈永戢。文明之化，方致永熙，萤爝之光，所宜自息，岂敢虚矫，上负君亲。臣始自孩童，常多疾病，逮於壮岁，犹甚虚羸。属廉问江南，荏苒八岁，移镇巴蜀，首尾三声，署湿所侵，遂成沉痼，患风毒脚气十五馀年，服药过虚，又得渴疾，每日自午已後，瞑眩失常，形骸仅存，心气俱竭，唯恐晚归私第，殪纠途。臣伏见国史，岑文本受委既深，形骸顿竭，太宗尝谓左右，知其将尽；韦处厚积以虚惫，不早退身，侍立之时，仆於玉阶之下。臣窃以二臣为戒，不敢遑安。所冀陛下宏太宗之仁，下轸念於无及，臣得延处厚之数，免自促於明时。伏望陛下察臣恳诚，矜臣衰耗，得罢繁务，退守州行，稍获安闲，渐自颐养，一二年後，或冀有瘳。臣倘馀齿尚存，筋力未朽，必当灰身粉骨，上报圣慈。不任祈恩之至，谨奉表。
    ○让太尉第二表（原注：第一表舍人撰，不录。同日更进此表）
    臣某言：臣今日已进让表，惊宠之心，不遑启处，再陈恐恳，实惧为烦，臣某中谢。伏见国初已来，授此官惟有七人。尚父子仪，犹以恳辞而免；近者智兴、载义，皆超拜太傅太保，只缘朝廷重惜此官；裴度守司徒十年，竟不迁授。以臣僭越，必致颠挤。况臣既无汗马之劳，涓尘莫效，又有负薪之疾，旷废至多。唯陛下宠以美名，荣皆过实，而臣颜自处，窃位偷安，非止获朝野之讥，实恐受神明之谴。辄披丹款，犹冀听从，伏望息罢新恩，且守旧秩。不任祈恩迫切之至。
    ○让太尉第三表
    臣某言：臣闻庙器不盈，周公戒其必覆；马力已竭，颜氏知其必颠。臣窃感之，以忧以蹙，臣某中谢。昔子文避禄，竟之逃死；冶廑辞卿，迫於惧祸。伏以上公亢极，本待勋臣，其间或授时贤，皆是元老。臣既非耆艾，又乏战功，奉宸算而曾靡运筹，假英威而未尝推毂，有何劳效，蒙此殊荣，夙夜自思，至今战汗。伏见广德二年九月十七日，代宗授尚父汾阳王此官，三让而免。至大历十四年闰五月三日，德宗再申前命，重授尚父，不许陈让，三载而终。臣窃思尚父十五馀年得延光宠，岂非牢让而致，（阙一字）骘所持。昨者恭惟圣奖至深，恩义加等，祗受典册，未敢固辞。臣伏念齿发虽雕，心力犹壮，实愿赞陛下升平之运，见万方仁寿之期，东封告成，大典咸备，然後散金娱老，归守丘园。贪全盛时，不忍自促，所以再陈恳款，上渎皇明，竭至敬而不敢繁文，陈至诚而不为饰让，心恳词直，度获听从。伏望特追新恩，却守旧秩，臣不任恳迫屏营之至。
    ○让官表
    臣某言：臣闻道不欲盈，元祖之至诫；人恶其上，鲁史之明规。既以迫於愚衷，敢虑动而生悔，臣某中谢。臣顷居宰弼，获戾於时，既望汨以怀沙，甘赴湘而溺死，自谓永违白日，莫睹青天，虽文宗坠履不遗，骤分圭瑞，而微臣伤弓是惧，常蹈春冰。伏值陛下大明初升，临照四海，知臣常忝禁署，逮事穆宗，念已废之旧物，悯既伤之弱羽，召自沧海，擢授黄阁，明德每覆其瑕，至仁常矜其衰疾，参赞万务，倏已六年。裘冕郊，再睹配天之礼，干戈问罪，三见拘原之功，所谓百生遭逢，千载际会。征倚伏之数，惟恐罹灾，思存亡之机，所宜知止。非慕三公乞骸之节，敢希二疏解组之风，忍去盛时，自贻深戚。实以久婴沉痼，年渐衰迟，宗族孤单，兄弟衰落，先臣松贾，近在东都，家属数人，皆居上国，不欲远离京阙，只愿归老田园。伏望陛下深鉴孤忠，特遂丹恳，察臣上报圣德，不必须在鼎司，改授闲官，优游暮齿。所冀自知税驾，无李斯之叹音，便得悬舆，复韦贤之故事。进退惶灼，伏地涕零，不任兢惶感切之至，谨奉表陈乞以闻。
    ○贺废毁诸寺德音表
    臣某等伏奉今日制，拆寺、兰若共四万六千六百馀所，还俗僧尼并奴婢为两税户共约四十一万馀人，得良田约数千顷，其僧尼令隶主客户，大秦穆护袄二十馀人并令还俗者。臣闻仲尼祖述尧舜，宪章文武，大宏圣道，以黜异端，末季以来，斯道久废，不遇大圣，孰能拯之，臣某等中谢。伏以三王之前，皆垂拱而理，不可得而言也。厥後周美成康，汉称文景，至化深厚，大道和平，人自禀於孝慈，俗必臻於仁寿，岂尝有外夷之教，玷中夏之风。东汉楚王英，始盛桑门之馔，沦於左道。桓帝更增犀盖之饰，归於乱政。魏之三祖，西晋太康，虽君非大圣，臣非上哲，然犹祖尚老庄，斯教未行。至东晋因吴人之佻薄，袭孙权之弊政，始建塔庙，乃译梵书。宋齐梁陈，其教浸盛，好大不经之说，陋乃《诗》《书》，因报拔济之谈，隆於仁孝，运祚纲篡夺相寻，二百年间，五变朝市，君无殷宗之福，臣靡卫武之年，感验寂寥，斯可明矣。高祖神尧皇帝方欲除斯弊，扫刷中区，时属宰臣萧，本梁氏之子孙，寻覆车之轨辙，废格明诏，以迄於今。遂使土木兴妖，山林增构，一岩之秀，必极雕镌，一川之腴，已布高刹，鬼功不可，人力宁堪，耗蠹生灵，侵减正税，国家大蠹，千有馀年。伏惟仁圣文武章天成功神德明道大孝皇帝陛下明绍於天，粹合於道，黜霸图而功盛，入圣学而德优，常欲天下之动，咸贞於一，以一言之蔽，思必无邪，先定宸心，独发英断，破逃亡之薮，皆列齐人，收高壤之田，尽归王税，正群生之大惑，返六合之浇风，出前圣之模，为後王之法，巍巍功德，焕炳图书。臣窃位枢衡，莫能裨益，愧无将明之效，徒怀鼓舞之心。千古未逢，百生何幸，不任忭贺踊跃之至。
    ○荐处士李源表
    臣伏见贾谊云：“守圉捍敌之臣，诚死城郭封疆，故曰圣人有金城者，此物此志也。”自天宝之後，俗尚浮华，士罕仗义，人怀苟免，至有弃城郭、委符节者，其身不以为耻，当代不以为非。臣恐风俗既成，纪纲皆废，此当今之急务，教化所宜先也。臣访闻处士李源，即故礼部尚书东都留守赠司徒忠烈公忄登之少子。天与贞孝，嗣兹忠烈，以父死国难，哀缠终身，自司农寺主簿绝心禄仕，垂五十年，放怀山泽，罕至人落。暨於衰暮，多依慧林佛寺，以其本忄登别业，就寓残生。从僧住持，不举烟爨，随僧一食，以至五十馀年，嗜欲靡，精粗同众。寺之旧殿，则忄登之寝堂，源过必敬趋，未尝登践，其端心执孝，无有不至。忘形患苦，绝意贪缘，迎斥浮虚，就专志节，则孰能挺操不易，沉身无声，处薄自颐，终老弥笃。且忄登之忠烈，实冠古今，当逆羯屠陷，飙驱响从，而忄登抗节誓心，约义同列，居朝守位，抵刃就终，臣节之光，繇忄登益劝。而源名销迹灭，征访不加，实主於居方之臣，历政之阙也。况源尝守沉默，不语是非，或必交静求，理契深要，一言开析，百虑洗然，致群阜时，指象如见，抱此贞用，弃於清朝，臣窃为陛下深惜。优乞就授一官，召赴京阙，仍以事迹，宣付史馆。则圣代有求贤之盛，朝廷美得材之难，忄登之贞烈如存，源之承荷不坠，忠孝之美，并集忄登门，光嗣德於一时，激为臣於千古。
    ●卷七百一
    ☆李德裕（六）
    ○请宣赐鹤林寺僧谥号奏
    润州鹤林寺故禅师元素，传牛头山第五祖智威必法，是径山大觉之师，伏请依释门例，赐谥号大额。
    ○请罢榜奏
    旧例：进士未放榜前，礼部侍郎遍到宰相私第，先呈及第人名，谓之呈榜。比闻多有改换，颇致流言。宰相稍有寄情，有司固无畏忌，取士之滥，莫不繇斯。将务责成，在於不挠，既无取舍，岂必预知？臣等商量，今年便任有司放榜，更不得先呈臣等。仍向後便为定例，如有固违，御史纠举。
    ○谏敬宗搜访道士疏
    臣闻道之高者，莫若广成、元元，人之圣者，莫若轩黄、孔子。昔轩黄问广成子理身之要，何以长久，广成子云：“无视无听，抱神以静，形将自正，神将自清。无劳子形，无摇子精，乃可长生。慎守其一，以处其各。故我修身千二百岁矣，吾形未尝衰。”又云：“得吾道者，上为皇而下为王。”元元语孔子云：“去子之骄气与多欲，态色与淫志，是皆无益於子之身。吾所告子者是已。”故轩皇发谓天之叹，孔子兴犹龙之感，前圣之道，不其至乎？伏惟文武大圣广孝皇帝陛下稽元祖之训，修轩皇之术，凝神馆，物色异人，将以觌冰雪之姿，屈顺风之请，恭惟圣感，必降真仙。若使广成、元元，混迹而至，语陛下之道，授陛下之言，以臣度思，无出於此。臣所虑赴召者，必怪迂之士，苟合之徒，使物淖冰，以为小术，耀邪僻，蔽欺聪明，如文成五利，无一可验。臣所以三年之内，四奉诏书，未尝以一人塞诏，实有所惧。臣又闻前代帝王，虽好方士，未有服其药者，故《汉书》称黄金可成，以为饮食器则益寿，又高宗朝刘道合，元宗朝孙甄生，皆成黄金，二祖俱不敢服。盖以宗庙社稷之重，不可轻易。此事炳然，具载国史。以臣微倘陛下睿虑精求，必致真隐，惟问保和之术，不求药饵之功，纵使必成黄金，止可充於玩好。则九庙灵鉴，必当慰悦，寰海兆庶，谁不欢心？臣思罄愚衷，以裨元化，辄陈恳款，伏积兢惶。
    ○停进士宴会题名疏
    奉宣旨，“不欲令及第进士呼有司为座主，趋附其门，兼题名局席等，条疏进来”者。伏以国家设文学之科，求贞正之士，所宜行敦风俗，义本君亲，然後升於朝廷，必为国器。岂可怀赏拔之私惠，忘教化之根源，自谓门生，遂成胶固？所以时风浸薄，臣节何施，树党背公，靡不由此。臣等商量，今日已後，进士及第，任一度参见有司，向後不得聚集参谒，及於有司宅置宴。其曲江大会朝官，及题名书席，并望勒停。缘初获美名，实皆少隽，既遇春节，难阻良游，三五人自为宴乐，并无所禁，唯不得聚集同年进士，广为宴会。仍委御史台察访闻奏。谨具如前。
</div>
    <div class="pagination">
<a href="全唐文_page413.html">上一页</a><span>...</span><a href="全唐文_page409.html">409</a><a href="全唐文_page410.html">410</a><a href="全唐文_page411.html">411</a><a href="全唐文_page412.html">412</a><a href="全唐文_page413.html">413</a><span class="current-page">414</span><a href="全唐文_page415.html">415</a><a href="全唐文_page416.html">416</a><a href="全唐文_page417.html">417</a><a href="全唐文_page418.html">418</a><a href="全唐文_page419.html">419</a><span>...</span><a href="全唐文_page415.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
