<!DOCTYPE html>
<html>
<head>
    <meta charset="UTF-8">
    <title>文苑英华 - 第 548 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 548 页/共 634 页</h1>
    <div class="content">
　　文苑英华巻七百三十五
　　钦定四库全书
　　文苑英华巻七百三十六　宋　李昉等　编杂序二
　　续书序一首　　　　　四分律宗记序一首扬州防竞渡序一首　　神龙厯序一首
　　忠州江亭喜重遇吴叅军见牛司仓序一首喜遇冀侍御崔司议二使序一首
　　衡岳十八髙僧序一首　开元大衍厯序一首
　　续书序　　　　　　　　　王　勃
　　叙曰书以记言其来尚矣越在三代左史职之百官以理万人以察扬于王庭用实大焉茍非可以燮理情性平章邦国敷彛伦而叙要道察时变而经王猷树皇极之纲维资生灵之视听皆可略也昔者仲尼之述书也将以究事业之通而正性命之理故曰吾欲托之空言不如附之行亊道德仁义于是乎明刑政礼乐于是乎出非先王之德行不敢传非先王之法言不敢道纪千数百岁断自唐虞迄于周汉风【一无此字】流所存百篇而已以此见圣人言约理举神明不劳【一作营】而体时务之撰矣故能法象天地同符易简借前箸于筌蹄驱后主于轨物宻而显宏而奥久而弥新用而不竭非古之聦明圣智览博达孰能为此哉孔安国曰帝王之制坦然明白可举而行嗟乎其言甚大可使南面称圣人之后矣自时以降史述陵迟人自为家标指失中陈事乱而无当制理参而不一由是大典散而人文乖是非繁而取舍谬与夫古先哲人制述之意不其疎乎我先君文中子实秉睿懿生于隋末覩后作之违方忧异端之害正乃喟然曰宣尼既没文不在兹乎遂约大义删旧章续诗为三百六十篇考伪乱而脩元经正礼乐以旌后王之失易赞以申先师之防经始汉魏迄于有晋择其典物宜于教者续书为百二十篇而广大悉备嗟乎贤圣之述岂多为哉噫亦足垂训作则冒天下之道如斯而已矣当时门人百千数董薛之徒并受其义遭代防乱未行于时歴年永久稍见残缺贞观中太原府君考诸六经之目则亡其小序其有录而无篇者又十六焉呜呼兹不可复见矣家君钦若丕烈图终休绪廼例六经次礼乐叙中说明易赞永惟保守前训大克敷遗后人勃兄弟五六冠者童子六七祗祗怡怡讲问伏渐之日久矣躬奉成训家传异闻犹恐不得门而入才之不逮至逺也是用厉精激愤宵吟昼咏庶几乎学而知之者其脩身慎行恐辱先也岂声禄是殉前人之不继是惧闻【疑】者承命为百二十篇作序而兼当补脩其阙爰考众籍共参奥防泉源浩然冈识攸济呜呼小子何敢以当之也其尽心力乎始自緫章二年泊乎咸亨五年刋冩文就定成百二十篇勒成二十五巻昔者文中子曰汉魏之礼乐未足称其书不可废也尚有近古之对议存焉制诏册则几乎典诰矣后之达晤者将有得于斯文乎于时龙集阉茂勉踵前脩在大唐御天下之五十七祀也
　　四分律宗记序　　　　　　前　人
　　昔在调御利见迦维光宅净都抚临法界仰扬垢路之业以疆理情田阐导毗尼之藏以隄防性海二边云彻方知实相之尊十刹风行乃识真如之贵将使龙象缁服维明克允鹙鹭明有耻且格五篇垂范岂同训夏之科七聚分宗宁比歌虞之制功存离欲道在降魔仙苑创基因善果以调物提河防迹慿净戒以为师诚拯溺之舟航而御黠之衔防者矣故能庄严百福粉绘三身摧防慢山防生死树覆篑菩萨之道滥觞正觉之源除惑箭而断爱枝销恚刀而解疑网自银棺揜耀金杖殊珍五师烟腾四分云谲波离睿防明而更明饮光妙迹盛而愈盛其后卑摩覃思犹沉赤水之辉惠逺研精尚玷岩之彩遂使琼编浩汗利渉迷于要津瑶轴纷纶登髙暗于飞陛熟习者博而寡用志学者劳而少功七众所以迟廻八部由其大息丕应冥发睿感潜融爰挺异才式扶象训有西京太原寺索律师俗姓范氏其先南阳人也殷覇洪周藩茂族八鸾与四牡竞驰紫绘与青蜗叠照六军卿胄绩着于钟彛三传儒门业流于训诂律师冲襟霞映峻局霜凄筠抱显于髫龄兰芬凝于丱齿由是糠粃礼乐锱铢名教以尧舜为尘劳以周孔为桎梏爰依白法遂托徒探鹫岭之防言得龙宫之秘藏咸亨之祀椒房谅隂舍槐里而构庵【一作芳】园因金穴而开银地伽蓝肇建号曰太原明阳【一作汤】所及咸収时望自价隆康防誉重摩腾竺法猷之苦节支道林之逺致将何以发明禅宇光应纶言律师乃以道众羽仪释门栋干粤自济来逰太原经行德人于斯为盛既而惧六和之紊绪悼三聚之乖宗稽法令之遗文讨惠猷之旧业网罗【一作网维】近防吞含觉明原始要终探索隐芟夷赘剪截骈枝収絶代之精防诘往圣之纰缪葭灰屡变槐燧骤迁闻遮持犯之异同废立止作之轻重故以该象牙之扇穷贝叶之图钻研刋削五载而就名曰开四分律宗记凡十巻三十七万六百三十言律师又以为仲尼述易申妙典于系辞元凯谈经托余文于释例爰因多暇更辑旧章牢笼秘宻之宗发挥沉欝之防名曰开四分律宗拾遗钞凡十巻四十万余言所以禆助三明抑扬四谛八正之道成一家之言庶使众善雷奔羣疑雾敛照欢戚之两镜荡欣忧之二瓶慿此戒田方跻定境岂直功周沙甸道制铁围而已哉弟子才非度识劣真长本乏凌云之词虚荷弥天之眷揄扬盛烈顾孙绰而多惭归依胜侣仰郄愔而自励輙牵庸陋轻序德音岂比夫公理昌言资缪实之引太冲作赋假士安之谈盖所谓观博而识班闻乐而窃抃者矣故曰四分律宗记序
　　扬州看竞渡序　　　　　　骆賔王
　　夏口江干驾言临眺于时桂舟始泛兰棹初逰鼔吹沸于【二字集作咽】江山绮罗蔽于【集无于字】云日便姢舞袖向渌水而【集作以】全低飘飏歌声得【集作听】清风而更逺是以临【集作眼】波笑脸艶出浦之轻莲映渚蛾【一作娥】眉丽穿波之半月服【集作靓】妆旧饰此日増竒管相催兹辰特妙能使洛川廻雪独美【集作犹赋】陈思巫岭行云专称宋玉凡诸同好请各赋诗云尔
　　神龙厯序　　　　　　　　李　峤
　　昔者龙负河图八卦列明时之象呈洛字九畴开协纪之文青岩啓而六甲飞黄壤堙而五行缺故知干防逺坤符灵秘法効用常邀乎圣期研几测深必贯于神道皇轩于是乎合而不死帝皡于是乎推而致福自重黎并命叔仲分官理八节而调四时部三元而齐七政权衡度律在虞夏而兼脩正朔隂阳及殷周而备举既而王风版荡战国纵横瞽史忘三家之言畴人失二字之业履端阙而归余坏摄提差而孟陬殄废时乱日非直羲和滛亡甲防子岂唯商辛暴虐汉兴草创肇谋纪纲而方士异词天官横议张苍从甲乙之术未叶变通邓平用丁丑之元旋闻疎濶当涂圮隔典午陵迟戎狄升僭伪之坛防县乏神只之主三辰九野压析景而分躔二象七衡孰当期而合度建元髙而不竞沿木火而无讥兴百代之阙文复千龄之大统匪我昌运畴能离此国家草昧区夏权舆品物万方同防狱讼之往河南五纬运谋神灵之入东井然珪受命紫箓登枢白【一作回】玉斗而察璿玑把珠囊而膺厯数勤于水土大禹之平涤山川礼乎方圆髙辛之迎送日月应天神龙皇帝大横纂极元良继体乃神乃圣三王接袂而扶毂允武允文五伯连衡而拥篲于是乎东明捧日西掖占风南震雄王之防北清骄子之落粟同水火人类胥庭犴圄徒旋干戈不用上庠讲道而宣化比屋畊田而凿井功成理定之业协律登歌畴德瑞圣之符陈郊谒庙万官咸事百度已康犹且存省阙遗征求典故以为钦若厯象哲后之恭天事神敬授人时明君之劝农辟土自麟德创纪四十余年虽斗宪未移而浑仪渐变蔡伯喈所谓术无恒是洛下闳所谓厯后当差昔太初肇规便易髙皇之制元和新造旋移孝武之法因时通变厥有前闻爰命典司更从刋正金紫光禄大夫行秘书监驸马都尉上柱国杨慎交钟鼎贵逰山河宝气赤泉疏社轩裳接于五公朱轮赠言翰墨连于七子资玉环之旧德拥金埓之新庆箫吹凤管朝升乌鹊之楼渐【疑】阅龙章暮下麒麟之阁临西山典籍之府揔束壁文章之事九源百氏之说尽入胷襟六家三统之书咸归掌握永言董率实竚详明左散骑常侍兼脩国史上柱国陈留县开国公栁冲望重簮缨才髙瑚琏家风推其直道帝范借其谟明吐白凤而草言垂紫貂而歩黄阁叅司国典时望允谐副掌天书朝寄斯在镇国【一作军】大将军右骁卫将军知太史局事迦行志中散大夫守礼部侍郎上骑都尉严善思正议大夫行太史令上防军傅志忠等或礼閤【一作阁】兵钤以贤才而入用或天门地理缘道术而见知皆学富偃韦艺超甘石穷神尽智之妙闇落铜凡测逺穷髙之方悬裁玉表朝请大夫行太史局令瞿昙悉达朝请郎行司歴徐保文承议【一作奉】郎行司歴南宫说等或善分天部或工言筭法稽长短之效无烦于验防被图察休咎之征非假于登台上库凡此众哲各承朝委悉达等则专司课务据覈其真志忠等则监共讨论用裨其阙虽异礼而各术并用心而合契于是精研六位遍考十端立东西之定仪【一作定东西之令仪】采南北之遗事防数于天九地十起元于子二丑三追日暮之行按星分之度以推四时之发生以歩三元之盈缩然后分至啓闭无愆于玉衡望躔离必应于铜史才窥幽室已见飞灰杂候清台仍看合璧追论古法师验前章八十一寸为日分徒言精宻六百八年为岁纪终非允当歴祀之所纰缪异端之所穿凿莫不裁之绳凖格以铨衡究天道之精防开日官之轨宪容成再出不能添累黍之功寿王重生无以议分毫之失岂比夫时乖两闰始载邹人之语亥有二首方闻绛老之年序临安宁岁次强圉皇帝抚天下之三载也珍图改御寳厯初调授以丹凤之官颁以鸟之署候耕耘之节非借杏花亶昏夕之期讵须蓂叶叅幽明而制术迈古今而垂范玉仪既正金镜逾明知圣祉之无疆识懐生之永泰元符允合可以观天地之心能事毕甄可以为帝王之式盛矣美矣无得而称纪次勒成名曰大唐神龙厯云尔忠州江亭喜重遇呉叅军见牛司仓序
　　陈子昂
　　日月交分春秋代谢昔岁居单阏适言别于兹都今龙集昭阳复相逢于此地山川未改容貎俱非叙名宦而犹嗟问乡关而不乐云天遂解琴酒还开新交与旧识俱欢林壑共烟霞对赏江亭回瞰罗杂树于堦基山榭遥临列羣峯于户牖尔其丹藤绿篠俯映长筵翠渚洪澜交流合坐神融兴洽望直情髙觉清溪之仙洞不遥见沧海之神山乍出既而行舟有限嗟此防之难留别日无几叹分岐之易逺徘徊北渚惆怅南津江陵之道路方賖巴徼之云山渐异嗟乎离言可赠所愿保于千金别曲何謡各请陈于五际
　　喜遇冀侍御崔司议二使序　前　人
　　余独坐一隅孤愤五蠧虽身在江海而心驰魏阙岁时仲春幽卧未起忽闻二星入井四牡临亭邀使者之车乃故人之驾隐几一笑把臂入林既闻朝廷之乐复此琴樽之事山林幽寂【集作疾】钟鼎旧逰语黙谈【集作谭通用】咏今复一得况北堂夜永西轩月防巴山有望别之嗟洛阳无寄载之客江关离防三千余里名位宠辱一百年中欢娱如何日月其迈不为目前之赏以増别后之思蟋蟀笑人夫子何叹
　　衡岳十八髙僧序　　　　　卢藏用
　　夫理存于业理契则业忘心宅于形心寂则形胜岂不以体防机化通同我人驰无役有而脗合出生入死而无际古之悬解者懐挟海岳提挈天地掌掷千界身没一丝前际后际其非动无去无来而常乐岂支离其德孟浪其言哉盖同体大非而物不能自物也则有咏【疑作泳】其洪波志其小行指源以骧首和【疑作扣】幽键而少留亦能押阖形神度越兹数则衡岳思海之列可得而称矣衡岳寺者梁天监三年立本名善思【一作果】暨陈改为大明有隋号为衡岳则衡山之心也二十八宿上飞翼轸之晶三十六都下蟠呉楚之纪赮駮舒蔚灿烂炳焕以万殊松标玉耸清苍璀错以亿尺水碧严霜而育粹云【一作露】芝伫秀以孕直幽岫防气絶顶无迹逰其质者【一作也】则蘧庐清明挹其静者则营魄渊澹信神明之所栖迟也故异人接踵于此焉逰灵迹葳蕤道风绵自鹫岩西閟象教东流胜躅虽多宗或替至于仗智慧剑壊烦恼军理以意传阶惟神遇者未有斯美之盛也然而年代攸邈故老或遗真诠缅防后生何述有沙门惠日俗姓庆氏濮阳人也息心达道利见观方自北徂南爰憇兹岳入空寂舍觉今昔常然到清凉池知我人非逺备闻众异祗觌前脩而山间朴畧简编无次遂覃思翰墨博采遗风事无虚美务存摭实自思大师凡一十八人着之于传藏用早逰斯道颇渉艺文承日公之恩奬闻众真之故事心存目想若见斯人倘兹理或存亦旦暮之期也遂懐铅秉翰序其传焉
　　开元大衍厯序　　　　　　张　说
　　特进集贤院学士脩国史上柱国燕国公臣张【集无张字】说言厯者先王以明时授人敬天育物者也辰极恒居斗运不息晦朔相催而变月寒暑往来而成岁日月右转【集作进】周天之度啓星辰左旋正时之气合积余分而置【集作致】闰配甲子而设蔀凤鸟为司畴人受职分分而加之者百图【集作钧】必过毫毫而减之者千里必差何则古法存而其人异也不有【集作见】大圣孰【集作谁】能起之伏惟开元神武皇帝陛下钦崇天道眘徽月令受命再新改制创厯十有三祀诏沙门一行上本轩顼夏殷周鲁五王一侯之遗式下集太初至于麟德二十三家之众义比其异同课其疎宻或前疑而后定或始防而终乖振古未探之象必发挥于神筭大钧不测之气尽覼缕于天聦乃更审日晷【集作晷度】之短长覆星间之广狭绳九道之脁朒纠五精之进退叅大衍天地之数综八卦六爻之序一辙于文王也覆【文粹作覈】春秋交蚀之辰研九畴五纪之奥同符【文粹作同文集作有同】于孔子也杼轴万象优防四载奏章【集作草】朝竟一公夕落臣说奉诏金门成书防府先有理厯陈景善筭赵升首尾叅之言接承转筹之意因而缉合编次勒成一部名曰开元大衍厯经七章一巻长厯三巻厯议十巻立成法十二巻天竺九执厯一巻【九执厯名出西域集本文粹无天竺九以上十七字】今古厯书二十四巻畧例奏章一巻凡五十二巻【唐防要作经章十巻长厯五巻厯议十巻立成法天竺九执厯二巻古今厯书二十四巻畧例奏章一巻凡五十二巻唐艺文志作大衍厯一巻又厯议十巻厯立成十五巻厯草二十四巻七政长厯三巻心机筭术括一巻二书与英华互有异同当考】所以贯三才周万物穷数术先鬼神称制曰者即圣人顾访之防标谨按者是厯家进对之词非轩后至圣不啓履端之业非容成诣极不就归余之经据其图也七政之天心不逺守其术也千岁之日月可知盖中黄之宝符大【文粹作太】紫之神器者也谨以十六年八月端午赤光照室之夜皇雄成纪之辰当一元之出符献万寿之新厯伏望藏之书殿录于记言掌之大史颁于司【集作日】厯制曰可













　　文苑英华巻七百三十六
　　钦定四库全书
　　文苑英华卷七百三十七　宋　李昉等　编杂序三
　　孝经序一首　　　　　老子道德经序一首九疑山记序一首
　　随求即得大自在陁罗尼神呪经序一首
　　懐素上人草书歌序一首
　　河南于氏家谱后序一首
　　戴氏广异记序一首　　维摩经畧疏序一首陪独孤常州观讲论语序一首
　　通典序二首
　　魏国公贞元十道录序一首
　　李弈登科记序一首
　　孝经序　　　　　　　　　唐宗
　　朕闻上古其风朴畧虽因心之孝己萌而资敬之礼犹简及乎仁义既有亲誉益着圣人知孝之可以教人也故因严以教敬因亲以教爱于是以顺移忠之道昭矣立身扬名之义彰矣子曰吾志在春秋行在孝经是知孝者德之本欤经曰昔者明王之以孝治天下也不敢遗小国之臣而况于公侯伯子男乎朕尝三复斯言景行先哲虽无德教加于百姓庶几广爱刑于四海嗟夫夫子没而防言絶异端起而大义乖况冺絶于秦得之者皆煨烬之末滥觞于汉传之者皆糟粕之余故鲁史春秋学开五传国风雅颂分为四诗去圣愈逺源流益别近观孝经旧注踳驳尤甚至于迹相祖述殆且百家业擅专门犹将十室希升堂者必自开户牖攀逸驾者必骋殊轨辙是以道隐小成言隐浮伪且传以通经为义义以必当为主至当归一精义无二安得不剪其繁芜而撮其枢要也韦昭王肃先儒之领袖虞翻刘邵抑又次焉刘明安国之本陆澄讥康成之注在理或当何必求人今故特举六家之异同防五经之防趣约文敷畅义则昭然分注错经理亦条贯冩之琬琰庶有补于将来且夫子谈经志取垂训虽五孝之用则别而百行之源不殊是以一章之中凡有数句一句之内意有兼明具载则文烦畧之又义阙今存于疏用广发挥
　　老子道德经序　　　　　　　同前
　　勅昔在元圣强着言权舆真宗啓廸来裔防文诚在精义颇乖撮其防归虽蜀严而犹病摘其章句自河公而或畧其余浸防固不足数则我元妙防岂其将坠朕诚寡薄常【一作尝】感斯文猥承有后之庆恐失无为之理每因清宴輙扣关随意所【一作所意】得遂为笺注岂成一家之说但备遗阙之文今兹絶笔是询于众公卿臣庶道释二门有能起予类于卜商鍼疾同于左氏渇于纳善朕所虚懐茍副斯言必加厚赏且如防臣自圣幸非此流悬市相矜亦云小道既其不讳诚【一作咸】可直书勿为来者所嗤以重朕之不德　　一作皆本文九疑山记序【见八百三十二巻作九疑山图记】元　结
　　随求即得大自在陁罗尼神呪经序　任　华
　　我本师设教务存饶益防因啓圣方有激扬则大梵懐愍念之心如来演神妙之句使无愿不满有求则随故此经标之为其品题矣夫大自在者天之王陁罗尼者呪之目盖以慿神呪威力同天王自在且呪有八首除八难也经唯【一作惟】一轴明一乗也若听受讲诵若书冩带持即是金刚之身便作如来之眼是知烦恼大海本从妄想中生业障髙山亦因觉悟而破则颈边璎珞衣中寳珠未足比其珎矣懿夫能摧他敌不假韩信之登坛能致雨乃同傅说之作相此则有功于国矣至若火坑成水刀刃为尘毒龙生慈夜叉作礼此则有功于人矣及乎泥犂自苦阿【一作河】旁惊恠人便生于天上塔犹在于城南此则有功于鬼矣非我有九十九亿那由他诸佛同心同德安乐【一有人字】曷致于此矣粤有雅和尚者诞于中土如从西域而来不读外书只说东流之法丙午岁访余于景城西岩之兰若从容曰此呪有不可思议之力竟无序述谓之何哉华答曰唯然和尚谨闻命矣将欲无垢之呪可验静居之言足征岂独施于信者亦将悟彼疑者若可信而信信不应疑而疑【一无此二字】则三途之中不出入此軰畧述少言耳亦乃勉防诸仁
　　懐素上人草书歌序　　　　顔真卿
　　开士懐素僧中之英气槩通踈性灵豁畅精心草圣积有岁时江岭之间其名大着故吏部尚书韦公陟覩其笔力朂以有成今礼部侍郎张公渭【集作谓】赏其不覊引共逰处兼好事者同作歌以赞之动盈巻轴夫草书【集作藁】之作起于汉代杜度崔瑗始以妙闻迨乎伯英尤擅其美羲献兹降虞陆相承口诀手授以至于吴郡张旭长史虽恣性颠逸超絶古今而楷法精详特为真正真卿早岁尝接逰处【集作居】屡防激劝教以笔法资质劣弱又婴物务不能懃【集作恳】习迄用无成追思一言何复可【集作可复】得忽见师作纵横不羣迅疾骇人若还旧观向使师得亲承善诱亟揖规模则入室之賔舍子奚适嗟叹不足聊书以冠诸篇首
　　河南于氏家谱后序　　　　于　邵
　　序曰邵髙叔祖皇尚书左仆射侍中太子太师燕国定公讳志宁博学多闻狥忠秉直为秦府十八学士其左右庶子不道尝撰谏苑三十篇【唐书作二十巻】以讽之凡有文集若干巻于代又述作之外脩集家谱其受姓封邑衣冠婚嫁着之谱序亦既备矣歴一百七十余年家藏一本人人遵守未尝失坠洎天寳末幽防叛乱今三十七年顷属中原失守族类迯难不南驰吴越则北走沙朔或转死沟壑其谁与知或因兵祸纵横吊魂无所或道路阻塞不由我归或田园湮没无可廻顾所以旧谱散落无余将期防同【一有经字】考集不齐奚【疑】为脩集实难有待今且从邵一房自为数例有若九祖长房今太子小保谯国公颀与邵同升于朝股肱四圣为国元老邵之弟也有若九祖第三房今襄王府录事叅军载与邵同在京列保家履道为宗室长邵之兄也各引才识子弟叅定其宜从而审之谁曰不可又以子孙渐多昭穆编次纸幅有量湏变前规亦春秋之新意也今请每房分为两巻其上巻自九祖某公至孙止为下巻自父考及身已降迭相补注即令邵以皇考工部尚书为下巻之首此其例也且诸房昭穆既同寻而绎之可以明矣后能代习家法述作相因从子及孙从孙及子孙孙子子兴复宗祧岂唯两巻乎将十部而弥盛矣其文公第四子安平公房此【疑】建平公已上三房衣冠人物全少今与文公第五子齐国公文公第六子华阳公文公第七子平恩公文公第八子襄阳公文公第九子桓州刺史并以六房同为一巻就中第五巻已下子孙皆名位不扬婚姻无地湮沉断絶寂尔无闻但存旧巻而已后有遇之者知之者以时书之其五祖九祖分今叙在三巻并录之于后时贞元八年岁在壬申八月朔日金紫光禄大夫太子賔客上柱国袭恒山郡开国公于邵述
　　戴氏广异记序　　　　　　顾　况
　　予欲观天人之际变化之兆吉防之源圣有不知神有不测其有干元气汨五行圣人所以示怪力乱神礼乐刑政着明圣道以紏之故许氏之说天文垂象盖以示人也説文示字如今文不字儒有不本其意云子不语此大破格言非观象设教之本也大钧播气不滞一方梼杌为黄熊彭生为大豕苌为碧舒女为泉牛哀为虎黄母为鼋【一作鼈】君子为猿鹤小人为虫沙武都妇人化为男成都男子化为女周娥殉墓十载却活嬴谍【一作姬】暴市六日而苏蜀帝之魂曰杜防炎帝之女曰精卫洪荒窈窕莫可纪极古者青乌之相冡墓白泽之穷神奸舜之命防以和神汤之问革以语恠音闻鲁壁形镂夏鼎玉牒石记五图九籥説者纷然故汉文帝召贾谊问鬼神之事夜半前席志恠之士刘子政之列仙葛稚川之神仙王子年之拾遗东方朔之神异张茂先之博物郭子潢【一作横】之洞冥顔黄门之稽圣侯君素之精【一作旌】异其中神奥顾君真诰周氏之冥通而异苑搜神山海之经幽冥之录襄阳之耆旧楚国之先贤风俗所通岁时所记呉兴阳羡南越西京注引古今辞标淮海裴松之盛之陆道瞻等诸家之説蔓延无穷国朝燕梁四公传唐临报记王度古镜记孔慎言神恠志赵自勤定命录至如李庾成张孝举之徒互相传説谯郡戴君孚幽赜最深安道之若思之后邈为晋仆射逵为呉隐士世济文雅不陨其名至德初天下肇乱况始与同登一科君自校书终饶州录事叅军时年五十七有文集二十巻此书二十巻用纸一千幅盖十余万言虽景命不融而铿锵之韵固可以辅于神明矣二子钺雍陈其先志泣请父友况得而叙之
　　维摩经畧疏序　　　　　　梁　肃
　　圣非道不生道非教不明教非人不行是三者相依而住道有大小权实故净明以在家成化人有圣贤浅深故智者以初依啓法然后因言遣言即象忘象俾后学有以得正真之终始【二字集作路】逰道义之门户【集无户字】祖而述之存乎其人天台上人【二字集作大】比丘然公纂智者之法裔【集作】探毗耶之妙赜一贯文字之学防归解脱之渊以为昔智者大师之演是经也备偏圆顿渐之义尽方等生苏之体其防逺其道防防言在【阙】　用不惑故常外阐其训内澄其照凡百学者望崖而归乃谓门弟子曰祖师所述其道甚着【集作大】而嗜简者或病其繁求【集作见】精者则遗其粗吾欲因而就之以伸其教删而裁之以存其要何如弟子比邱众作礼以请公于是削其浮辞【阙】为十轴不失旧则其义惟明与前部偕行号为净名畧疏原夫圣人有以见生生根器之不齐也故用四教五味经而纬之有以见万法弛张之不殊也故用一道一乘防而成之然则圣人随感以利物【集作见】故其数不得不差贤哲因感以立诚故其业不得不传观其所感则毗耶之与天台杜口之与立言虽偕【集作阶】位不同广畧异冝至于赴机施化其揆一也肃尝受经于公门逰道于义学之列【集无此二字】虽钻仰莫能【集作至】而嗟叹不足故序其述作之所以然着乎【集作于】辞疏成之岁岁在甲辰吾师自晋陵归于佛龛之夏也
　　陪独孤常州观讲论语序　　前　人
　　晋陵守河南独孤公以德行文学为政一年儒术大行与洙泗同风公以为使民悦以从教莫先乎讲习括五经英华使夫子防言不絶莫备乎论语于是俾儒者陈生以鲁论二十篇于郡学之中率先讲授乃季冬月朔公既视政与二三【集作一二】賔客躬往观焉已而公遂言曰昔文公用儒变蜀蜀至于鲁当大厯初元新被兵馑之苦今御史大夫赞皇李公为是邦愍学道圯阙开此庠序自后俊【集作孝】秀并兴与计偕者岁数十【阙】　　之诗起而复废乡饮酒之礼废而复兴至于今风【阙】　敦美矣哉仁人之化也抠衣之徒承其波流得不【阙】　　诲而厉之又悦以动之朱轮迟迟逮暮而归士有获在左右覩公之施教退谓人曰夫四时继气而成物仁贤施功而成化是学校也非赞皇不啓非我公不大鼓之以经书润之以仁义君子得之以脩词立诚小人仰之以迁善逺罪泱泱乎不知所以然以至夫政和而人泰旧史记前召【集作邵与召同】后杜而南阳移风民到于今称之矧赞皇植学之本与我公道之以德德则有成而未播于叙述后人谓之何哉鄙不佞谨纪公之雅训或传诸好事者云尔
　　通典序【杜佑自序附出】　　　　　　李　翰
　　儒家者流博而寡要劳而少功何哉其患在于习之不精知之不明入而不得其门行而不由其道何以征之夫五经羣史之书大不过本天地设君臣明十伦五教之义陈政刑赏罚之柄述礼乐制度之统究理乱兴亡之由立邦之道尽于此矣非此典者谓之无益代【一作世】教则圣人不书学者不览惧人【一作冗】烦而无所从也先师宣尼祖述尧舜宪章文武七十子之徒常【一无常字】宣明大义三代之道百代可师而诸子云云猥复制作由其门则其教已备反其道则其人可诛而学者以多阅为广见以异端为博闻是非纷然塞胷满腹鸿【一作澒】洞茫昧而无条贯或举其中不知其本原其始不要其终髙谈有余待问则泥虽驱驰百家日诵万字学弥广而志弥惑闻愈多而识愈疑此所以勤苦而难成殆非君子进德脩业之意也今通典之作昭昭乎其警觉羣迷欤【五字一作警学者之羣迷与】以为君子致用在乎经邦经邦在乎立事立事在乎师古师古在乎随时必叅今古之冝穷终始之妙始可以度其终【一作古】古【一作终】可以行于今问而辩之端如贯珠举而行之审如中鹄夫然故施于文学可为通儒施于政事可建皇极故采五经羣史上自黄帝至于我唐天寳之末每事以类相从举其终始【一作始终】歴代沿革废置及当时羣士论议得失靡不条载附之于事如人支脉散缀其【一作于】体凡有八门勒成二百巻号曰通典非圣之书乖圣人防防不取焉恶烦杂也事非经世纬俗【一作经国礼法】程制亦所不録弃无益也若使学者得而观之不出户知天下未从政达人情罕更事知时变为功易而速为学精而要其道甚直而不径其文甚详而不烦推而通放而凖语备而理尽例明而事中举而措之如指诸掌不假从师聚学而区以别矣非聦明独见之士孰能脩之淮南元戎之佐曰尚书主客郎京兆杜公君卿雅有逺度志于兴邦【一作邦兴】笃于【一作学】好古生而知之以大厯之始实纂斯典累纪而成杜公亦自为序引各冠篇首或前史有阙申髙见发明以示劝诫用存景行近代学士多有撰集其最著者御览艺文玉烛之类网罗古今博则博矣然率多文章之事记问之学至于刋列百度缉熈王猷至精至粹其道不杂比于通典非其伦也于戱今之人贱近而贵逺昧防而观着得之者甚鲜知之者至【一作甚】稀可以【二字一作可为长】叹息也翰与杜公数旬探讨故颇详防趣而为之序【十七字一作翰尝有斯志约乎旧史图之不早竟为善者所先故颇详防趣而为之序庶将来君子知吾道之不诬也】
　　一作皆本文
　　杜佑自述序
　　佑少尝读书而性且防固不逹术数之艺不好章句之学所纂通典实采羣言征之人事将施有政夫理道之先在乎行教化教化之本在乎足衣食易称聚人曰财洪范八政一曰食二曰货管子曰仓廪实知礼节衣食足知荣辱夫子曰既富而且教斯之谓矣夫行教化在乎设职官设职官在乎审官才审官才在乎精选举制礼以端其序立乐以和其心此先哲王致治之大方也故职官设然后兴礼乐焉教化隳然后用刑罚焉列州郡俾分领焉置边防遏戎狄焉是以食货为之首【十二巻】选举次之【六巻】职官又次之【二十二巻】礼又次之【一百巻】乐又次之【七巻】刑又次之【大刑用甲兵一十五巻其次五刑八巻】州郡又次之【一十四巻】边防末之【一十六巻】或览之者庶知篇第之防也【本初纂録止于天寳之末其有要须议论者亦便及以后之事】
　　魏国公贞元十道録序　　　权德舆
　　序曰自夏书禹贡周官职方汉志地理厥后史臣继有其书国家将九夷丕冒四海梯航声教过前古逺甚相国魏公明诚助化育奥学穷古今百揆师长十年枢衡赞端拱无为之风以宥天下王佐盛业论著形焉尝以为言区域者濶畧未备或传疑失实于是献海内华夷图一轴古今郡国县道四夷述四十巻尽瀛海之地穷鞮译之词陈农不获之书朱贑未条之俗贯穿切劘靡不详究开巻尽在披图朗然又撮其要防切于今者【集作日】为贞元十道录四巻其首篇自贞观初以天下诸州分十道随山河江岭控带纡直割裂经界而为都防在景云为按蔡在开元为采访在天宝以州为郡在乾元复郡为州六典地域之差次四方贡赋之名物废置升降提封险易因时制度皆备于编而又考迹其疆理以正缪【集作谬】误采获其要害而陈开置至若护单于府并马邑以【集作而】北理榆林关外冝河东乐安自乾元后河流改故道冝河南合川七郡北与陇氐南与庸蜀四逺不相冝应于武都建府以恢边备凡类是者十有二条制万方之枢键出千古之耳目故今之言地理者称魏公焉公之意岂徒洽闻广记以学名家而已哉盖体国逺驭不出户而知天下亲百姓抚四夷真宰相之事也凡今三十一节度十一观察与防御经畧以守臣称使【一有府字】者共五十列于首篇之末其三篇则以十道为凖县距州州距两【集作西】都其书道里之数与其四鄙所抵其事覈其言详阅览黙识精防错综斯为至矣德舆忝掖垣之属承公话言盱衡屈指珠贯氷释辱命授简书其大端輙罄斐然之辞用扬不朽之业时贞元壬午岁夏四月谨序
　　李弈登科记序　　　　　　赵　傪
　　选士命官有国之大典察言考行先王之旧规古者命于乡而升于学俾大乐正论造士之秀者而升诸司马曰进士进士者谓可进而授之爵禄也然则前【一作歴】代选士其科不一洎圣【一作既有】唐髙祖以神武静天下用文教贞万姓武德五年帝诏有司特以进士为选士之目仍古道也自乡升县县升州州升府皆歴试行艺秋防贡于【一作于】文昌咸达【一作造】帝庭以光王国然后防羣后谒先师备牲牢奏金石尊儒教也若明试其业主张其文覈能否于听览之间定取舍于笔削之下职在考功郎后至宗开元二十五年重难其事更命春官小宗伯主之而业文志学之士知劝矣于是献艺输能擅塲中的者牓第掲出万人观之未浃旬而名达四方矣近者佐使外藩司言中禁弹【一作峩】冠宪府起草粉廊由此与能十恒七八至于【一作于】能登台阶叅宻命者亦繁有徒所谓选才授爵之髙科求士滥觞之捷径也不其然欤粤自武德至乎贞元阅崔氏本记前后嗣续者在我公为多焉顾惟寡昧获与斯文因濡翰而为之序【一有十字】七年春三月丁亥序【一作述】




　　文苑英华巻七百三十七
　　钦定四库全书
　　文苑英华巻七百三十八　宋　李昉等　编杂序四
　　地志图序一首　　　　道州律令要録序一首风后握机图序一首　　拟三国名臣讃序一首长庆宣眀厯序一首　　荔枝圗序一首
　　黠戞斯朝贡图序一首　注子孙序一首
　　地志图序　　　　　　　　吕　温
　　广陵李该【集作彦】博达【集有之字】士也学无不通尤好地理患其书多门歴世浸广文词浩荡学者疲老由是以独见之眀法先圣之制黜诸子之【阙】记述仲尼之职方防源流考同异务该畅从体要倬然勒成一家之说犹惧其奥未足以昭啓后生乃裂素为方并据书而画随方面以区别拟形容而训觧命之曰地志图观其粉散百川黛凝羣山元气剖判成乎笔端任土之毛有生之类大钧变化不出其意然后列以城郭罗乎【文粹作于】陬落内自五侯九伯外洎要荒蛮貊禹迹之所穷汉驿之所通五色相宣万邦错峙毫厘之差而下正乎封畧方寸之界而上当乎分野乾象坤势炳焉可观与夫聚米拟其端倪画地陈乎梗槩固不可同年而语【文粹有其字】详畧也每虗室燕居薄帷晴褰普天之下尽在屋壁户纳四海窓笼八极名山大川随顾奔走殊方絶域举意而到髙视华裔坐横古今观帝王之疆理见宇宙之寥廓出遐入幽曽不崇朝与夫役形神于嵗月穷辙迹于区外又不可并轨而论劳逸也且夫删百代之综羣言之首繁而不乱踈而不漏才识以润之丹青以炳之使嗜学之徒未披文而见义不由户而观奥斯训道【文粹作导】之眀也穷地而述举世而载事极鸿纎理通皦昧混一家之文轨张大国之襟带覈人物之虚实总山川之要防表皇威之有截眀王道之无外斯乃功用之大也见苍梧涂山则思舜禹恤民之艰覩穷邉【集作荒】大漠则悟秦汉劳师之覧齐墟晋壤则见【集作想】桓文勤王之覇观洞庭荆门则知苖蜀恃险之败王者于是眀乎得失诸侯于是鉴于兴替斯又惩劝之道也然则本之所以广学流申之足以賛鸿业垂之可以示后世岂徒由近观逺以智自乐为室中之一物哉而时无知音道不虚行举地成图问天无路此志士儒林所以为之太【集作頽】息也某久从君逰辱命序述庶明作者之意俾好事【集作学】君子知其所以然
　　道州律令要録序
　　某顷累忝官尚书省御史防徧观诸曹多书令式格律于其屋壁茍非以宦逰为情而奉其职者皆得日夕省覧卧起出入目存心悟累累【集作章】然如贯珠如循环吏无以欺临事不惑决繁滞举枉直而协于大中中人以【集作已】上固可驯【集作循】致吾不知其谁着之何前贤处心恤事之周也若州县者卑而近于人逺而切于得失动有悬人命关风俗而惰者委成于一吏望空而署勤者检阅而山积神愤气沮卒无所归致政【集作政令】之不亦宜乎此州法吏何洛庭良吏【集作士】也与之撮其要讲其义书之【集作于】防记【集作事】之左某不深于法犹虑未尽后来君子其究成之此长人者之所急元和五年五月二十七日
　　风后握机图序　　　　　　严　从
　　中黄子曰予观风后握机图殆有情哉然年代迁逺文字损益或致讹矣惜乎夫兵者荣贱覆杀之大机也天地神灵之所閟也洞则王昧则亡故黄帝汤武得其道矣然则兵之用也岂惟道乎亦有工拙矣语大防有三微焉昔伊尹劝汤吕望劝周子房劝汉祖邓禹劝光武可谓知运命之微也乐生破竹迎刄之喻曹刿三皷衰而作可谓知和气之微也孙膑邀敌于马陵韩信置军于水上可谓知地势之微也故古今有言曰能知三微覇世之师至夫以智料智因竒纵竒千变万化不可殚备今夫握机者约而逺防而深用少以【一作少而】济广贯一以缔万微乎微乎可以神会虽【疑作难】以迹融非智合曩贤役心渊妙者不可以常识偕之今予依风后大防畧为此图以拟方阵阵有八物有八容八八相值可离可合中有容効三元天子上将所居常静不动以象极以配中黄【一作黄中】其理微矣若乃四衡夹三轴九地夹二天吟龙啸虎当前后之衡云鸟风虵居抟掣之要敌寡则从虎翼之属风虵之势合而围之彼众则奋龙虎之衡接云鸟之势突而击之亦百胜之术也昔诸葛孔眀以杰特之智将求其源而未得也乃曰八阵成可以横行天下然武候阵法亦有虎翼翔鸟足眀武侯所习则风后五图也桓温见蜀将八阵云是常山虵势徒妄言耳常山蛇者法出孙子谓之率然葢直阵也故桓温覧孙子而有是言殊无指防然此离合之势竒正之术故曰或离而为八或合而为一以正合以竒胜其要此矣公孙子儒者也至注释务析精奥而多引空言以诬后人何哉马总述云増字发眀未得精了更益烦芜予昔常覧焉中失其本每思经述近乃得之聊因时暇刋繁举要序而第焉二百八十言殆不过尺并为图式以悟后贤庶有赖云尔
　　拟三国名臣讃序
　　昔孔子举诗书作后王者之法其称殷颂曰天命鸟降而生商书天工人其代之然则圣人受命贤人受任龙腾虎跃风流云蒸求之精微其道莫不咸系乎天者也故夫受天之命者不可以茍代天之理者不可以私前圣知其如此故明四目达四聪髙居而审聴处幽而遐覧羣才必用众功乃广然后天应以福而太和之化臻矣虽三光袭【一作逓】照五运潜周妫图啓而揖让兴夏鼎移而干戈用徳业相踵【一作踳】屯夷不同然激扬名义増广基宇何尝不得贤则理失贤则危哉是故五老尊而轩风炽三仁去而殷道衰淮隂来而汉家昌亚父亡而楚王灭姬汉已降大象沦夷当极者不以垂拱居尊干禄者必以权利邀进镜物者不以虚已为徳达才者必以寒隽为嫌故洪纲强【集作弛】而万目頺大理亏而亷让塞贞良甘退而莫进贤士卷艺以深潜故伯夷为之哀歌绮里为之髙遁晋重灭名以避其患楚狂遁世以全其身岂恶富贵哉盖有为而然也夫眀王旰食以求士君子含徳以俟时然求应之感徒深而君臣之分犹鲜者何也盖经达之道难而世乏鲍子萧何之智也若夫觧缚为相古今所罕有登坛受爵贤者【一作哲】欲【疑作叹】其难汉髙始以为疑齐桓终受其福乃知有管仲之才无鲍叔之介则桓公不纳有韩信之畧无萧何之助则汉髙不容齐桓汉髙不易值矣萧公鲍子岂屡得哉夫未遇良鉴则夜光不为寳时逢哲后则负鼎可升朝歴求邃古爰覧近图臣主之际授受之外垂大眀以叙下推至公以匡上则有我唐太宗文武大圣皇帝魏文贞者之流也盖至理之代君子不以王爵私其身而况亲属乎是以贞观之中贤者在朝各崇至公马周懐竒思而防起陇畆李靖多大功而终始援用魏徴数直諌而优防抚纳我之得才于斯为美彼三国之臣主始当草昧之期卒践陵迟之运君无尺土之渐而以争夺为徳臣无素定之分而以偷合为功然其属衰乱之间固贞仁之节接风尘之防吐博奕之谋用能各奉其主克立【一作昭】厥勲者亦不可诬也又若清淑沉懿有顔氏之徳灵鉴洞照有子房之能推戈【疑】给下有终始之勤笃谊守节有风云之槩叹【一作感】王室之多故懐黍离以永吟遂委忠曹公冀图匡复而天命潜革人心则殊姑廻备物之谟卒抗非常之锡虽欲匡上以徳翻乃杀身成仁夫【一作乎】仁义岂有恒在乎不舍道而已是故比干湛身于殷后防子亢【一作抗】迹于周邦虽二美同归而三仁齐致公达慷慨总角耀竒奸臣之擅命想桓文之髙举羣雄兢起汉厯寝防翻然回虑吐词魏幕原其所以然者岂不以桑榆之晖非鲁阳可止沟渎之节岂仲尼所嘉是以摄管仲之髙踪攀魏武之遐辙全生之理其亦逺乎崔子矫然植青松之操鲠词直对则左右失容捐生取义千载称美虽遇谗譛【一作讥】盖亦其素志矣若乃天命未改则人思其旧乾道将革则物厌其常是以司之仪见悲于汉叟先王之迹逺播于汶隅孔明躬耕南阳盘桓俟主吐筹献策识鼎峙之形防众临戎有席巻之望原其去就抑亦懐汉之雅志焉及其抚戎幕持国钧开诚心布公道赏不失徳罚不滥刑又虽古之遗直不能尚也昔管仲用法伯氏无怨子羔刑人终以见徳孔明之谪李严葢近之矣周瑜鲁肃咸起诸生鹗眎乌林鹰扬赤壁然肃为布衣当襄汉之际标卖田宅分财结士以求人杰此其志不小也公瑾推第于孙策子敬辍粟于周郎咸有异于人者也子布刚简懐不挠之节属桓王创业首賛经纶仲谋嗣立躬自扶翊古人所谓托六尺之孤者欤既而忠言屡发直道不囬折弋猎之娯沮钧防之乐斯又王臣蹇蹇国之元老者哉夫江东之于天下犹四体之有一掌耳权不能恢阐雄量以【一有允字】求忠谠而乃轻肆忿毒厌闻至言始抽刄于虞翻终按刀于子布翻既谪终遐裔昭亦废处家僮故使时望挫伤元功圮衂由是见仲谋之器小也其不能厠迹中原长世之业者宜矣夫以子布忠贤承奕代之遇一言忤防有不测之辜况贱迹之士而欲自下干上罄其孤虑者乎善料古者必察乎今善筹逺者必谋诸近讃咏之作岂必覈既往之陈盖将畅其幽情贵使来叶有可观者聊复采断为其讃云
　　长庆宣明厯序　　　　　　唐穆宗
　　古者圣人莫不研七精之数以察天道【一作以揆天道】设四时之官以授人事在颛顼之代虽罕【疑】漫靡察制度未备然已有重黎二官故可得而【一无而字】述是以钦昊天协时月必首于尧舜之典叙九章用五纪亦冠于周宗之书则知履端受命斯为本也我国家侔天地以制法统隂阳以立极恭惟烈祖尝所尽心载诞神人协成厯象太史究闳洛之术大惠极容成之妙而体【一作躬】圣创制赜【一作探赜】隐穷神顺时气之发敛考星度之踈宻故亦穷变化洞窈矣然后隂阳和刑罚清八风之叙立万物之序成累圣讃序必更纪厯推体元居正之道彰敬授惟新之法斯旧典也曷敢废乎朕以菲薄未眀至理荷祖宗之耿光守圣人之大寳深惧不徳获戾于上感易象之随时懐礼经之聴朔又尝覧汉丞相魏弱翁之奏以为帝王法天地顺四时以理国家是奉宗庙安天下之大礼也爰命太史洎乎畴人望于清防论思于别殿究以微妙考其祯祥观浑仪以见天心视圭影而知日至则八卦之气不杂百工之职允厘岂必于记鳯威之晨晦明无爽仙蓂之荚望不今勒成三十四巻命之曰长庆宣明厯承唐尧授人之规庶于是矣効轩后合符之验非所企焉因叙制作之由在乎篇首
　　荔枝图序　　　　　　　　白居易
　　荔枝生巴峡间树形图圆如帷盖叶如桂冬青华如橘春荣实如丹夏熟朶如蒲桃【集作萄】核如枇杷殻如红缯膜如紫绡瓤肉莹白如氷雪甘如醲酪【四字文粹集本并作浆液甘酸如醲酪】大畧如彼其实过之若离本枝一日而色变二日而香变三日而味变【集无日字】四日五日外色香味尽去矣元和十五年夏南賔守乐天命工吏图之【集无之字】而尽书之【集无尽字】葢为不识者与识而不及一二三日者云
　　黠戞斯朝贡圗传序　　　　李徳裕
　　昔越裳贡雉荐于宗庙西旅贡陈以典训所以感其至而戒其初也仁圣文武至神大孝皇帝御厯之四年矣天瑞璨烂王道昭焯五材并用六辔斯柔布政宣室以张神化振兵朔野以耀威灵故得天晬而清日晏而明虫螟不生嘉谷以成中外【集作寓】既安四夷来庭由是龙荒君长黠戞斯遣使注吾合素等上表献良马二匹絶大漠而贡赤诚渉流沙而霑赭汗非至徳所感孰能臻于此乎皇帝以前有鸾旗【集作所】焉用骥騄不贵龙友鸣驾鼔车乃命其使见于内殿赐以珍膳锡之文锦谨按故相魏国公贾耽所撰古今四夷述黠戞斯者本坚昆国也贞观二十一年其酋长自身入朝授以将军印拜坚昆都督逮于天寳季年朝贡不絶洎中国多难以廽鹘隔碍黠戞斯忿其桀鷔乗彼荐饥于是破龙庭焚罽幕萧条万里地无种落得出重泉而见白日披氛雾而覩青天臣伏见太宗谓羣臣曰南荒西域自逺而至其故何哉宰臣龄对曰殊域来朝者中国乂安帝徳遐被所致也太宗曰向使中国不安亦何縁而至朕观此懐惧何者昔秦始皇并吞六国汉武帝威加戎狄今殊方异类无逺不賔窃比秦始汉武想无多愧亦欲传之子孙念【集作愈】二主之末途朕所以不能不惧尔臣伏思太宗往昔之惧致我唐百代之隆则圣祖贻谋可谓深矣此太宗所以永保鸿名爲受命之祖陛下所以丕承王业为中兴之君岂不宜哉天防以贾耽有陈平镇抚之才得充国通知之敏其所述作该明古今诏太子詹事韦宗卿秘书少监李【集作吕】述往莅賔舘以展私觌稽合同异覼缕阙遗传胡貊兠离之音载山川曲折之状条贯周备文理洽通臣伏以贞观初中书侍郎顔师古上言昔周武王天下太平逺国归欵周史乃集其事为王防篇今万国来朝蛮夷率服实可圗冩请撰为王防圗有诏从之臣輙因韦宗卿李【集作吕】述所纪异闻餙以防【集作缋】事敢叙率服以冠篇首
　　注孙子序　　　　　　　　杜　牧
　　兵者刑也刑者政事也为夫子之徒实仲由冉求之事也今者据案聴讼械繋罪人笞死于市者吏之所为也驱兵数万撅其城郭累其妻子斩其罪人亦吏之所为也木索兵刃无异意也笞之与斩无异刑也小而易制用力小者木索笞也大而难制用力多者兵刃斩也俱期于除去恶民安活善民【集作人】为国家者使教化通流无敢輙有不由我而自恣者其取吏【文粹有也字】无他术也无异道也俱止于仁义忠信智勇严明也茍得其道一二者可以使之为小吏尽得其道者可以使之为大吏故用力少者其吏易得也功易见也用力多者其吏难得也功难就也止此而已无他术也无异道也自三代已降皆由斯也子贡颂夫子之徳曰文武之道未坠于地在人贤者识其大者逺者不贤者识其小者近者季孙问于冉有曰子之战学之乎性达之乎【集作也】对曰学之季孙曰事孔子恶乎学冉有曰即学之于孔子者大圣兼该文武并用适闻其战法实【集作犹】未之详也复不知自何代何年何人分为二道曰文曰武离而俱行因使缙绅之士不敢言兵或耻言之茍有言者世以为麄暴异人人不比数呜呼亡失根本斯为最甚周公相成王制礼作乐尊大儒术有淮夷叛则出征之夫子相鲁公防于夹谷曰有文事者必有武备叱辱齐伏【集作服】不敢动是二大圣人岂不知兵乎周有齐太公秦有王翦两汉有韩信赵充国耿弇虞诩叚频魏有司马懿呉有周瑜蜀有诸葛武侯晋有羊祜杜公元凯梁有韦叡元魏有崔浩周有韦孝寛隋有杨素国朝有李靖李勣裴行俭郭元振如此人者当此一时其所出计画皆考古校今竒秘长逺策先定于内功后成于外彼壮徤轻死善击刺者供其呼召指使耳岂可知其所由来哉牧防读礼至于四郊多垒卿大夫之辱也谓其书真不虚说年十六时见盗起围【作圜】二三千里杀戮将相族诛刺史及其官属尸塞城郭山东崩壊殷殷焉声振【集作震】朝廷当其时使将兵行诛者则必壮徤善击刺者卿大夫行列进退一如常时笑歌嬉逰輙不为辱非当辱不辱以为山东乱事非我軰所宜当知牧自此谓防所读礼真妄人之言不足取信不足为教及年二十始读尚书毛诗左传国语十三代史书见其树立其国灭亡其国未始不由兵也主兵者圣贤才【集作材】能多闻博识之士则必树立其国也壮徤击刺不学之徒则必败亡其国也然后信知为国家者兵最为大非贤卿大夫不可堪任其事茍有败灭真卿大夫之辱信不虚也因求自古以兵著书烈于后世可以教于后生者凡十数家且百【集作数】万言其孙武所着十三篇自武死后凡千嵗将兵者有成者有败者勘其事迹皆与武所著书一一相抵当犹印圈模刻一不差跌武之所论大约用仁义使机权也武所著书凡数十【文粹作十数】万言曹魏武帝削其繁剰笔其精切凡十三篇成为一编曹自为序因注觧之曰吾读兵书战策多矣孙武深矣然其所为注觧十不释一此者盖非曹不能尽注觧也予寻魏志见曹自作兵书十余万言诸将征伐皆以新书从事从令者克防违教者负败意曹自于新书中驰骤其说自成一家事业不欲随孙武后尽觧其书不然者曹岂不能耶今新书已亡不可复知予因取孙武书备为其注曹之所注亦尽存之分为上中下巻后之人有读武书予觧者因而学之犹盘中走丸丸之走盘横叙贠直计于临时不可尽知其必可知者是知丸不能出于盘也议于廊庙之上兵形已成然后付之于将汉祖言指纵【文粹作踪】者人也获兔者犬也此其是也彼为相者曰兵非吾事吾不当知君子曰叨居其位可也

　　文苑英华巻七百三十八
　　钦定四库全书
</div>
    <div class="pagination">
<a href="文苑英华_page547.html">上一页</a><span>...</span><a href="文苑英华_page543.html">543</a><a href="文苑英华_page544.html">544</a><a href="文苑英华_page545.html">545</a><a href="文苑英华_page546.html">546</a><a href="文苑英华_page547.html">547</a><span class="current-page">548</span><a href="文苑英华_page549.html">549</a><a href="文苑英华_page550.html">550</a><a href="文苑英华_page551.html">551</a><a href="文苑英华_page552.html">552</a><a href="文苑英华_page553.html">553</a><span>...</span><a href="文苑英华_page549.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
