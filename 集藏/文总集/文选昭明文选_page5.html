<!DOCTYPE html>
<html>
 <head>
  <meta charset="utf-8"/>
  <title>
   文选昭明文选 - 第 5 页/共 42 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选昭明文选 - 第 5 页/共 42 页
  </h1>
  <div class="content">
   卷八　畋猎中



    【畋猎中】 

    【上林赋】 

    司马长卿 

    郭璞注 

    亡是公听然而笑善曰：说文曰：听，笑貌也，牛隐切。曰：“楚则失矣，而齐亦未为得也。夫使诸侯纳贡者，非为财币，所以述职也；郭璞曰：诸侯朝於天子曰述职。善曰：尚书大传曰：古者诸侯之於天子，五年一朝见，述其职。述职者，述其所职也。封疆画界者，非为守御，所以禁淫也。郭璞曰：天下有道，守在四夷。立境界者，欲以杜绝淫放耳。善曰：小雅曰：淫，过也。今齐列为东藩，而外私肃慎，郭璞曰：私与通也。捐国逾限，越海而田，其於义固未可也。且二君之论，不务明君臣之义，正诸侯之礼，徒事争於游戏之乐，苑囿之大，欲以奢侈相胜，荒淫相越，此不可以扬名发誉，而適足以■君自损也。晋灼曰：■，古贬字也。善曰：邓析子曰：因势而发誉。毛苌诗传曰：秖，適也。 

    “且夫齐楚之事又乌足道乎？君未睹夫巨丽也，独不闻天子之上林乎？左苍梧，右西极。文颖曰：苍梧郡属交州，在长安东南，故言左。尔雅曰：至于豳国，为西极，在长安西，故言右也。丹水更其南，应劭曰：丹水出上洛冢领山，东南至析县入汋水。更，公衡切。紫渊径其北。文颖曰：河南穀罗县有紫泽，在县北，於长安为在北也。终始灞浐，出入泾渭。张揖曰：灞、浐二水终始尽於苑中，不复出也。泾、渭二水从苑外来，又出苑去也。酆镐潦潏，纡馀委蛇，经营乎其内。张揖曰：酆水出鄠县南山酆谷，北入渭。镐在昆明池北。善曰：潦，即涝水也。说文曰：涝水出鄠县，北入渭。潏水出杜陵，今名沇水，自南山黄子陂西北流经至昆明池入渭。郭璞曰：经营其内，周旋苑中也。荡荡乎八川分流，相背而异态。郭璞曰：变态不同也。善曰：潘岳关中记曰：泾、渭、灞、浐、酆、鄗、潦、潏，凡八川。东西南北，驰骛往来。郭璞曰：言更相错涉也。来，卢代切。出乎椒丘之阙，服虔曰：丘名也。两山俱起，象双阙者也。善曰：楚辞曰：驰椒丘兮焉且。且，止也，音昌吕切。行乎洲淤之浦。张揖曰：淤，漫也。浦，水崖也。淤，於庶切。善曰：方言曰：水中可居者曰洲。三辅谓之淤也。经乎桂林之中，张揖曰：桂林，林名也。南海经曰：桂林八树在番禺东也。过乎泱漭之■。张揖曰：山海经所谓大荒之野。如淳曰：大貌也。泱，乌朗切。汩乎混流，顺阿而下，苏林曰：杨雄方言曰：汩，迳疾也。汩，于笔切。郭璞曰：混，并也。阿，大陵也。赴隘■之口。郭璞曰：夹岸间为■。隘，於懈切。■，音狭。触穹石，激堆埼，张揖曰：穹石，大石也。埼，曲岸头也。郭璞曰：堆，沙堆也，丁回切。埼，巨依切。沸乎暴怒，郭璞曰：沸，水声也，音拂。汹涌彭湃。司马彪曰：汹涌，跳起也。彭湃，波相戾也。汹，许勇切。湃，蒲拜切。滭弗宓汩，苏林曰：滭，音毕。宓，音密。司马彪曰：毕弗，盛貌也。宓汩，去疾也。汩，于笔切。偪侧泌瀄。郭璞曰：泌瀄，音笔栉。司马彪曰：偪侧，相迫也。泌瀄，相揳也。偪字与逼同。揳，先结切。横流逆折，转腾潎洌。司马彪曰：逆折，旋回也，孟康曰：转腾，相过也。潎洌，相撇也。潎，匹列切。洌，音列。滂濞沆溉，司马彪曰：滂濞，水声也。沆溉，徐流也。郭璞曰：滂，音匹亨切。濞，匹秘切。溉，胡慨切。韦昭曰：沆，胡郎切。穹隆云桡，郭璞曰：巃起回窊也。善曰：云桡，如云屈桡也。桡，女教切。宛沾胶盭。司马彪曰：宛沾，展转也。胶盭，邪屈也。宛，音婉。沾，音善。盭，古戾字。逾波趋浥，涖々下濑。司马彪曰：逾波，後波凌前波也。趍浥，输於渊也。涖々，水声也。浥，於侠切。涖，音利。批岩冲拥，奔扬滞沛。司马彪曰：拥，曲隈也。善曰：说文曰：批，击也。滞沛，奔扬之貌也。滞，直制切。沛，蒲盖切。临坻注壑，瀺灂霣坠。邓展曰：坻，水中山也。坻，音迟。善曰：字林曰：瀺灂，小水声也。霣，即陨字也。坠，直类切。沈沈隐隐，砰磅訇潏。善曰：沈沈，深貌也。隐隐，盛貌也。司马彪曰：砰磅訇潏，皆水声也。砰，普冰切。磅，普萌切。潏潏淈々，湁潗鼎沸。善曰：说文曰：潏，水涌出也。淈，水出貌。周成杂字曰：湁潗，水沸貌也。淈，音骨。湁，敕立切。潗，子入切。驰波跳沫，汩■漂疾，司马彪曰：汩■，水声也。韦昭曰：■，许及切。善曰：汩，于笔切。漂，匹姚切。悠远长怀。郭璞曰：怀亦归，变文耳。寂漻无声，肆乎永归。善曰：说文曰：漻，清深也。漻，音聊。杜预左氏传注曰：肆，放也。言水奔放而长归於渊海也。然後灝溔潢漾，郭璞曰：皆水无涯际貌也。灝，音皓。溔，弋少切。潢，胡广切。漾，弋丈切。安翔徐回。郭璞曰：言运转也。翯乎滈滈，郭璞曰：水白光貌也。翯，胡角切。滈，音镐。东注太湖，郭璞曰：太湖在吴县，尚书所谓震泽也。衍溢陂池。郭璞曰：其形状而出也。陂池，江旁小水。於是乎蛟龙赤螭，文颖曰：龙子为螭。张揖曰：赤螭，雌龙也。亘鰽渐离。李奇曰：周洛曰鮪，蜀曰亘鰽，出巩山穴中。司马彪曰：渐离，鱼名也。张揖曰：其形状未闻。亘，音亘。鰽，音懵。鰅鰫鰬魠，郭璞曰：鰅，鱼有文彩。鰫，似鰱而黑。鰬，似■。魠，■，一名黄曰颊。鰅，音颙。鰫，尝容切。鰬，音乾。魠，音托。■，音善。■，音感。禺禺魼鳎。郭璞曰：禺禺鱼，皮有毛，黄地黑文。魼，比目鱼，状似牛脾，细鳞紫色，两相合得乃行。鳎，鲵鱼也，似■，有四足，声如婴儿。禺，音颙。魼，音榻。鳎，奴榻切。揵鳍掉尾，振鳞奋翼，郭璞曰：揵，举也。鳍，背上鬣也。善曰：高唐赋曰：振鳞奋翼。揵，巨言切。掉，徒钓切。潜处乎深岩。郭璞曰：隐岸坻也。鱼鳖讙声，万物众夥。善曰：小雅曰：夥，多也。明月珠子，的皪江靡，应劭曰：靡，边也。明月珠子，生於江中，其光耀乃照於江边也。张揖曰：靡，厓也。善曰：说文曰：玓瓅，明珠光也。玓瓅与的皪音义同。蜀石黄鶗，水玉磊砢。张揖曰：蜀石，石次玉者也。郭璞曰：鶗，鶗石，黄色。水玉，水精也。磊砢，魁礨貌也。善曰：山海经曰：常庭之山其上多水玉。鶗，如兖切。砢，洛可切。磷磷烂烂，采色澔汗，郭璞曰：皆玉石符采映耀也。磷，音吝。澔，音皓。藂积乎其中。鸿鹔鹄鸨，鴐鹅属玉。张揖曰：鸿，大雁也。郭璞曰：鹔，鹔鹴也。属玉，似鸭而大，长颈赤目，紫绀色者。交精旋目，郭璞曰：交精，似凫而脚高，有毛冠，辟火灾。司马彪曰：旋目，鸟名也。烦鹜庸渠。郭璞曰：烦鹜，鸭属也。庸渠，似凫，灰色而鸡脚，一名章渠。鹜，音木。箴疵卢，张揖曰：箴疵，似鱼虎而仓黑色。，鴢头鸟。郭璞曰：卢，鸕甪也。箴，音针。疵，音资。甪，音慈也。群浮乎其上。汎淫泛滥，随风澹淡。郭璞曰：皆鸟任风波自纵漂貌也。汎，音冯。泛，敷剑切。与波摇荡，奄薄水渚。张揖曰：奄，覆也。郭璞曰：薄，犹集也。唼喋菁藻，咀嚼菱藕。郭璞曰：菁，水草也。善曰：通俗文曰：水鸟食谓之疌，与唼同，所甲切。喋，丈甲切。咀，才汝切。嚼，才削切。 

    “於是乎崇山矗矗，巃鹢崔巍。郭璞曰：皆高峻貌也。巃，力孔切。鹢，音揔。深林巨木，崭岩嵾珪。郭璞曰：皆峰岭之貌也。崭，仕衔切。嵾，楚林切。珪，楚宜切。九嵕截嶭，南山瓘瓘。郭璞曰：截嶭，高峻貌也。善曰：九嵕、南山，已见西都赋。截，音截。嶭，音齧。瓘，音娥。岩纮甗锜，摧崣崛崎。司马彪曰：纮，靡也。甗，甑也。锜，欹也。上大下小，有似欹甑也。张揖曰：摧崣，高貌也。崛崎，斗绝也。摧，作罪切。崣，卒鄙切。郭璞曰：崛，音掘。崎，音锜。振溪通谷，蹇产沟渎。张揖曰：振，拔也。水注川曰谿，注谿曰谷。蹇产，诘曲也。郭璞曰：自溪及渎，皆水相通注也。善曰：言山石收敛溪水而不分泄。谽呀豁閕，阜陵别隝。司马彪曰：谽呀，大貌。豁閕，空虚也。郭璞曰：隝，水中山也。谽，呼含切。呀，呼加切。閕，呵下切。隝，音捣。崴磈畏廆，丘虚堀礨。郭璞曰：皆其形势也。崴，於鬼切。磈，鱼鬼切。畏，恶罪切。廆，胡罪切。虚，音袪。堀，音窟。礨，音磊。隐辚郁垒，登降施靡，郭璞曰：隐辚郁垒，堆垄不平貌。辚，洛尽切。垒，音垒。施，式氏切。陂池貏豸。郭璞曰：陂池，旁颓貌也。陂，音皮。貏，音被。豸，直尔切。善曰：貏豸，渐平貌。沇溶淫鬻，张揖曰：水流谿谷之间也。沇，以水切。溶，音容。淫，以舟切。鬻，音育。散涣夷陆。司马彪曰：布平地也。亭皋千里，靡不被筑。服虔曰：皋，泽也。隄上十里一亭。郭璞曰：皆筑地令平也。被，皮义切。揜以绿蕙，被以江蓠。张揖曰：掩，覆也。绿，王刍也。蕙，薰草也。郭璞山海经曰：蕙，香草，兰属也。糅以蘪芜，杂以留夷。张揖曰：留夷，新夷也。善曰：王逸楚辞注曰：留夷，香草。布结缕，郭璞曰：结缕，蔓生，如缕相结。攒戾莎，司马彪曰：戾莎，莎名也。揭车衡兰，应劭曰：揭车，一名{艹乞}舆，香草也。揭，去竭切。{艹乞}，巨乞切。本射干。郭璞曰：本，茇也。方末切。司马彪曰：射干，香草也。射，弋舍切。茈姜蘘荷，张揖曰：茈姜，子姜也。茈，音紫。蘘，人羊切。葴持若荪。如淳曰：箴，音针。韦昭曰：持，音惩。张揖曰：箴持，阙。若，杜若。郭璞曰：荪，香草也。鲜支黄砾，司马彪曰：鲜支，支子也。张揖曰：皆香草也。蒋苎青薠。张揖曰：蒋，菰也。苎，三稜也。郭璞曰：苎，音杼。布濩闳泽，延曼太原。郭璞曰：布濩，犹布露也。善曰：闳，大也。濩，音护。延，弋战切。离靡广衍。善曰：离靡，离而邪靡，不绝之貌也。孟康甘泉赋注曰：衍，无厓岸也。离，力尔切。应风披靡。吐芳扬烈，善曰：烈，酷烈，香气盛也。披，丕蚁切。郁郁菲菲。众香发越，郭璞曰：香气射散也。菲，音妃。肸蚃布写，餔咇茀。司马彪曰：肸，过也。芬芳之过，若蚃之布写也。郭璞曰：香气盛馝馞也。善曰：说文曰：肸，蚃布也。馝馞、咇茀，音义同。说文曰：馣馤，香气奄蔼也。馣与餔，馤与，音义同。晻，音奄。咇，步必切。茀，音勃。 

    “於是乎周览泛观，缜纷轧芴，孟康曰：缜纷，众盛也。轧芴，緻密也。缜，丑人切。芴，音勿。芒芒恍忽。郭璞曰：言眼乱也。芒，莫朗切。视之无端，察之无涯。日出东沼，入乎西陂。张揖云：日朝出苑之东池，暮入於苑西陂中。善曰：汉宫殿簿曰：长安有西陂池、东陂池。其南则隆冬生长，涌水跃波。张揖曰：其苑南阳暖，则盛冬十月，草木生长也。郭璞曰：跃波，言不冻也。善曰：孙卿子曰：松柏经隆冬而不彫。其兽则犭庸旄貘犛，沈牛麈麋。郭璞曰：犭庸，似牛，领有肉堆也。音容。张揖曰：旄，旄牛也，其状如牛而四节毛。貘，白豹。犛牛，黑色，出西南徼外。沈牛，水牛也，能沈没水中。麈，似鹿而大。善曰：南越志曰：潜牛，形角似水牛，一名沈牛也。赤首阛题，穷奇象犀。张揖曰：题，嵒也。穷奇，状如牛而猬毛，其音如嗥狗，食人者也。其北则盛夏含冻裂地，涉冰揭河。司马彪曰：揭，举衣也。善曰：尸子曰：寒凝冰裂地。其兽则麒麟角端，騊駼橐驼。郭璞曰：麒，似麟而无角。角端，似貊，角在鼻上，中作弓。韦昭曰：背上有肉似橐，故曰橐驼也。蛩蛩驒騱，駃騠驴■。郭璞曰：驒騱，駏驉类也。駃騠，生三日而超其母。驒，音&lt;真真&gt;。騱音奚。駃，音玦。騠，音提。骡、■同。 

    “於是乎离宫别馆，弥山跨谷。善曰：郑玄周礼注曰：弥，遍也。高廊四注，重坐曲阁。司马彪曰：廊庑上级下级皆可坐，故曰重坐。曲阁，阁道委曲也。华榱璧珰，辇道纚属。韦昭曰：裁金为璧，以当榱头也。如淳曰：辇道，阁道也。司马彪曰：纚属，连属也。张揖曰：纚，力尔切。属，之欲切。步朓周流，长途中宿。善曰：步朓，步廊也。周流，周遍流行也。楚辞曰：曲屋步朓。郭璞曰：中途，楼阁间陛道。司马彪曰：中宿，乃至其上。夷嵕筑堂，累台增成。如淳曰：嵕，山也。张揖曰：平此山以作堂者也。重累而成之，故曰增成。嵕，子公切。岩窔洞房。郭璞曰：言於岩窔底为室，潜通台上也。善曰：窔，一吊切。頫杳眇而无见，仰■橑而扪天。善曰：声类曰：頫，古文俯字。说文曰：頫，低头也。楚辞曰：遂■忽而扪天。晋灼曰：■，古攀字也。扪，摸也。橑，音老。扪，音门。奔星更於闺闼，宛虹扡於楯轩。善曰：奔，流星也，行疾，故曰奔。如淳曰：宛虹，屈曲之虹也。应劭曰：楯，栏槛也。司马彪曰：轩，楯下版也。更，工衡切。青龙蚴蟉於东葙，郭璞曰：蚴蟉，龙行貌也。善曰：孙炎尔雅注曰：葙，夹室前堂也。蚴，一纠切。蟉，力紏切。象舆婉僤於西清。张揖曰：山出象舆，瑞应车也。西清者，葙中清净处也。善曰：婉僤，动貌也。僤，音善。灵圄燕於閒馆，张揖曰：灵圄，众仙之号也。楚辞曰：坐灵圄而来谒，閒，读曰闲。偓佺之伦暴於南荣。郭璞曰：偓佺，仙人也。暴，谓偃卧日中也。荣，屋南檐也。醴泉涌於清室，通川过於中庭。郭璞曰：醴泉，瑞水也。善曰：言醴泉於室中涌出，而通流为川，而过中庭。盘石振崖，李奇曰：振，整也。以石整顿池水之涯也。振，之刃切。嵚岩倚倾，郭璞曰：嵚岩，欹貌也。嵚，口衔切。倚，於绮切。嵯峨集嶪，刻削峥嵘。郭璞曰：言自然若彫刻也。司马彪曰：峥嵘，深貌也。善曰：集，音捷。嶪，音业。玫瑰碧琳，珊瑚丛生。善曰：并已见上文。瑉玉旁唐，玢豳文鳞。郭璞曰：旁唐，言磐礴也。玢豳，文理貌也，音纷彬。善曰：宋玉笛赋曰：其处磅磄千仞。赤瑕駮荦，杂臿其间，张揖曰：赤瑕，赤玉也。郭璞曰：言杂厕崖石中。駮荦，采点也。荦，洛角切。晁采琬琰，和氏出焉。司马彪曰：晁采，玉名。善曰：晁，古朝字。尚书曰：弘璧琬琰在西序。 

    “於是乎卢橘夏熟，应劭曰：伊尹书曰：箕山之东，青鸟之所，有卢橘夏熟。晋灼曰：此虽赋上林，博引异方珍奇，不系於一也。卢，黑也。黄甘橙楱。郭璞曰：黄甘，橘属而味精。楱，亦橘之类也。音凑。张揖曰：楱，小橘也，出武陵。善曰：说文曰：橙，橘属也。枇杷橪柿，楟奈厚朴。张揖曰：枇杷，似斛树，长叶，子如杏。亭，山梨也。厚朴，药名也。郭璞曰：橪，然支木也。橪，音烟。朴，步角切。甹枣杨梅，张揖曰：杨梅，其实似縠子而有核，其味酸，出江南也。樱桃蒲陶。善曰：樱桃，蒲陶，见南都赋。隐夫薁棣，张揖曰：隐夫，未详。薁，山李也。郭璞曰：棣，实似樱桃也。薁，於六切。棣，徒计切。答鹓离支。张揖曰：答鹓，似李，出蜀。晋灼曰：离支，大如鸡子，皮粗，剥去皮，肌如鸡子中黄，味甘多酢少。鹓，音沓。离，力智切。罗乎後宫，列乎北园。崒丘陵，下平原。司马彪曰：崒，延也，羊氏切。扬翠叶，扤紫茎。张揖曰：扤，摇也，音兀。发红华，垂朱荣。煌煌扈扈，照曜钜野。郭璞曰：言其光采之盛也。煌，音皇。沙棠栎櫧，张揖曰：沙棠，状如棠，黄华赤实，其味如李，无核，吕氏春秋曰：果之美者，沙棠之实。櫧，似柃，叶冬不落。应劭曰：栎，采木也。櫧，音诸，柃，音零。采，音采。华枫枰栌。张揖曰：华，皮可以为索。枫，摄也，脂可以为香。郭璞曰：枰，平仲木也。栌，已见南都赋。华，胡化切。留落胥邪，仁频并闾。郭璞曰：留，未详。落，檴也。中作器。胥邪，似并闾，皮可作索。孟康曰：仁频，椶也。善曰：仙药录曰：槟榔，一名椶，然仁频即槟榔也。胥邪、并闾，已见南都赋。檴，音镬。欃檀木兰，孟康曰：欃檀，檀别名也。欃，音谗。豫章女贞。张揖曰：女贞木，叶冬不落。长千仞，大连抱。司马彪曰：七尺曰仞。夸条直畅，实叶葰楙。郭璞曰：夸，张布也。司马彪曰：葰，大也。葰，音峻。攒立丛倚，连卷欐佹。司马彪曰：欐佹，支重累也。倚，於绮切。卷，巨专切。欐，力尔切。佹，音诡。善曰：苍颉篇曰：攒，聚也。崔错■&lt;骨几&gt;，郭璞曰：崔错，交杂。■&lt;骨几&gt;，蟠戾也。崔，干贿切。■，步葛切。&lt;骨几&gt;，古委字。坑衡閜砢。郭璞曰：坑衡，径直貌。閜砢，相扶持也。坑，口庚切。閜，乌可切。砢，来可切。垂条扶疏，落英幡纚。善曰：说文曰：扶疏，四布也。吕氏春秋曰：树肥无使扶疏。英，谓华也。张揖曰：幡纚，飞扬貌也。纚，山尔切。纷溶箾蔘，猗狔从风。郭璞曰：纷溶箾蔘，支竦擢也。张揖曰：猗狔，犹阿那也。溶，音容。箾，音萧。蔘，音森。猗，忆靡切。狔，女尔切。藰莅■歙，司马彪曰：众声貌也。藰，音刘。莅，音利，■，古卉字。歙，音翕。盖象金石之声，管籥之音。善曰：金石、管，已见上文。籥，已见南都赋。偨池茈虒，旋还乎後宫。张揖曰：偨池，参差也。茈虒，不齐也。如淳曰：茈，音此。虒，音豸。郭璞曰：还，绕也。偨，音差。杂袭絫辑，郭璞曰：相重被也。善曰：絫，古累字。辑与集同。被山缘谷，循阪下隰，视之无端，究之无穷。 

    “於是乎玄猿素雌，蜼玃飞垒，张揖曰：蜼，似母猴，卬鼻而长尾。玃，似狝猴而大。飞垒，鼠也，其状如兔而鼠首，以其髯飞。郭璞曰：蠝，鼯鼠也，毛紫赤色，飞且生，一名飞生。蜼，音遗。蠝，音诔。善曰：玄猿，言猿之雄者玄色也。素雌，猿之雌者素色也。玃，音。蛭蜩蠼猱，司马彪曰：山海经曰：不咸之山，飞蛭四翼。蜩，蝉也。玃猱，狝猴也。郭璞曰：蛭蜩，未闻。如淳曰：蛭，音质。猱，奴刀切。獑胡■蛫，张揖曰：獑胡，似狝猴，头上有髦，要以後黑。郭璞曰：■，似鼬而大，要以後黄，一名黄要，食狝猴。蛫，未闻也。獑，音谗。■，呼谷切。蛫，音诡。栖息乎其间。长啸哀鸣，翩幡互经，郭璞曰：互经，互相经过也。夭蟜枝格，偃蹇杪颠。郭璞曰：皆狝猴在树暴戏姿态也。夭蟜，频申也。善曰：埤苍曰：格，木长貌也。说文曰：杪，末也。广雅曰：颠，末也。蟜，音矫。隃绝梁，腾殊榛，郭璞曰：梁，石绝水也。张揖曰：殊榛，异枿也。善曰：隃字与逾同。榛，仕人切。枿，五曷切。捷垂条，掉希间。张揖曰：捷持悬垂之条，掉往著稀疏无支之间也。郭璞曰：掉，悬擿也，讬钓切。牢落陆离，郭璞曰：■奔走也。善曰：牢落，犹辽落也。广雅曰：陆离，参差也。烂漫远迁。郭璞曰：崩腾■走貌也。 

    “若此者数百千处，娱游往来，宫宿馆舍。善曰：说文曰：娱，戏也，许其切。郭璞曰：皆离宫别馆，出入所幸也。庖厨不徙，後宫不移，百官备具。郭璞曰：言所在有也。 

    “於是乎背秋涉冬，天子校猎。李奇曰：以五校兵出猎也。乘镂象，六玉虬。张揖曰：镂象，象路也，以象牙疏镂其车辂。六玉虬，谓驾六马，以玉饰其镳勒，有似虬。龙也无角曰虬也。郭璞曰：韩子曰：黄帝驾象车，六蛟龙。善曰：此依古成文而假言之，非谓似也。今依郭说。拖蜺旌，靡云旗。张揖曰：析羽毛，染以五采，缀以缕为旌，有似虹蜺之气也。画熊虎於旒为旗，似云气也。善曰：此亦假言也。高唐赋曰：蜺为旌。云旗，已见东京赋。前皮轩，後道游。文颖曰：皮轩，以虎皮饰车。天子出，道车五乘，游车九乘，在乘舆车前，赋颂为偶辞耳。善曰：言皮轩最居前，而道游次皮轩之後，此为前後相对为偶辞耳，非谓道游在乘舆之後。孙叔奉辔，卫公参乘。李善曰：孙叔者，太仆公孙贺也，字子叔。卫公者，大将军卫青也。大驾，太仆御，大将军参乘。扈从横行，出乎四校之中。晋灼曰：扈，大也。张揖曰：跋扈纵横，不案卤簿也。文颖曰：凡五校，今言四者，中一校随天子乘舆也。鼓严簿，纵猎者，张揖曰：鼓，严鼓也。簿，卤薄也。善曰：言击严鼓簿卤之中也。河江为阹，泰山为橹。郭璞曰：因山谷遮禽兽为阹。橹，望楼。车骑雷起，殷天动地。郭璞曰：殷，犹震也。善曰：靁，古雷字。殷，音隐。先後陆离，离散别追。郭璞曰：各有所逐也。善曰：广雅曰：陆离，参差。淫淫裔裔，缘陵流泽，云布雨施。郭璞曰：言遍山野也。善曰：韩子曰：云布风动。周易曰：云行雨施也。生貔豹，搏豺狼。韦昭曰：生，谓生取之也。郭璞曰：貔，执夷，虎属，音毗。手熊罴，足■羊。张揖曰：熊，犬身，人足，黑色。罴，如熊，黄白色。■羊，■羊也，似羊而青。郭璞曰：足，谓踏也。蒙鹖苏，孟康曰：鹖，鹖尾也。苏，析羽也。张揖曰：鹖，似雉，斗死不卻。善曰：蒙，谓蒙覆而取之。鹖以苏为奇，故特言之以成文耳。鹖，音曷。绔白虎。郭璞曰：绔，谓绊络之也。善曰：绔，音袴。被班文，善曰：班文，虎豹之皮也。司马彪汉书曰：虎贲骑皆虎文单衣。跨■马。善曰：跨，谓骑之也。陵三嵕之危，善曰：汉书音义曰：陵，上也。郭璞三仓注曰：三嵕山在闻喜。下碛历之坻。张揖曰：碛历，不平也。坻，下阪道也。坻，音迟。径峻赴险，越壑厉水。郭璞曰：厉，以衣渡水。椎蜚廉，弄獬豸。郭璞曰：飞廉，龙雀也，鸟身鹿头。张揖曰：獬豸，似鹿而一角，人君刑罚得中则生於朝廷，主触不直者，今可得而弄也。獬，音蟹。豸，文介切。格虾蛤，鋋猛氏。孟康曰：虾蛤、猛氏，皆兽名。郭璞曰：今蜀中有兽，状如熊而小，毛浅有光泽，名猛氏。虾，音遐。蛤，音閤。善曰：说文曰：鋋，小矛也，市延切。羂騕褭，射封豕。张揖曰：騕褭，马金喙赤色，一日行万里者。郭璞曰：封豕，大猪也。善曰：声类曰：羂，系取也，工犬切。左氏传：申包胥曰：吴为封豕长蛇。箭不苟害，解脰陷脑。弓不虚发，应声而倒。张揖曰：脰，项也。善曰：脰，音豆。史记：陷，苦念切。 

    “於是乘舆弭节徘徊，翱翔往来。郭璞曰：言周旋也。善曰：楚辞曰：飒弭节而高厉。睨部曲之进退，览将帅之变态。善曰：部曲，已见上文。然後侵淫促节，郭璞曰：言疾驱也。善曰：侵淫，渐进之貌。儵敻远去。郭璞曰：儵忽，长逝也。善曰：曹大家幽通赋注曰：敻，远也。流离轻禽，蹴履狡兽。张揖曰：流离，放散也。轻禽，飞鸟也。晋灼曰：轻小之禽。善曰：张说是也。慧白鹿，捷狡兔。郭璞曰：狡兔健跳，故曰捷耳。捷，音接。轶赤电，遗光耀。张揖曰：轶，过也。郭璞曰：皆妖气为变怪，游光之属也。追怪物，出宇宙。张揖曰：怪物，奇禽也。弯蕃弱，满白羽。文颖曰：弯，牵也。蕃弱，夏后氏良弓之名。引弓尽箭镝为满。以白羽为箭，故言白羽也。善曰：左氏传，卫子鱼曰：分鲁公以封父之繁弱。蕃与繁古字通。国语曰：吴素甲白羽之矰，望之如荼。射游枭，栎蜚遽。张揖曰：枭，恶鸟也，故射之。栎，梢也。飞遽，天上神兽也，鹿头而龙身。郭璞曰：枭羊也。善曰：高诱淮南子注，枭羊，山精也，似遽类。高说是也。枭，工聊切。遽，音钜。择肉而后发，先中而命处。郭璞曰：言必如所志也。善曰：广雅曰：命，名也。弦矢分，艺殪仆。文颖曰：所射准的为艺，壹发死为殪。善曰：说文曰：仆，顿也。殪，音翳。仆，音赴。 

    “然后扬节而上浮，郭璞曰：言腾游也。善曰：楚辞曰：鸟讬乘而上浮。凌惊风，历骇猋，乘虚无，与神俱。张揖曰：郭璞老子经注曰：虚无寥廓，与元通灵，言其所乘气之高，故能出飞鸟之上而与神俱者也。躏玄鹤，乱昆鸡。张揖曰：昆鸡，似鹤，黄白色。郭璞曰：躏，践也。乱者，言乱其行伍也。遒孔鸾。促鵕鸃。郭璞曰：遒、促，皆迫捕貌。遒，才由切。拂翳鸟，张揖曰：山海经曰：九疑之山有五采之鸟，名曰翳鸟。捎凤凰。捷鹓雏，揜焦明。张揖曰：焦明，似凤，西方之鸟也。善曰：方言曰：揜，取也。乐汁图，焦明，状似凤皇。宋衷曰：水鸟也。 

    “道尽途殚，回车而还。消摇乎襄羊，降集乎北纮。司马彪曰：消摇，逍遥也。张揖曰：淮南子云：八泽之外，乃有八纮，北方之纮曰委羽。郭璞曰：襄羊，犹彷徉也。率乎直指，郭璞曰：率，径驰去也。晻乎反乡。郭璞曰：忽然疾归貌。蹶石阙，历封峦。过鳷鹊，望露寒。郭璞曰：蹶，蹋也，音厥。张揖曰：此四观，武帝建元中作，在云阳甘泉宫外。鳷，音支。下棠梨，息宜春，张揖曰：棠梨，宫名，在云阳东南三十里。郭璞曰：宜春，宫名，在渭南杜县东。西驰宣曲，张揖曰：宣曲，宫名也，在昆明池西。濯鹢牛首。张揖曰：牛首，池名，在上林苑西头。善曰：汉书曰：邓通以濯舡为黄头郎。音义曰：善濯舡於池中也。一说能持棹行船也。韦昭曰：棹，今棹也，并直孝切。登龙台，　张揖曰：观名也，在丰水西北，近渭也。掩细柳。郭璞曰：观名也，在昆明池南。善曰：方言曰：掩者，息也。观士大夫之勤略，司马彪曰：略，巡行也。均猎者之所得获。郭璞曰：平其多少也。徒车之所轥轹，郭璞曰：徒，步也。轹，辗也。善曰：辗，女展切。步骑之所蹂若，人臣之所蹈籍。善曰：广仓曰：若，蹈足貌。与其穷极倦■，惊惮詟伏。郭璞曰：穷极倦■，疲惫者也。惊惮詟伏，怖不动貌也。■，音剧。惮，丁曷切。詟，之涉切。不被创刃而死者，他他籍籍。郭璞曰：言交横也。他，徒河切。填阬满谷，掩平弥泽。善曰：广雅曰：大野曰平。 

    “於是乎游戏懈怠，置酒乎颢天之台，张揖曰：台高上干颢天也。张乐乎胶葛之。郭璞曰：言旷远深貌也。撞千石之锺，张揖曰：千石，十二万斤也。立万石之虡。张揖曰：虡，兽，重百二十万斤，以侠锺旁。建翠华之旗，树灵鼍之鼓，张揖曰：以翠羽为葆也，以鼍皮为鼓也。郭璞曰：华，葆也。奏陶唐氏之舞，如淳曰：舞咸池也。善曰：尚书曰：惟彼陶唐。孔安国曰：陶唐，尧氏也。听葛天氏之歌。张揖曰：葛天氏，三皇时君号也。其乐，三人持牛尾，投足以歌八曲：一曰载民，二曰玄鸟，三曰育草木，四曰奋五穀，五曰敬天常，六曰彻帝功，七曰依地德，八百总禽兽之极。韦昭曰：葛天氏，古之王者，其事见吕氏春秋。善曰：吕氏春秋云：葛天氏之乐，以歌八阕：一曰载民，三曰遂草木，六曰建帝功。今注以阕为曲，以民为氏，以遂为育，以建为彻，皆误。千人唱，万人和。山陵为之震动，川谷为之荡波。郭璞曰：波浪起也。巴渝宋蔡，淮南干遮，郭璞曰：巴西阆中有渝水，獠居其上，皆刚勇好舞。初高祖募取以平三秦，後使乐府习之，因名巴渝舞也。张揖曰：乐记曰：宋音燕女溺志。蔡人讴员三人，淮南鼓员四人。干遮，曲名。文成颠歌。文颖曰：文成，辽西县名也。其县人善歌。颠，益州颠县，其人能作西南夷歌也。颠与滇同也。族居递奏，金鼓迭起。张揖曰：族，聚也。郭璞曰：递，迭也，徒结切。铿鎗闛鞈，洞心骇耳。善曰：铿鎗，锺声也。闛鞈，鼓音也。毛诗曰：击鼓其鏜。字书曰：，鼓声。闛与鏜，与鞈，古字通。闛，讬郎切。鞈音榻。荆吴郑卫之声，郭璞曰：皆淫哇也。善曰：礼记曰：郑卫之音，乱世之音也。韶濩武象之乐，文颖曰：韶，舜乐也。濩，汤乐也。大武，武王乐也。张揖曰：象，周公乐也。南人服象，为虐於夷，成王命周公以兵追之，至於海南，乃为三象乐。阴淫案衍之音。郭璞曰：流沔曲也。衍，弋战切。鄢郢缤纷，激楚结风。李奇曰：鄢，今宜城县也。郢，楚都也。缤纷，舞也。张揖曰：楚，歌曲也。文颖曰：冲激，急风也；结风，亦急风也。楚地风气既自漂疾，然歌乐者犹复依激结之急风为节也，其乐促迅哀切也。俳优侏儒，狄鞮之倡，善曰：三苍曰：俳，倡也。优，乐也。礼记曰：夫新乐及优侏儒。郭璞曰：狄鞮，西戎乐名也。鞮，丁奚切。所以娱耳目乐心意者，丽靡烂漫於前，郭璞曰：言恣所观也。靡曼美色。张揖曰：靡，细也。曼，泽也。善曰：言作乐於前者，皆是靡曼美色也。下或云於後，非也。 

    “若夫青琴宓妃之徒，伏俨曰：青琴，古神女也。如淳曰：宓妃，伏羲氏女，溺死洛，遂为洛水之神。绝殊离俗，郭璞曰：离俗，无双也。妖冶嫺都。善曰：字书曰：妖，巧也。说文曰：嫺，雅也，或作闲。小雅曰：都，盛也。靓■刻饰，便嬛绰约。郭璞曰：靓■，粉白黛黑也。刻，刻画{髟前}鬓也。便嬛，轻利也。绰约，婉约也。善曰：庄子曰：绰约若处子。嬛，音翾。靓，音净。柔桡嫚嫚，妩媚■弱。郭璞曰：柔桡嫚嫚，皆骨体耎弱长艳貌也。■弱，弱颜也。善曰：埤苍曰：妩媚，悦也。■弱，谓容体■细柔弱也。方言曰：自关而西，凡物小谓之■。桡，女教切。嫚，於圆切。妩，音武。■，即纤字。曳独茧之褕絏，眇阎易以恤削。张揖曰：褕，襜褕也。絏，袖也。郭璞曰：独茧，一茧之丝也。阎易，衣长大貌也。恤削，言如刻画作之也。善曰：褕，音逾。絏，音曳。易，弋示切。便姍嫳屑，与俗殊服。郭璞曰：衣服婆娑貌。善曰：便，步千切。姍，音先。嫳，步结切。芬芳沤郁，酷烈淑郁。皓齿粲烂，宜笑的皪。郭璞曰：香气盛也。沤，一候切。又曰：鲜明貌也。善曰：楚辞曰：美人皓齿嫮以姱。又曰：嫮目宜笑娥眉曼。皪，音砾。长眉连娟，微睇绵藐。郭璞曰：连娟，言曲细也。绵藐，远视貌。善曰：娟，一全切。睇，大计切。藐，音邈。色授魂与，心愉於侧。张揖曰：彼色来授，我魂往与接也。愉，音逾。 

    “於是酒中乐酣，郭璞曰：中，半也，中仲切。天子芒然而思，似若有亡，司马彪曰：亡，丧也。曰：‘嗟乎，此大奢侈！朕以览听馀閒，无事弃日。善曰：言听政既有馀暇，无事而虚弃时日也。閒，音闲。顺天道以杀伐，郭璞曰：因秋气也。善曰：家语，孔子曰：启蛰不杀，则顺天道也。时休息於此。郭璞曰：谓苑囿中也。恐後叶靡丽，遂往而不返，非所以为继嗣创业垂统也。’郭璞曰：言不可以示将来也。善曰：为，于伪切。孟子曰：君子创业垂统，为可继也。於是乎乃解酒罢猎，而命有司曰：‘地可垦辟，悉为农郊，以赡萌隶，张揖曰：邑外谓之郊·郊，田也。诗曰：税于农郊。韦昭曰：萌，民也。司马彪曰：隶，小臣也。善曰：尔雅曰：命，告也。苍颉篇曰：垦，耕也。小雅曰：赡，足也。隤墙填堑，使山泽之人得至焉。郭璞曰：刍荛者往也，雉兔者往也。实陂池而勿禁，虚宫馆而勿仞。司马彪曰：养鱼鳖满陂池，而不禁民取也。郭璞曰：虚，言不聚人众其中也。仞，满也。发仓廪以救贫穷，补不足。善曰：蔡邕月令章句曰：穀藏曰仓，米藏曰廪。孟子：齐景公兴发补不足。赵岐曰：兴惠政，发仓廪，以振贫而补不足也。恤鳏寡，存孤独。出德号，省刑罚。郭璞曰：号，号令也。改制度，郭璞曰：变宫室车服。易服色。郭璞曰：衣尚黑。革正朔，郭璞曰：更以十二月为正，平旦为朔。与天下为更始。’郭璞曰：新其事。 

    “於是历吉日以斋戒，张揖曰：历，算也。善曰：周易曰：圣人以此斋戒。韩康伯曰：洗心曰斋，防患曰戒。袭朝服，乘法驾，司马彪曰：袭，服也。法驾，六马也。建华旗，鸣玉鸾，郭璞曰：鸾，铃也。善曰：楚辞曰：鸣玉鸾之啾啾。游于六艺之囿，驰骛乎仁义之涂。郭璞曰：六艺：礼、乐、射、御、书、数也。论语曰：游於艺。涂，道也。善曰：艺，六经也。览观春秋之林，如淳曰：春秋义理繁茂，故比之於林薮也。射貍首，兼驺虞。郭璞曰：貍首，逸诗篇名，诸侯以为射节。驺虞，召南之卒章，天子以为射节也。弋玄鹤，舞干戚。郭璞曰：干，楯也。戚，斧也。善曰：言古者舞玄鹤以为瑞，令弋取之而舞干戚也。尚书大传曰：舜乐歌曰和伯之乐，舞玄鹤。公羊传曰：朱干玉戚，以舞大夏。载云鶒，揜群雅。张揖曰：鶒，罼也，前有九流云罼之车。掩，捕也。诗小雅之材七十四人，大雅之材三十一人，故曰群雅也。善曰：先用云鶒以猎兽，今载之於车而捕群雅之士也。悲伐檀，张揖曰：其诗刺贤者不遇明王也。乐乐胥。善曰：毛诗曰：君子乐胥，受天之祜。言王者乐得材智之人使在位，故天与之福禄也。胥，先吕切。脩容乎礼园，郭璞曰：礼，所以整威仪自脩饰也。翱翔乎书圃。郭璞曰：尚书，所以疏通知远者，故游涉之。述易道，郭璞曰：脩絜静精微之术。放怪兽。张揖曰：苑中奇怪之兽，不复猎。登明堂，坐清庙。郭璞曰：明堂者，所以朝诸侯处。清庙，太庙也。善曰：礼记月令曰：天子居太庙太室。郑玄曰：太庙太室，中央室也。次群臣，奏得失。四海之内，靡不受获。善曰：得恩德也。於斯之时，天下大说，乡风而听，随流而化，■然兴道而迁义。郭璞曰：■，犹勃也，许贵切。刑错而不用，德隆於三王，而功羡於五帝。善曰：包咸论语注曰：错，置也，千故切。司马彪曰：羡，溢也。若此，故猎乃可喜也。 

    “若夫终日驰骋，劳神苦形。罢车马之用，抏士卒之精。郭璞曰：精，锐也。抏，损也，音玩。费府库之财，而无德厚之恩。善曰：管子曰：国虽盛满，无德厚以安之，国非其国也。务在独乐，不顾众庶。善曰：郑玄毛诗曰：顾，念也。忘国家之政，贪雉兔之获。则仁者不繇也。郭璞曰：繇，道也，音由。从此观之，齐楚之事，岂不哀哉！地方不过千里，而囿居九百，是草木不得垦辟，而人无所食也。善曰：苍颉篇曰：垦，耕也。薛君韩诗章句曰：辟，除也。夫以诸侯之细，而乐万乘之侈，仆恐百姓被其尤也。” 

    於是二子愀然改容，超若自失，郭璞曰：愀然，变色貌也，材诱切。善曰：礼记曰：孔子愀然作色而对也。逡巡避廗，善曰：公羊传曰：逡巡北面再拜。广雅曰：逡巡，却退也。孝经曰：曾子避席。廗与席古字通。曰：“鄙人固陋，不知忌讳，善曰：广雅曰：鄙，小也。乃今日见教，谨受命矣。” 

    【羽猎赋（并序）】 

    ※杨子云 

    孝成帝时羽猎，服虔曰：士卒负羽也。善曰：高唐赋曰：传言羽猎。雄从。以为昔在二帝三王，应劭曰：尧、舜、夏、殷、周也。善曰：春秋说题辞曰：尚书者，二帝之迹，三王之义，所以推期运，明命授之际。宫馆台榭，沼池苑囿，林麓薮泽，财足以奉郊庙，御宾客，充庖厨而已，善曰：财与才同。毛苌诗传曰：御，进也。礼记曰：天子无事，岁三田：一为乾豆，二为宾客，三为充君之庖也。不夺百姓膏腴穀土桑柘之地。女有馀布，男有馀粟，善曰：孟子曰：以羡补不足，则农有馀粟，女有馀布也。国家殷富，上下交足。故甘露零其庭，醴泉流其唐，善曰：礼记曰：天降膏露，地出醴泉。孝经援神契曰：甘露，一名膏露。应劭曰：尔雅曰：庙中路，谓之唐也。凤凰巢其树，黄龙游其沼，麒麟臻其囿，神爵栖其林。善曰：礼记曰：凤皇麒麟，皆在郊薮，龟龙在宫沼。汉书注曰：神雀，大如鸡，斑文。昔者禹任益虞而上下和，草木茂，善曰：尚书，帝曰：畴若予上下草木。禹曰：益哉。帝曰：汝作朕虞。孔安国曰：上谓山，下谓泽也。成汤好田而天下用足；善曰：吕氏春秋曰：汤见网置四面，汤拔其三面也。文王囿百里，民以为尚小；齐宣王囿四十里，民以为大：裕民之与夺民也。善曰：孟子：齐宣王问孟子曰：文王之囿方七十里，有诸？曰：有之。若是其大乎？答曰：民犹以为小也。寡人之囿方四十里耳，民犹以为大，何也？答曰：文王之囿，与人同之，民以为小，不亦宜乎？王之囿四十里，杀其麋鹿，如杀人之罪，人以为大，不亦宜乎？孙卿子曰：足国之道，节用裕民，而善藏其馀。不知节用裕民，虽好取侵夺，犹将寡获也。武帝广开上林，东南至宜春鼎湖御宿昆吾，晋灼曰：鼎湖宫，黄图以为在蓝田。昆吾，地名，上有亭。善曰：宜春，已见上文。三秦记曰：樊川，一名御宿。旁南山西，至长杨五柞，善曰：汉书曰：盩厔有长杨、五柞宫。旁，步浪切。北绕黄山，滨渭而东，善曰：汉书曰：槐里有黄山之宫。滨，涯也。言循渭水之涯而东也。公羊传，涛涂曰：滨海而东。滨与宾同音也。周袤数百里。善曰：说文曰：南北曰袤。穿昆明池，象滇河，瓒曰：西南夷有昆明国，又有滇池，故作昆明池以象之，以习水战。营建章凤阙神明馺娑，孟康曰：馺娑，殿名也。善曰：郑玄毛诗笺曰：营，治也。建章，宫名也。神明，台名也。渐台泰液，象海水周流方丈瀛洲蓬莱。善曰：汉书曰：建章，其北治太液池，渐台高二十馀丈，名曰泰液，中有蓬莱、方丈、瀛洲，象海中仙山。服虔曰：海中三山名，法效象之。游观侈靡，穷妙极丽。虽颇割其三垂以赡齐民，善曰：三垂，谓西方、南方、东方。武帝侵三垂以置郡，故谓之割。汉书：杜邺上书曰：三垂蛮夷。又雄上书曰：北狄，中国之坚敌，三垂比之县矣。尔雅曰：边，垂也。如淳曰：齐，等也。无有贵贱，故谓之齐人，若今言平人矣。晋灼曰：中国被教齐整之民。然至羽猎甲车戎马器械储偫禁御所营，善曰：说文曰：储偫，待也。应劭曰：御，禁也，谓禁止往来。营，谓造作也。即赋云御自汧、渭，经营酆、鄗。甲或为田，非也。尚泰奢丽夸诩，善曰：毛苌诗传曰：诩，大也，许羽切。非尧舜成汤文王三驱之意也。善曰：三驱，已见西都赋。又恐後世复脩前好，不折中以泉台，服虔曰：鲁庄公筑台，非礼也，至文公毁之。公羊讥云：先祖为之而毁之，勿居而已。今杨雄以宫观之盛，非成帝所造，勿脩而已，当以泉台为折中也。韦昭曰：制或为折也。故聊因校猎赋以风之。善曰：七略曰：羽猎，永始三年十二月上。校猎，已见上文。其辞曰： 

    或称羲农，岂或帝王之弥文哉？善曰：假为或人之意，言古之朴素而合礼者，咸称羲、农，是则岂或谓後代帝王弥加文饰而不合礼哉。故论者答之於下。论者云否，各以并时而得宜，奚必同条而共贯？善曰：论者，雄自谓也。言帝王文质各并时而得宜，何必同条而共贯乎？言必不然也。尚书大传曰：否，不也。汉书，武帝制曰：帝王之道，岂不同条共贯也？则泰山之封，焉得七十而有二仪？孟康曰：封禅各言异也。善曰：管子曰：古之封太山禅梁父者七十二家，而夷吾所记者，十有二焉。是以创业垂统者俱不见其爽，遐迩五三孰知其是非？张晏曰：爽，差也。不差其优劣，谁知其贤愚也。善曰：言创业垂统者，各随时立制，皆不见其差爽，故五帝、三王，谁知其是非乎？但文质不同，明无是非也。广雅曰：爽，差也。遂作颂曰：丽哉神圣，处於玄宫。富既与地乎侔訾，贵正与天乎比崇。善曰：玄，北方也。礼记月令曰：季冬，天子居玄堂右个。蔡邕月令章句曰：玄，黑也，其堂尚玄。庄子曰：夫道，颛顼得之以处玄宫。又曰：莫神於天，莫富於地，莫大於帝王，故曰帝王之德配天地。齐桓曾不足使扶毂，楚严未足以为骖乘。狭三王之厄僻，峤高举而大兴。善曰：史记曰：齐公子小白立，是为桓公。又曰：楚穆王卒，子庄王侣立。春秋感精记曰：黄池之会，重吴子，滕、薛夹毂，鲁、卫骖乘。郑氏曰：厄僻，陋小也。王逸楚辞注曰：峤，举也。峤，音矫。历五帝之廖廓，涉三皇之登闳。善曰：寥廓，高远也。韦昭曰：登，高也。闳，大也。建道德以为师，友仁义与之为朋。 

    於是玄冬季月，天地隆烈，善曰：北方水色黑，故曰玄冬。隆烈，阴气盛。万物权舆於内，徂落於外，善曰：尔雅曰：权舆，始也。大戴礼曰：孟春，百草权舆。帝将惟田于灵之囿，开北垠，受不周之制，善曰：薛君韩诗章句曰：惟，辞也。孟康曰：西北为不周风，谓冬时也。以奉终始颛顼玄冥之统。应劭曰：颛顼、玄冥，皆北方之神，主杀戮者。乃诏虞人典泽，东延昆邻，西驰阊阖。善曰：孔安国尚书传曰：虞，掌山泽之官。又曰：延，及也。张晏曰：东至昆明之边也。善曰：阊阖，已见上文。储积共偫，戍卒夹道。善曰：郭舍人尔雅注曰：共，具物也。偫，具事也。汉书曰：廷中陈车骑戍卒卫官也。斩丛棘，夷野草。善曰：杜预左氏传注曰：夷，杀也。御自汧渭，经营酆镐。善曰：孔安国尚书传曰：经营，规度也。章皇周流，出入日月，天与地沓。善曰：章皇，犹彷徨也。周流，周匝流行也。出入日月，言其广大，日月似在其中出入也。张晏曰：日出扶桑，入汤谷。应劭曰：沓，合也。尔乃虎路三以为司马，围经百里而为殿门。晋灼曰：路，音落。落，累也。服虔曰：以竹虎落此山也。应劭曰：外门为司马门，殿门在内也。善曰：三嵕，已见上文。外则正南极海，邪界虞渊。应劭曰：虞渊，日所入也。善曰：尔雅曰：极，至也。淮南子曰：至于虞渊，是谓黄昏。鸿濛沆茫，揭以崇山。韦昭曰：鸿濛沆茫，水草广大貌也。善曰：薛综东京赋注曰：揭，犹表也。鸿，胡孔切。濛，莫孔切。沆，胡朗切。茫，音莽。揭，音竭也。营合围会，然後先置乎白杨之南，昆明灵沼之东。张晏曰：先置供具於前也。服虔曰：白杨，观名也。善曰：三秦记曰：昆明池中有灵沼神池。贲育之伦，蒙盾负羽，杖镆邪而罗者以万计。善曰：说苑曰：勇士孟贲，水行不避蛟龙，陆行不避虎狼。育，夏育也，已见西京赋。说文曰：镆邪，大戟也。镆，音莫。邪，弋奢切。其馀荷垂天之罼，张竟■之罘。善曰：言罼之大，垂天之边也。靡日月之朱竿，曳彗星之飞旗。善曰：朱竿，太常之竿也。周礼：日月为太常，王建太常。穆天子传曰：日月之旗，七星之文。河图曰：彗星者，天地之旗也。楚辞曰：揽彗星以为旗。青云为纷，红蜺为繯，属之乎昆仑之虚。韦昭曰：纷，旗旒也。繯，旗上系也。善曰：郑玄丧服传注曰：属，连也。尔雅曰：河出昆仑虚。繯，下犬切。属，之欲切。虚，音墟。涣若天星之罗，浩如涛水之波。善曰：天星之罗，言光明也。涛水之波，言广大也。淫淫与与，前後要遮。善曰：淫淫与与，皆行貌也。欃枪为闉，明月为候。孟康曰：闉，战斗自障蔽，如城门外女垣也。善曰：杜预左传注曰：候，望敌者。荧惑司命，天弧发射。张晏曰：荧惑法使司命不祥。天弧，虚上二星。善曰：乐纬稽耀嘉曰：荧惑主命。礼记曰：凡生於天地之间者，皆曰命。汉书曰：狼下有四星曰弧。鲜扁陆离，骈衍佖路。服虔曰：鲜扁，战斗军阵貌也。骈衍，军垒骈衍也。晋灼曰：佖，满也。善曰：扁，音篇。佖，频一切。徽车轻武，鸿絧緁猎。晋灼曰：徽，疾貌也，音挥。善曰：广雅曰：武，健也。鸿絧。相连貌也。緁猎，相次貌也。鸿，胡弄切。絧，徒弄切。緁，音捷。殷殷轸轸，被陵缘岅。穷敻极远者，相与列乎高原之上。善曰：殷轸，盛貌也。敻或为冥。殷，音隐。羽骑营营，昈分殊事。韦昭曰：骑负羽也。苏林曰：昈，明也。善曰：毛苌诗传曰：营营，往来貌。昈分，谓羽骑明白分别，各殊其事也。昈，音户。缤纷往来，轠轳不绝。若光若灭者，布乎青林之下。孟康曰：轠轳，连属貌也。如淳曰：轠，音雷。轳，音卢。 

    於是天子乃以阳晁始出乎玄宫，善曰：阳朝，阳明之朝。晁，古字同也。撞鸿锺，建九旒，善曰：尚书大传曰：天子将出，则撞黄锺之锺。礼记曰：龙旗，九旒也。六白虎，载灵舆。善曰：杜业奏事曰：辌车驾白虎四。白虎，马名。服虔曰：灵舆，天子舆也。蚩尤并毂，蒙公先驱。善曰：韩子曰：黄帝驾象车，异方并毂，蚩尤居前。楚辞曰：选众以并毂。汉书音义曰：蒙公，蒙恬也。如淳曰：蒙公，髦头也。晋灼曰：此多说天子事，如说是。并，步浪切。立历天之旂，曳捎星之旃。韦昭曰：历，干也。捎，拂也。霹雳烈缺，吐火施鞭。应劭曰：霹雳，雷也。烈缺，闪隙也。火，电照也。善曰：言威德之盛，役使百神，故霹雳烈缺，吐火施鞭，而为卫也。闪，失染切。萃傱沇溶，淋离廓落，戏八镇而开关。应劭曰：四方四隅为八镇。如淳曰：不言九者，一镇在中，天子居之故也。善曰：埤苍曰：傱，走貌也。沇溶，盛多之貌也。上林赋曰：沇溶淫鬻。傱，先勇切。沇，以永切。溶，音容。戏，音麾。飞廉云师，吸嚊潚率，鳞罗布烈，攒以龙翰。善曰：楚辞曰：後飞廉使奔属。王逸曰：飞廉，风伯也。云师，已见吴都赋。说文曰：吸，喘息也。埤苍曰：嚊，喘息声也。潚率，吸嚊之貌。鳞罗，若鳞之罗也。攒以龙翰，若龙翰之聚也。郑玄尚书大传注曰：翰，毛之长大者。嚊，普利切。潚，音肃。啾啾跄跄，入西园，切神光。善曰：郭璞三苍解诂曰：啾啾，众声也。啾或为秋。跄跄，行貌。楚辞曰：鸣玉鸾之啾啾。张晏曰：切，近也。神光，宫名也。望平乐，径竹林。张揖曰：平乐，馆名。晋灼曰：在上林中也。蹂蕙圃，践兰唐。善曰：蕙圃，已见子虚赋。服虔曰：兰唐，兰生唐中也。举辀烈火，辔者施技，善曰：辔者，执辔之人也。方驰千驷，狡骑万帅。晋灼曰：狡健之骑也。善曰：郑玄毛诗笺曰：方，并也。&lt;九虎&gt;虎之陈，从横胶轕。猋拉雷厉，驞駍駖潏。服虔曰：&lt;九虎&gt;，音哮。邓展曰：拉，音猎。善曰：毛诗曰：啖如&lt;九虎&gt;虎。拉，风声也。哮，火交切。轕，音葛，驞，疋人切。駍，普萌切。駖，力茎切。汹汹旭旭，天动地岋。善曰：汹汹旭旭，鼓动之声也。韦昭曰：岋，动貌也。汹，旭勇切。岋，五合切。羡漫半散，萧条数千里外。善曰：羡，弋战切。 

    若夫壮士慷慨，殊乡别趣。善曰：乡，音向。毛苌诗传曰：趣，趋也。东西南北，骋耆奔欲。善曰：言各随其耆欲而奔骋也。耆，音嗜。扡苍豨，跋犀犛，蹶浮麋。韦昭曰：跋，蹋也。应劭曰：蹶，顿也。善曰：广雅曰：扡，引也，音他。浮麋，过麋也。跋，步末切。蹶，居月切。斮巨狿，搏玄猿。韦昭曰：斮，斩也，侧略切。服虔曰：巨狿，兽名也。善曰：广雅曰：搏，击也。狿，已见上林赋。腾空虚，距连卷。张晏曰：连卷，木也。善曰：距，古岠字也。孔安国尚书传曰：距，至也。卷，音拳。踔夭蟜，娭涧间。张晏曰：踔夭蟜之枝也。善曰：三苍诂训曰：踔，逾也，丑孝切。莫莫纷纷，山谷为之风猋，林丛为之生尘。善曰：莫莫纷纷，风尘之貌也。及至获夷之徒，蹶松柏，掌蒺藜。服虔曰：获夷，能获夷狄者。善曰：蹶，踏也。掌，以掌击之也。尔雅曰：茨，蒺藜。猎蒙茏，辚轻飞。善曰：蒙茏，已见上文。轻飞，轻兽飞禽也。屦般首，带脩蛇。如淳曰：般，音班。班首，虎之头也。善曰：屦，谓践履之也。淮南子曰：吴为封豕长蛇。钩赤豹，■象犀。韦昭曰：■，扼也。善曰：■，古牵字。跇峦阬，超唐陂。如淳曰：跇，超逾也。音义曰：峦，山小而锐。阬，大坂也。车骑云会，登降闇蔼。善曰：闇蔼，众盛貌。闇，乌感切。泰华为旒，熊耳为缀。张晏曰：旒幡，缀旌也。善曰：缀，亦旒也。司马相如大人赋曰：垂绛幡之素蜺。张揖曰：以赤气为幡，缀以白气也。木仆山还，漫若天外。如淳曰：还，音旋，言山为之回旋也。善曰：宋玉大言赋曰：长剑耿介倚天外。储与乎大浦，聊浪乎宇内。服虔曰：储与，相羊貌也。浦，水涯也。善曰：淮南子曰：阴阳储与。聊浪，放荡也。与，音馀。浦，音普。浪，音琅。 

    於是天清日晏，善曰：许慎淮南子注曰：晏，无云之处也。逢蒙列眦，羿氏控弦。善曰：吴越春秋曰：黄帝作弓，後有楚狐父以其道传羿，羿传逢蒙。说文曰：匈奴名引弓曰控弦。皇车幽輵，光纯天地，服虔曰：皇车，君车也。李奇曰：纯，缘绕也。善曰：幽輵，车声也。方言曰：纯，文也。輵，一辖切。纯，之允切。望舒弥辔，服虔曰：望舒，月御也。如淳曰：楚辞曰：前望舒使先駈。善曰：弥辔，按行貌也。弥与弭古字通。弥，莫尔切。翼乎徐至於上兰。晋灼曰：上兰观在上林中也。移围徙阵，浸淫槅部。善曰：部，军之部伍也。毛苌诗传曰：蹙，促也。槅，古字通，子育切。曲队坚重，各按行伍。善曰：队，徒内切。行，胡郎切。壁垒天旋，神抶电击，善曰：言威之盛也。埤苍曰：抶，笞击也。逢之则碎，近之则破。善曰：六韬：太公曰：当之者破，近之者亡。鸟不及飞，兽不得过。善曰：高唐赋曰：飞鸟未及起，走兽未及发。军惊师骇，刮野扫地。善曰：言杀获皆尽，野地似乎扫刮也。宋衷春秋纬注曰：惊，动也。广雅曰：骇，起也。刮，古滑切。扫，先早切。及至罕车飞扬，武骑聿皇。善曰：罕，罼罕也。聿皇，轻疾貌。蹈飞豹，羂嘄阳。善曰：嘄阳，即狒狒也，已见上文。羂，工犬切。追天宝，出一方。应劭曰：天宝，陈宝也。晋灼曰：天宝鸡头而人身。应駍声，击流光。野尽山穷，囊括其雌雄。如淳曰：陈宝神来下时，駍然有声，又有光精。应劭曰：下时穷极山川天地之间，然後得其雌雄也。善曰：太康记曰：秦文公时，陈仓人猎得兽，若彘，而不知其名，道逢二童子，曰：此名为费弗述。费弗述亦语曰：彼二童子名为宝鸡，得雄者王，得雌者霸。陈仓人舍费弗述，逐二童子，化为雉，雄止陈仓化为石，雌如楚止南阳也。费，浮谓切。沇沇溶溶，遥噱乎弦中。晋灼曰：口之上下名为噱。言禽兽奔走倦极，皆遥张噱吐舌於纮网之中也。善曰：噱，其略切。三军芒然，穷冘阏与。孟康曰：冘，行也。阏，止也。言三军之盛，穷阏禽兽，使不得逸漏也。善曰：孟康之意，言穷其行止，皆无逸漏。如淳曰：穷，音穹。冘者，懈怠也。晋灼曰：阏与，容貌也。如、晋之意，言三军芒然懈倦，容貌阏与而舒缓也。今依如、晋之说也。芒，莫郎切。冘，音■。阏，於庶切。与，音豫。亶观夫剽禽之绁隃，犀兕之抵触。韦昭曰：亶，音但。善曰：古但字。绁与跇同，已见上文。文子曰：兕牛之动，以抵触也。熊罴之挐玃，虎豹之凌遽。韦昭曰：挐玃，惶遽也。善曰：说文曰：凌，越也。遽，窘也。徒角枪题，注戚竦詟。怖魂亡魄，触辐关脰。晋灼曰：徒，但也。服虔曰：兽以角触地也。善曰：戚与蹙同。尔雅曰：竦、慴，惧也。詟与慴同。触辐关脰，言触车辐因关其颈也。枪，七羊切。戚，子育切。脰，音豆。妄发期中，进退履获。善曰：言矢虽妄发而期於必中，进退之际，必践履而获之也。韩子曰：新砥砺杀矢，彀弩而射，虽冥而妄发，其端未尝不中秋毫者也。创淫轮夷，丘累陵聚。张晏曰：淫，过也。夷，平也。言兽被创过大，血流与车轮平也。音义曰：创血流平於车轮也。善曰：丘累陵聚，言积兽之多也。 

    於是禽殚中衰，善曰：中，竹仲切。相与集於靖冥之馆，以临珍池。晋灼曰：靖冥，深闲之馆也。服虔曰：珍池，山下之流。灌以岐梁，溢以江河。晋灼曰：梁，梁山。善曰：尚书曰：治梁及岐。孔安国曰：治山通水，故以山名。东瞰目尽，西畅无崖。善曰：目尽，尽目而望也。无崖，广远也。随珠和氏，焯烁其陂。善曰：焯，古灼字。烁，式药切。玉石嶜崟，眩燿青荧。善曰：玉石，玉之与石也。李彤单行字曰：嶜崟，高大貌。青荧，光明貌。汉女水潜，怪物暗冥，不可殚形。应劭曰：汉女，郑交甫所逢二女也。善曰：不可殚形，不能尽其形也。高唐赋曰：曾不可殚形也。玄鸾孔雀，翡翠垂荣。善曰：荣，光荣也。王雎关关，鸿雁嘤々。群娱乎其中，噍噍昆鸣。善曰：毛诗曰：关关雎鸠。毛苌曰；雎鸠，王雎也。又曰：鸟鸣嘤々。噍与啾同，子由切。说文曰：昆，同也。凫鹥振鹭，上下砰潏，声若雷霆。善曰：言鸟飞上下，翅翼之声若雷霆也。乃使文身之技，水格鳞蟲。服虔曰：文身，越人也，能入水取物也。凌坚冰，犯严渊，探岩排碕，薄索蛟螭。善曰：严，言可畏也。岩，岸侧嵚岩之处也。孔安国尚书传曰：薄，迫也。贾逵国语注曰：索，求也。嵚，口衔切。蹈■獭，据鼋鼍，善曰：郭璞三苍解诂曰：■，似狐，青色，居水中，食鱼。服虔曰：音宾。善曰：广雅曰：据，引也。抾灵蠵。郑玄曰：抾，音袪。韦昭曰：抾，捧也。服虔曰：巂，觜蠵。入洞穴，出苍梧。晋灼曰：洞穴，禹穴也。善曰：郭璞山海经注曰：吴县南太湖，中有包山，山下有洞庭道也。言潜行水底，无所不通也。乘巨鳞，骑京鱼。善曰：京鱼，大鱼也，字或为鲸。鲸亦大鱼也。浮彭蠡，目有虞。应劭曰：彭蠡，大泽，在豫章。善曰：有虞，谓舜也。方椎夜光之流离，剖明月之珠胎，善曰：郑玄毛诗笺曰：方，且也。明月珠，蚌子珠，为蚌所怀，故曰胎。椎，直追切。鞭洛水之宓妃，饷屈原与彭胥。郑玄曰：彭咸也。晋灼曰：胥，伍子胥也。皆水没也。善曰：楚辞曰：原依彭咸之遗制。王逸曰：殷贤大夫自投水而死。宓妃，已见上。子胥，已见吴都赋。 

    於兹乎鸿生钜儒，俄轩冕，杂衣裳，韦昭曰：俄，卬也。车有蕃曰轩。冕，大冠也。善曰：管子曰：先王制轩冕，足以章贵贱。杂衣裳，言衣裳殊色也。脩唐典，匡雅颂，揖让於前。昭光振燿，蚃曶如神。善曰：蚃曶，疾也。蚃与响同。曶与忽同。仁声惠於北狄，武谊动於南邻。善曰：南邻，南方之邑。是以旃裘之王，胡貉之长，移珍来享，抗手称臣。如淳曰：以物与人曰移。善曰：周礼曰：职方掌九貉。郑司农曰：北方曰貉。犍为舍人尔雅注曰：献珍物曰珍，献食物曰享。毛诗曰：自彼氐羌，莫敢不来享。尔雅曰：享，献也。抗手，举手而拜者也。貉，莫白切。前入围口，後陈卢山。孟康曰：单于南庭山。群公常伯阳朱墨翟之徒，善曰：常伯，侍中也，已见籍田赋。阳朱、墨翟，取古贤以为喻。列子曰：阳朱南游沛，逢老聃。高诱吕氏春秋注以为宋人。喟然并称曰：“崇哉乎德，虽有唐虞大夏成周之隆，何以侈兹！善曰：周易曰：先王以作乐崇德。乐录图曰：成、康之隆，妖孽灭也。夫古之觐东岳，禅梁基，舍此世也，其谁与哉？”善曰：东岳，泰山也；梁，梁父也，已见上文。 

    上犹谦让而未俞也，张晏曰：俞，然也。方将上猎三灵之流，下决醴泉之滋。如淳曰：三灵，日、月、星垂象之应也。服虔曰：受福流也。善曰：贾逵国语注曰：猎，取也。发黄龙之穴，窥凤凰之巢，临麒麟之囿，幸神雀之林。奢云梦，侈孟诸。善曰：言以云梦、孟诸为奢侈而非之也。云梦，楚薮泽名也。左氏传曰：楚灵王与郑伯田于江南之云梦。孟诸，宋薮泽也。又曰：楚穆王欲伐宋，昭公导以田孟诸也。非章华，是灵台。善曰：言以楚章华为非，而以周之灵台为是。左传：楚子成章华之台。罕徂离宫而辍观游。善曰：罕徂，言希往也。土事不饰，木功不彫，善曰：晏子曰：土事不文，木事不镂。丞民乎农桑，劝之以弗怠，善曰：声类曰：丞，亦拯字也。说文曰：拯，上举也。侪男女使莫违。善曰：杜预左氏传注曰：侪，等也。莫违，谓以时为婚，无违於期也。毛诗序曰：男女多违。侪，士阶切。恐贫穷者不遍被洋溢之饶，开禁苑，散公储，创道德之囿，弘仁惠之虞。善曰：虞与娱古字通。驰弋乎神明之囿，览观乎群臣之有亡。善曰：言驰弋神明之囿，冀以齐其圣德，观其有无而加恩施。放雉兔，收罝罘。麋鹿刍荛与百姓共之，善曰：毛苌诗传曰：刍荛，薪采者也。盖所以臻兹也。於是醇洪鬯之德，丰茂世之规。善曰：鬯与畅同。畅，通也。加劳三皇，勖勤五帝，不亦至乎！乃祗庄雍穆之徒，善曰：祗，敬也。雍，和也。立君臣之节，崇贤圣之业，未遑苑囿之丽，游猎之靡也。因回轸还衡，背阿房，反未央。善曰：丽，光华也。郑玄礼记注曰：靡，奢侈也。








卷九　畋猎下　纪行上
    【畋猎下　　纪行上】 

    【畋猎下】 

    【长杨赋（并序）】 

    ※杨子云 

    明年，上将大夸胡人以多禽兽。善曰：明年，谓作羽猎赋之明年，即校猎之年也。班欲叙作赋之明年。汉书成纪曰：元延二年冬，幸长杨宫，纵胡客大校猎，是也。七略曰：羽猎赋，永始三年十二月上。然永始三年去校猎之前，首尾四载，谓之明年，疑班固误也。又七略曰：长杨赋，绥和元年上。绥和在校猎後四岁，无容元延二年校猎，绥和二年赋，又疑七略误。蔡邕曰：上者，尊位所在。吕忱曰：夸，大言也。说文曰：夸，诞也。秋，命右扶风发民入南山，善曰：冬将校猎，故秋先命之也。尔雅曰：命，告也。汉书曰：武帝以右内史更名右扶风。扶风，在泾州界。南山，终南山也。西自襃斜，东至弘农，南驱汉中，善曰：襃斜，谷名，已见上。汉书，有弘农郡，武帝置；又有汉中郡，秦置。张罗罔罝罘，捕熊罴豪■虎豹狖玃狐兔麋鹿，善曰：山海经曰：竹山有兽，其状如豚，白毛，毛大如笄而黑端，以毛射物，名豪。豪，彘也。广雅曰：狖，蜼也，尾长四五尺。郭璞尔雅曰：玃，似猕猴。豹，形如虎而圆文。郑玄曰：鸟罟曰罗。狖，弋又切。玃，九缚切。载以槛车，善曰：刘熙释名曰：槛车，上施栏槛以格猛兽，亦囚禁罪人之车也。汉书音义曰：或曰槛车，有封槛也。输长杨射熊馆。善曰：三辅黄图曰：长杨宫有射熊馆，在盩厔。以网为周阹，李奇曰：阹，遮禽兽围阵也。阹，音袪。纵禽兽其中，令胡人手搏之，自取其获，上亲临观焉。服虔曰：令胡客自取其得也。善曰：广雅曰：搏，击也。是时，农民不得收敛。雄从至射熊馆，还，上长杨赋，聊因笔墨之成文章，故藉翰林以为主人，子墨为客卿以风。韦昭曰：翰，笔也。善曰：翰林，文翰之多若林也。诗大雅曰：有壬有林。君也。此云林，即文翰林，犹儒林之义也。胡广云：博士为儒雅之林，是也。说文曰：毛长者曰翰。诗序曰：下以风刺下。其辞曰： 

    子墨客卿问於翰林主人曰：“盖闻圣主之养民也，仁霑而恩洽，动不为身。今年猎长杨，先命右扶风，左太华而右襃斜，颜师古曰：动不为身，言忧百姓也。山海经曰：松梁之山西六十里曰太华山，今在弘农县华阴西也。长安东，故言左。高五千仞，广十里。善曰：太华，已见西都赋。椓截嶭而为弋，纡南山以为罝。服虔曰：截嶭，山名也。孟康曰：在池阳北。颜师古曰：截嶭，即今谓珪瓘也。善曰：说文曰：弋，鬘也。又曰：纡，诎也。椓，音卓。截，音截。■，音齧。罗千乘於林莽，列万骑於山隅。帅军踤阹，锡戎获胡。汉书音义曰：踤，聚也。颜监曰：踤，足蹴也。善曰：锡戎获胡，言以禽兽锡戎，令胡自获之。胡、戎一也，变文耳。踤，音崒。方言曰：踤，蹴蹋也。搤熊罴，拖豪猪。善曰：搤，拖，已见西都赋。木拥枪累，以为储胥。颜师古曰：胥，须也。言有储畜以待所须也。苏林曰：木拥栅其外，又以竹枪累为外储胥也。韦昭曰：储胥，蕃落之类也。枪，七羊切。累，力委切。此天下之穷览极观也。虽然，亦颇扰于农人。三旬有馀，其廑至矣，而功不图，善曰：古今字诂曰：廑，今勤字也。尔雅曰：图，谋也。凡人之所为，皆有所图，今则百姓甚劳而无所图。言劳而无益也。慎子曰：无法之劳，不图於功。恐不识者，外之则以为娱乐之游，内之则不以为乾豆之事，岂为民乎哉！善曰：礼记曰：天子无事岁三田，一为乾豆也。且人君以玄默为神，澹泊为德，善曰：玄默，谓幽玄恬默也。玄默，已见魏都赋。澹泊与憺怕同，已见子虚赋。今乐远出以露威灵，善曰：露，暴露也。数摇动以罢车甲，本非人主之急务也，蒙窃惑焉。”善曰：周易曰：蒙者，蒙也。韩康伯曰：蒙昧，幼少之象也。前年猎长杨，故言数。 

    翰林主人曰：“吁，客何谓之兹耶！善曰：孔安国尚书传曰：吁，疑怪之辞也。若客，所谓知其一未睹其二，见其外不识其内也。善曰：庄子曰：识其一，不知其二；治其内，而不治其外。仆尝倦谈，不能一二其详，善曰：毛苌诗传曰：详，审也。请略举其凡，而客自览其切焉。”善曰：广雅曰：都，凡也。颜监曰：凡，大指也。张晏曰：切，近也。览其近於义也。
  </div>
  <div class="pagination">
   <a href="文选昭明文选_page4.html">
    上一页
   </a>
   <a href="文选昭明文选.html">
    1
   </a>
   <a href="文选昭明文选_page2.html">
    2
   </a>
   <a href="文选昭明文选_page3.html">
    3
   </a>
   <a href="文选昭明文选_page4.html">
    4
   </a>
   <span class="current-page">
    5
   </span>
   <a href="文选昭明文选_page6.html">
    6
   </a>
   <a href="文选昭明文选_page7.html">
    7
   </a>
   <a href="文选昭明文选_page8.html">
    8
   </a>
   <a href="文选昭明文选_page9.html">
    9
   </a>
   <a href="文选昭明文选_page10.html">
    10
   </a>
   <span>
    ...
   </span>
   <a href="文选昭明文选_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
