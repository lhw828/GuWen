<!DOCTYPE html>
<html>
<head>
    <meta charset="UTF-8">
    <title>全唐文 - 第 555 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 555 页/共 603 页</h1>
    <div class="content">    伏惟皇帝陛下深仁御宇，至道垂裳，惠匝万区，恩周品物。昼乾夕惕，焦劳而腠理愆和；旰食宵衣，忧轸而寒暄爽候。今则神明幽赞，川岳效灵，清庙贻祥，元穹降福。克安圣寝，弥增两耀之辉；广纳洪休，益永万年之寿。华夷悦，亿兆欢呼。臣某日旬以来，目疾未减，不获趋驰玉阙，蹈舞承阶，瞻望烟霄，不任。
    ○贺疾愈表
    臣某言：伏审圣体日就痊平，中外臣寮，咸增踊跃。臣某诚欢诚顿首顿首。臣闻五纬经躔，尚有差其行度；四时运动，犹或爽於惨舒。虽寒暑之乖宜，盖阴阳之常数。
    伏惟皇帝陛下顺时设教，以德临人，万岁每系於宸襟，六气稍违於圣体。今则神灵叶赞，宗庙垂祥，广集天休，顿安圣寝。足嗣唐尧之一统，永延周帝之遐龄。颁赏赐於医功，恩流内帑；鼓（疑）呼於品物，声震层霄。臣昨自三月已来，偶萦疾苦，不获随例舞蹈尧阶，无任欢呼屏营之至。
    ○谢手诏表
    臣某言：今日伏奉恩旨，以臣今月十一日上表称贺圣体痊复事，赐手诏奖饬者。绛阙流恩，紫泥颁宠，仰承天造，俯慰凡庸。臣某诚荣诚恐顿首顿首。窃以臣叨从疏野。幸列班行，虽焚修每祝於龙图，而旦夕合趋於凤阙，洎婴疾苦，稍旷朝天。昨日以皇帝陛下庶政怀劳，万岁关念，偶致违裕，寻就痊和。是以臣稽首欢呼，飞章称贺，实簪裳之素分，乃周列之常仪。岂谓皇慈，曲颁紫诏。臣谨已焚香跪受讫，无任瞻天荷圣激切屏营之至。
    ○谢宣赐道场钱表
    臣某言：今日伏奉圣旨，以臣自前月二十一日就当院集在观道众老宿等，於三清坛上为皇帝陛下开置灵宝消灾转经礼念道场，伏蒙宣赐钱二十贯文省除者。伏以中朝锡宠，内库颁财，仰奉天慈，倍铭凡恳。臣中谢。
    伏以叨为教主，深受国恩，凡日焚修，皆归职分。岂期圣造，仍降宠私。仰天上之龙颜，已增感圣；捧禁中之鹅眼，更切祝尧。其所赐钱，臣已依数跪受，给道众讫。臣与道众等无任感恩激切屏营之至。
    ○贺嗣位表
    臣某言：伏审今日皇嗣宝位，光御洪图，率土欢呼，普天欣戴。臣中贺。
    臣闻成王嗣位，举千载之徽猷；舜旁继明，为百王之茂典。上膺天命，下契人情。
    伏惟皇帝陛下道比成汤，仁同大禹，德宜符於五纬，运潜契於二仪。是以克绍宗祧，光宝位，鼎祚彰惟新之命，洪基显隆永之期。即使车书混同，夷夏清泰，九土有归山之马，四溟无横海之鲸，克振皇纲，永安大业。臣叨荣昌运，获列簪裳。仰驰捧日之心，虽同鳌；俯抱卧漳之恨，莫遂凫趋。臣无任瞻天望圣踊跃屏营之至。
    ○贺德音表
    臣某言：今日皇帝御殿，宣降德音者。臣闻圣德法天，应候每行於亭育；神功体道，顺时克布於生成。莫不泽被九黎，惠敷万国。凡居覆载，咸动欢呼。臣某中贺。
    伏惟皇帝陛下宅据寰中，日临天下，克俭而茅茨不翦，栖神而金镜高悬。是以雁塞穷荒，□奔玉帛，鸡林绝域，雾集梯航，运在无为，俗欣有道。今则普宣德教，克顺正阳。安地表之遗黎，高开寿域；御天锡之新殿，更扇薰风。慰征役於藩方，免逋悬於郡县。魅乡迁客，俱从释宥之恩；囹圄缧囚，尽举宽明之典。式因三赦，将俟一同。臣伏恨疾瘵所萦，不获随例蹈舞玉阶，无任欢呼踊跃屏营之至。
    ○又贺德音表
    臣某言：今日皇帝御殿，宣降德音者。雷雨作解，渥泽滂流，溥九土以无遗，致群生之咸泰。华夷亿兆，孰不欢呼？臣某中贺。
    伏惟皇帝陛下嗣圣继明，握图御宇。蒸蒸大孝，同汉惠以承祧；翼翼小心，比周王之纂极。文怀远俗，武戢遐荒，膺乾而化洽无垠，出震而仁周有截。今则凝旒御宇，正殿宣恩，安地表之黎元，高跻寿域；洒中天之德泽，更扇薰风。悯征戍之勤劳，释赋租之逋滞。投荒迁旅，囹圄缧囚，俱从赦宥之私，尽举宽明之典，腾欢声於域外，浮喜气於□间。车轨书文，伫归一统；瑶图玉历，克保千春。臣获以衰迟，躬逢睿圣，方婴疾疹，不获蹈舞尧阶。瞻恋天慈，无任欢呼踊跃屏营之至。
    ●卷九百三十一
    ☆杜光庭（三）
    ○谢批答表
    臣某言：伏奉恩敕，以臣今月二日上贺登极表一道，赐批答奖饰者，宠降丹霄，荣临元教。纶垂五色，出仙禁以昭彰；日焕九芒，向芝田而照烛。惊荣失次，舞无阶。臣中谢。
    伏惟皇帝陛下珠衡诞瑞，玉斗纵神，出震域以重光，为乾枢而纂圣。德超启诵，宏孝德以垂衣；明继勋华，宣大明而御宇。湛恩遐布，惠渥旁敷，欢呼振野以成雷，喜气凝空而作盖。华夷亿兆，就日瞻云。臣某限以衰迟，兼婴疾恙，仰龙墀而洁恳，陪兽舞以无因，遂贡封章，遥陈诚悃。岂谓特隆睿奖，俯降天章！成行之瑞露葳蕤，联幅之卿□芬郁，捧对而嵩衡未重，感恩而溟渤非深。鹪至微，乾坤难报！所赐批答，臣谨已焚香跪受讫，无任荷载圣恩之至。
    ○慰中祥大祥礻覃制表
    臣某顿首顿首言：日月不居，大行皇帝奄及某祥。
    伏惟皇帝陛下攀号痛慕，圣情难居，上为宗祧，下徇亿兆，俯全大礼，永福华夷。臣衰疾所萦，不获随例起居奉慰，无任陨越屏营之至。谨奉表陈慰以闻。
    ○慰释服表
    臣某顿首顿首言：日月不居，大行皇帝崩背如昨，奄经礼制。
    伏惟皇帝陛下攀慕永远，圣情难居，四海臣妾，服制终礼，瞻天靡及，履地无容。臣伏恨衰疾所萦，不获趋诣阙庭哀恸。臣无任感咽摧慕之至，谨奉表陈慰以闻。
    ○慰册庙号表
    臣某言：今月某日，追册大行皇帝尊谥及庙号者。
    伏惟大行皇帝应天诞睿，乘运开图！丰沛振衣，功超於汉祖；岐杖，仁迈於周文。考唐尧翊善之名，遵虞舜盛明之号。今则式崇尊谥，爰美圣功，亿兆咸哀，寰区共感。
    伏惟陛下悲缠罔极，孝理万方，仰弓剑以难追，奉册书而增感。普天率土，哀殒同深。
    ○慰启攒表
    臣某言：伏承大行皇帝今月某日启攒宫者。哀缠百辟，号恸六宫。
    伏惟陛下攀慕哀号，圣情难处，对弓剑而增感，叹光景以冥怀。臣伏恨衰疾所萦，不获随例哀恸，无任陨越屏营之至。
    ○慰庙礼毕表
    臣某肫顿首顿首言：伏承某皇帝庙礼毕者。礼重宗，序申昭穆，克遵严祀，永耀神功（云云）。
    伏惟陛下顺考礼经，钦明孝德，正春秋尝之典，宗配天奉圣之仪，允集鸿休，永崇清庙。普天率土，哀慕同深。
    ○慰封陵表
    臣某顿首顿首言：伏睹大行皇帝陵寝封为某陵者。臣窃惟大行皇帝吞日协祥，履星应梦，握乾元而启历，拓坤野以开基。鄙吴魏之三分，广行恩化；欲华夷之一统，将混车书。陵寝正名，允符圣德。
    伏惟陛下纂承事重，追美为先，光显遗功，辉华盛礼。仰瞻懿躅，稍慰圣情。凡在臣寮，同深哀慕。
    ○慰发引表
    臣某言：伏惟大行皇帝灵驾以今月某日发引者。二仪交感，两曜无光。亿兆衔哀，□霞共惨。臣某诚摧诚咽顿首顿首。
    伏惟陛下孝思罔极，圣情难居，望仙驾以渐遥，听薤歌而增咽。追攀不怠，哀慕难胜。
    ○贺登极後听政表
    臣某言：伏审今月九日皇帝御明德殿听政者。文物羽仪，初陈於玉砌；行振鹭，乍列於瑶墀。中外同欢，寰瀛共贺。臣某诚欢诚跃顿首顿首。
    伏惟皇帝陛下九天诞圣，七政纵神。执玉斗而御乾龙，将宁四海；握衡而司大象，爰牧万方。敷启後之文明，懋成王之道德。今则□开碧落，齐瞻北极之尊；霞散沧溟，共奉大明之照。恩覃有截，惠洽无垠。臣迹滞芝田，荣逢宝运，悲越吟而自感，趋汉殿以无由。瞻望尧天，不任蹈欢呼激切屏营之至。
    ○慰山陵毕表
    臣某言：伏承大行皇帝山陵礼毕者。神宫长闭，仙寝永安，率土生灵，不任号慕云云。
    伏惟皇帝陛下追慕不怠，圣情难居，对马鬣以增悲，攀龙髯而永隔。游衣尚在，仙驾已遥，追想英威，摧慕何及？臣伏恨衰疾，不获奉慰阙庭，不任号殒摧咽之至，谨奉表以闻。
    ○请不赴山陵表
    臣某言：窃承山陵甫毕，皇帝陛下哀慕无穷，欲躬赴陵寝者。恭闻中旨，实骇人情！凡被照临，莫不惶惑。臣某诚惶诚恐顿首顿首。伏以皇帝之孝也，法天顺人，缘理制礼，俾生灵咸若，而宗庙永安。未闻以弓剑之哀诚，履曾、闵之独行，遽劳警跸，亲奉告修。
    伏惟皇帝陛下考百王之旧仪，询历世之成典，特回圣鉴，俯契礼文，遵前古之通规，示後王之令范，弥彰孝理，以慰万方。臣不任沥恳虔望迫切之至，谨奉表陈乞以闻。
    ○奏於龙兴观醮玉局子
    右：臣先蒙今年十月二十二日宣，赐旧玉局洞门官舍一所，并石像老君一座，移在当观。其舍今於殿後讲堂基上起立功毕，便用安置石像老君，焚修供养。伏以名山大川，二十四化，春秋常祀，著在旧仪。其玉局化所修常醮，伏请起天汉元年二月八日，委本府县就龙兴观玉局石像老君前修设，冀免旷阙，以协敬恭。又北邙化在州，积年已来，醮祝皆阙。况居率土之内，宜申咸秩之文，前件二化，今亦欲就龙兴观一处，与玉局同用，延祝景贶，永福圣朝。谨举如前，伏听敕旨。
    ○贺江神移堰笺
    伏睹导江县令黄奏：六月二十六日江神移堰事。伏以大禹江，发洪源於龙冢；李冰创堰，分白浪於龟城。导彼灵津，资乎民用。而涸胫泛肩之誓，表则有常；若怀山沃日之多，奔腾难制。立虞垫溺，必害蒸黎。昨者夏潦渤兴，狂波未息。顾岷江之下濑，便逼帝都；当灌口之上游，遽彰神力。於是震霆で地，白雨通宵，驱阴兵而鼓噪连天，簇灵炬而荧煌达曙。回山展石，巨堰俄成，浸淫顿减於京江，奔蹙尽移於硖路，仰由圣感，仍假英威。见天地之合符，睹神明之致，编於简册，冠彼古今。叨奉奖私，弥增忭跃，谨奉笺陈贺以闻。
    ○太上洞元灵宝素灵真符序
    《素灵符》者，天师翟君乾乾元中自黄鹤山溯流入蜀，至巫山峡，耽玩林泉，周历峰岫，踌蹰岁馀，南至清江，北及上庸，周旋千馀里，神墟灵迹，岩扃洞室，靡不临眺。一夕，梦真人长丈馀，素衣华冠，立於层崖之上，俯而视之，若有所命。君翼日登天尊峰，瞻仰礼谒，果见真人也。俄於天尊手中得丹书一卷，拜而受之，即《素灵符》也。按而书用，蠲疴疗疾，徵魔制灵，驱役鬼神，回尸起死，召置风雨，鞭策虎狼，三峡之人，大享其惠。天宝中诏入内殿，顺风问道，复还仙都山。其後平昌段成式与当时朝彦荆郢帅臣咸师奉之，累年乃得道而去。有得此符者，传以救人，用之必验。余天复丙寅岁，请经於平都山，复得其本，编入三洞藏中，冀将来同好，共知济物之志焉。广成杜光庭序。
    ○道德真经元德纂序
    道本至无，能生妙有。运至无之道，成妙有之功，其惟太上老君元元皇帝乎？起於象先，尊为化本，融神亿劫之始，分灵覆载之中，亭毒万殊，陶钧庶品。由是三皇受命，尚遵淳一之风；五帝握图，渐散无为之朴；老君虽历代降迹，随时应机，或为国师，或为宾友，授经传道，以教时君。
    洎唐虞禅让之初，世道交丧之际，举元凯於野，行四罪於朝，尚贤之迹既彰，瘅恶之形又举。内虽揖让，外有干戈，人心渐浇，道朴云散。老君号“尹寿子”，居於河阳，悯物性之迁讹，恐真宗之陵替。以为三皇大德，不足以程式後王；五帝常道，不可以垂训末俗。撮重玄奥义，着《道》《德》二篇，欲明道无为也，因德以显之；德有用也，因道以明之。资立言以畅无言，因理本而宏妙本，为理身理国之要，乃至精至极之宗。以授於舜，非谓绝仁义圣智，在乎抑浇诈聪明，将使君君臣臣、父父子子，见素抱朴，泯合於太和；体道复元，自臻於忠孝。世儒不知，以为老君之道，弃仁义，隳礼智，非立教之大方。且夫至仁合天地之德，至义合天地之宜，至乐合天地之和，至礼合天地之节，至智合天地之辨，至信合天地之时。宏淳一之源，成大同之化，混合至道，归仁寿之乡，固不在乎是雍容，噢咻蹩{薛足}，然後谓之仁义等也。故仲尼、亚圣，皆默而得之。隳体黜聪，遗形去智，超乎物表，永为真人，非末学小儒之所知也。绵夏商周汉数千百年，焕乎与日月齐光，巍乎与乾坤并运，虽百家诠注，群彦校扬，挹之弥深，酌之不竭。行之於国，刑措而太平；修之於身，神全而久视。拊几挥柄，时有其人。
    弘农强思齐，字默越，阳人也。幼栖玄关，早探妙旨。岁侍先师京金仙观，讲论大德，赐紫全真居葛仙中宫。读颂之馀，服勤不怠，绰有声称，为时所推。僖宗皇帝顺动六飞，驻跸三蜀，五月应天节，默起祝寿行殿，宠赐紫衣。高祖神武皇帝应历开图，配天位极，二月寿春节，允承明命，赐号“玄德大师”，奕世栖心，皆洽光宠，羽衣象简，其何盛欤！每探讨幽玄，发挥流俗，期以谭讲之力，少报圣明之恩。手缵所讲《道》《德》二经，疏采诸家之善者，明皇御注为宗，盖取乎文约而义该，词捷而理当者，勒成二十卷，庶乎览之易晓，传之无穷。後之学者，知强君之深意焉，乃题曰《太上老君道德经元经纂疏》，乾德二年庚辰降圣节戊申日，广成先生、光禄大夫、尚书、户部侍郎、上柱国蔡国公杜光庭序。
    ○太上洞神太元河图三元仰谢仪序
    《经》曰：《河图》仰谢之法，学道之士，常能行之。度洪灾之劫，升为种民。若兵戈水火，旱潦螟蝗，星辰变怪，天地易常，山摧川涸，日月薄蚀，风霜不时，雷电害物，妖气作，鬼邪惑众，四境不宁，猛鸷为暴，若帝王国主不安，及疾厄灾异，至於民间危急，当告谢天地，元感穹，乃可解度耳。
    天道悯物，元圣流慈，太上出河洛龟龙之书，青文绿甲之字，以授帝王，此盖教民致福谢过，度厄解灾之法也。行之则上合天道，举无不应矣。三元仰谢斋，用壬辰、癸巳之日，戌亥之时。戌亥为天门，蛇对於枢，知变即成龙。龙当其机，识化即入道。戊亥者，天门之津涂，辰已者，龙蛇之枢机也。感悟求真，必由斯日，故用辰己日也。壬者阳气所生，太乙之位也。故戌亥时坛告谢，子时阳气通生之首也。道法执象导物，伏鬼制神，御天统人，以十二辰为用，立德於子，表成於丑，慎衰於寅，戒败於卯，运智虑於辰，用消息於已，救倾於午，即安於未，防乱於申，开大於酉，归根於戌，太平於亥。归根则阴气尽，太平则阳气，道运则阳，水柔则道合。故壬癸为胜，顺阳合道故也。急有祈谢，未及壬辰日者。寅以慎衰，午以救倾，戌以归根。此三辰日，时急亦可用，合天道矣。苟能丹苦感彻，必契神明者。馀日无爽，不拘於此矣。未斋三日，洒扫内外。禁绝庶事，约饬僚友，惟务精严，一心营备，无忘谨敬也。
    ○道德真经广圣义序
    序曰：《珠韬玉札》云，太上老君降迹行教，远近有四：其一，历劫禀形，随方演化，即千二百号百八十名，散在诸经，可得徵验矣。
    其二，此劫开皇之始，运道之功，孕育乾坤，胞胎日月，为造化之本，天地之根，播气分光，生成品汇。自五太之首，逮殷周之前，为帝王师，代代应见，即郁华、录图、广成、尹寿，因机表号是也。三皇迭往，五帝不归，□纪龙师，时迁数革，乌官火运，川逝风移，步骤不同，浇淳渐变，虽揖让斯在，而干戈屡兴，阪泉有翦戮之师，丹浦有专征之旅，智诈行而太仆隐，仁爱显而孝慈生，元默希夷，日以寝薄。陶唐以耄昏厌位，虞舜以历试登庸，忧轸万方，服勤庶政。
    老君号“尹寿子”，居於河阳，以《道德真经》降授於舜。经之旨也，道以无为居先，德以有称为次，亦犹三皇之书，言大道也，五帝之书，言常道也。其下薄裁非之义，节兼爱之仁，损俯仰之礼，挫巧之智，斥用兵之暴，抑谲诈之谋，使人复朴还淳，以无为无事为理。舜虽力而行之，窜凶举相，明目达聪，敦睦九族，平章百姓，而恬和清静之道，莫能致也。故禹、汤之後，天下为家，各亲其亲，各子其子。大道既隐，元化不流，礼乐滋繁，政刑大用矣。
    其三，老君以商阳甲子代降神寓胎，武丁之年，诞生於亳，即今真源县九龙井太清宫是其地也。或隐或显，潜化群方。当周昭王癸丑之年，以此二经授关令尹喜，传於天下，世得而闻焉。
    其四，将化流沙，与尹喜期会於西蜀青羊之肆，示现降生，即昭王丁巳之年也。此《道德经》自函关所授，累代尊行。哲後明君，鸿儒硕学，诠疏笺注，六十馀家，则有《节解》上下、《内解》上下、《想尔》二卷，河上公章句、严君平指归十四卷，山阳王弼注，南阳何晏、河南郭象、颖川锺会、隐士孙登、晋仆射太山羊祜、沙门罗什、沙门图澄、沙门僧肇、梁隐居陶弘景、范阳卢裕、草莱臣刘仁会、吴郡徵士顾欢、松灵仙人晋人河东裴楚思、秦人京兆杜弼、宋人河南张凭、梁武帝、梁简文帝、清河张嗣、梁道士臧玄静、梁道士孟安排、梁道士孟智周、梁道士窦略、陈道士诸糅、隋道士刘进喜、隋道士李番、唐太史令傅奕、唐嵩山道士魏徵、法师宗文明、仙人胡超、道士安邱、道士尹文操、法师韦录、道士王元辩、谏议大夫肃明观主尹、道士徐邈、直翰林道士何思远、衡岳道士薛季昌、洪源先生王、法师赵坚、太子司议郎杨上善、吏部侍郎贾至、道士车弼、任真子李荣、成都道士黎元兴、太原少尹王光庭、道士张惠超、龚法师、通义郡道士任太玄、道士冲虚先生殿中监申甫、岷山道士张君相、道士成元英、汉州刺史王真、道士符少明、元宗皇帝所注《道》《德》上下二卷，即今所广疏矣。所释之理，诸家不同。或深了重元，不滞空有；或溺推因果，偏执三生；或引合儒宗，或趣归空寂，莫不并探骊室，竞掇珠玑，俱陟锺山，争窥瓒。连城在握，照乘盈怀，敷宏则光粲缣缃，演畅则彩文编简。语内修则八琼玉雪，霭於丹田；九转琅膏，晶荧於绛阙。尽六气回环之妙，臻五灵夹辅之功，忘之於心，息之於踵，得无所得，而了达化元矣。语品证也。则摆落细尘，超登上秩，游八外而放旷，指三境而跻，蹈太乙之位矣。而总内外之要，兼人天之能者，未有其伦。
    我开元至道昭肃孝皇帝降神龙变，接统象先，戡内难以乘乾，咨中兴而御极。无为在宥，四十五年，汾水襄城，靡劳辙迹，具茨大隗，自得朋游。廓八溟为仁寿之庭，普万为华胥之国，至道至德，超哉明哉。钦若尊经，本朝家教，象系不足以拟议，风雅不足以指陈。横亘古今，独立宇宙。虽诸家染翰，未穷众妙之门；多士研精，莫造重元之境。凝旒多暇，属想有归，躬注八十一章，制疏六卷。内则修身之本，囊括无遗；外即理国之方，洪纤毕举。宸藻遐布，夺五□之华；天光焕临，则两曜之色。固可以季仲“十翼”，辉映“二南”。若亲禀於玄元，信躬传於太上，冠九流而首出，垂万古而不刊。则《大风》《赤雁》之歌，诚难接武；《典论》《金楼》之作，讵可同年？但以疏注之中，引经合义，周书、鲁史，互有发明，四始漆园，或申属类。後学披卷，多瞢本源，辄采摭众书，研寻篇轴，随有比况，咸得备书，纂成《广圣义》三十卷。大明在上，而爝火不休；巨泽溥天，而灌浸不息。诚不知量，粗备阙文。天复元年龙集辛酉九月十六日甲子序。
    ○天坛王屋山圣迹序
    国家保安宗社，金籍文，设罗天之醮，投金龙玉简於天下名山洞府。谨按《道藏龟山白玉上经》，具列所在去处。十大洞天内一王屋山，清虚小有之洞，周回万里，在洛京西北王屋县，仙人王真人治之。《传》曰：黄帝於元年正月甲子，列席於王屋山，清斋三日，登山至顶。於琼林台祷上帝破蚩尤，遂敕王母降於天坛。母既降，黄帝亲供侍焉。王母乃召东海青童君，召九天元女，授与破蚩尤之策。黄帝依命，杀蚩尤於冀，天下乃无不克，海内安然。王母遣西方白虎之神，赐黄帝元羽之衣，乃命帝会於孤竹之野。帝钦命斋戒，严驾而行。既至孤竹，见空中千乘万骑，或有丫髻青衣童子数百人，或五彩羽服，或乘飞龙，或乘飞虎，或乘鸾鹤，或执珠幢锦伞霓旌绛节，或持如意九曲几，及前後歌舞妓乐，不可名状。
    俄见宝车一乘，驾五色斑龙九头，上有羽盖九重。中有仙女一人，衣黄裳，戴金冠，隐隐而至。左右侍从有仙童一人，谓帝曰：“此西王母也。”帝接至。母令仙童二人命帝坐，贺帝曰：“圣躬安，天下宁矣。久即戎事，得无劳乎？”帝谢曰：“赖上帝厚恩、圣母谕教，得宁天下，岂敢称功乎？”母乃命饮，筵上花果樽，器皿光赫，大小各异，而不能辩其一焉。复遣仙女宋妙英歌《万年长生》之曲。歌罢，母赐帝茹芝数枚，食之不饥不渴。又赐修真七昧之书。授讫，母冲天而去。
    後三载，於八月一日，母遣西方白虎之神为使，命黄帝时在大隗山受母命。帝即斋戒至洛阳，帝自白波涉渡，至王屋，清斋三日，登山，即八月十五日，至顶上祝香祷焉。俄而西方天香馥郁，自天而下，遍闻山谷。青鸟先至。帝曰：“阿母降矣！”俄而见空中千乘万骑，一如孤竹之仪。既降天坛，帝列席下，见仙众羽服冠简，环佩履舄。帝乃频顾之。母曰：“帝何为哉？”帝曰：“恐左右不谨。”母曰：“帝何不实耶？”帝乃实对。母曰：“天上之服，非人间之有。此衣非朝礼星辰国王父母，不可服焉。”帝曰：“朕南面承尊，不敢以羽衣赐人臣。”母曰：“善”。羽衣不拜帝王者，自此始也。帝欲设食，母止之，谓帝曰：“吾之仙众，不饥不渴，岂欲造人间之馔乎？”王母戒帝曰：“设欲供养神仙上界星辰日月，但择吉日，筑坛场，设净席，布香灯花果而已。如无，用清水药苗代之，馀皆不可。”言毕，王母赐帝碧霞之浆，赤精之果讫，王母冲天而去。
    自此每年八月十五日，四方善士□集於此山。此日亦系清虚宫中考校功行仙籍於此山也。又《真诰》云：元元帝时命四海龙神所修天下十大洞天，用疆鼓之石，重重相叠，於此尚存焉。又上方院者，即上访院也。昔轩辕黄帝访寻四山，故曰“上访院”後司马承祯改作“上方院”焉。唐睿宗皇帝时，玉真公主於金仙观修道，今即灵都观是也。帝幸真元、金仙二观，与西京相对，出元武门，渡大河至东章村，为之曰“东章驿”。敕东济源县、南河清县、西邵源县、北阳城县四县界分巡护金仙、真元二观。王屋山自轩辕黄帝後，至晋南岳魏夫人，上帝迁号，敕小有洞主王子登下教魏华，存於小有清虚宫中，四十七真受学道毕，南岳灵官仙众，自清虚宫迎夫人赴南岳衡山司命之任矣。盖天地不言，须凭集文籍，开示古传实迹，今录圣境。真元混沌未分，道气包含妙本，阴阳既判，真形出见。元经著为图经，俾来者知所自云。
    ●卷九百三十二
    ☆杜光庭（四）
    ○墉城集仙录序
    《墉城集仙录》者，纪古今女子得道仙之事也。夫去俗登仙，超凡证道，驻隙马风灯之景，享庄椿蟾桂之龄，变泡沫之姿，同金石之固，长生度世，代有其人。绵历劫年，编载经诰，元图秘，灿然可观。神仙得道之踪，或品升上圣，或秩豫高真，或统御诸天，或主司列岳，或骑箕浮汉，或隐月奔晨，或朝宴九清，或回翔八极。开皇已往，劫运之前，三洞宝书，多所详述。洎九皇三古之後，服牛乘马已还，皆辍天府而下拯生灵，由仙曹而暂司宰制。垂法立教，秉国佐时。儒籍史臣，备显其事。至有韬光混迹，驾景登晨，或功著岩林，溯烟霞而轻举；或身离嚣浊，控鸾鹤以冲虚，或躬替帝王，或乐居俗。阴功克就，元德闻，使鸡犬以俱飞，拔庭除而共举，光於简册，何世无之？昔秦大夫阮苍，汉校尉刘向，继有述作，行於世间。次有《洞冥书》《神仙传》《道学传》《集仙传》《续神仙传》《後仙传》《洞仙传》《上真记》编次纪录，不啻十家。又名山福地之篇，括地山海之说，搜神博物之记，仙方药品之文，旁引姓名，别书事迹，接於闻见，讵可胜言？则神仙之事，焕乎无隐矣！常俗之流，或言神仙者，必俟身形委谢，魂识成真，而後谓之神仙，非是骨月翥，此盖愚瞽未达之甚也。何者？《真经》云：“得道去世，或隐或显，证道虽一，修习或殊。”故云神仙之道百数，非一途所限，非一法所拘也。或为真人之友，或为天帝之宾，倏忽而龙驾来迎，参差而□骈遐迈者，则谷希长里、青光赤松之例是也。或受书禀，阴景炼形，灵肉再生，前功克懋者，则五老上帝、四极真王之例是也。或精诚不易，试难不移，目注昆邱，心朝大帝，而得道者，黄观、韦道微、传君之例是也。况复大洞七变、八禀三图，胎精斑符、隐芝曲素，玉清金液、黄水秘符、赤树青英、环刚绛实、白羽皇象、九转八琼，服之而化凤化龙，饵之而为金为玉。复有金玉佩之诀、三皇八景之文、华丹素奏之灵、神虎金真之要。飞行之羽，超虚摄空；流金之光，摄神制逆。翱翔则翠羽元翮，控御则飞盖曲晨。七十四方之所修，靡亏毫；三十七色之所授，渐备羽仪。至或降九锡以腾凌，践七试而贞介。资师秘诀，证自我心，历象不能易其坚，雷霆不能骇其听，富贵不能惑其志，声色不能诱其衷。此则我命在我，长生自致。故古今得者，讵可殚论！南真云：“功满三千，白日天。宏道无已，自致不死。”此之谓也。
    夫神仙之上者，□车羽盖，形神俱飞。其次牝谷幽林，隐景潜化。其次解化象，蛇蜕蝉飞。然而冲天者为优，尸解者为劣。又有积功未备，累德未彰，或至孝至忠、至贞至烈，或心不忘道，功未及人，寒栖独炼於已身，善行不加於幽显者，太上以其有志，太极以其推诚，限尽而终，魂神受福者，得为善爽之鬼。地司不制，鬼录不书，逍遥福乡，逸乐遂志，年充数足，得为鬼仙。然後阴景之中，居王者之秩，积功累德，亦入仙阶矣。如此则善不徒施，仙固可学；功无巨细，行无洪纤。在立功而不休，为善而不倦也。修习之士，得不勖哉！又一阴一阳，道之妙用。裁成品物，孕育群形，生生不停，新新相续。是以天覆地载，清浊同其功；日照月临，昼夜齐其用。假彼二象，成我三才。故木公主於震方，金母尊於兑泽，男真女仙之位，所治昭然。观夫诰籍之中，图传所述，混同载录，未有解张。今按上清七部之经，存注修行之事；日月五星之内，空常飞步之篇。元父元母以兼行，阳号阴号而具著，纂彼众说，集为一家。女仙以金母为尊，金母以墉城为治，编纪古今女仙得道事实，自为《墉城集仙录》。上经曰：“男子得道，位极於真君；女子得道，位极於元君。”此传以金母为主，元君次之，凡十卷矣。广成先生杜光庭撰。
    ○录异记序
    怪力乱神，虽圣人不语，经诰史册，往往有之。前达作者《述异记》《博物志》《异闻集》，皆其流也。至於六经图纬河洛之书，别著阴阳神变之事，吉凶关兆之符，随二气而生，应五行而出。虽景星甘露，合璧连珠，嘉麦嘉禾，珍禽珍兽，神芝灵液，卿□醴泉，异类为人，人为异类，皆数至而出，不得不生，数讫而化，不得不没。亦由田鼠为β，野鸡为蜃，雀化为蛤，鹰化为鸠，星精降而为贤臣，岳灵升而为良辅。今古所载，其徒实繁。又若晋石莘神，凭人幻物，鸟血鱼火，为灾为异。有之乍惊於闻听，验之乃关於数历。大区之内，无日无之。聊因暇辰，偶为集录。或徵於闻见，或采诸方册，庶好事者无忘於披绎焉。命曰《录异记》。臣光庭谨叙。
    ○洞天福地岳渎名山记序
    乾坤既辟，清浊肇分，融为江河，结为山岳。或上配辰宿，或下藏洞天，皆大圣上真，主宰其事。则有灵宫秘府，玉宇金台，或结气所成，凝□虚构；或瑶池翠沼，流注於四隅；或珠树琼林，扶疏於其上，神凤飞虬之所产，天ら泽马之所栖；或日驭所经，或星躔所属，含藏风雨，蕴蓄□雷，为天地之关枢，为阴阳之机轴，乍标华於海上；或回竦於天中，或弱水之所萦，或洪涛之所隔，或日景所不照，人迹所不及，皆真经秘册，叙而载焉。
    太史公云：“大荒之内，名山五千。其间五岳作镇，十山为佐。”又《龟山玉经》云：“大天之内，有洞天三十六，别有日月星辰，灵仙宫阙，主御罪福，典录死生。有高真所居，仙王所理。又有海外五岳，三岛十洲，三十六精庐，七十二福地，二十四化，四镇诸山。”今总一卷，用传好事之士。其有宫城处所，得道姓名，洞府主张，仙曹品秩，事条繁广，不可备书，聊纪所管郡县，及仙坛宫观大数而已。天复辛酉八月四日癸未，华顶羽人杜光庭於成都玉局编录。
    ○太上洞元灵宝无量度人上品妙经序
    赞咏之作，始於天地之初。三景既分，五行生化。於是五行三景之气，流行太无之中，感激凝结，浮於太空之内。氤氲交错，而成文字，非雾非气，非烟非□，号曰“天章”，亦名“天书”。轮不散，垂芒耀彩，焕乎卢空之间。盖三景之精英，五行之华秀也。
    太上大道君命天真皇人依形模写，回环曲折，谓之“天篆”，亦名“真文”。以五气所凝者，为五帝之篇；以八会所成者，为八天之篆。其文在空中，为天风飘泛，自然生八会之音。闻之者神襟明畅，飘然有飞跃腾凌之意；听之则神和於内，气逸於外，可以致道，可以延龄。所图写之文，自谐音韵，勾度高妙，出人意表。今所存《灵宝赤书大梵隐语》《上清大洞三十九章》《三皇内文》《洞神大字九凤篆蓬莱龙书》，及三洞宝金符玉章，皆本文也。故能保制劫运，召役鬼神，招真集灵，通神达妙，无所不能。万魔睹之以摧伏，百神仰之以朝宗，谓之信符，乃天地神明之信也。其成音曲章句者，即上清歌咏之曲、六甲灵飞之章、灵宝步虚之篇、玉检龟山之颂。或高圣之述，或上真所裁，或指修真之门，或叙长生之诀，或敷扬灵奥，或宣赞深冥，或秘在上京，或降於前古。所以天真游宴，众圣会朝，陈钧天广乐，奏灵章万舞，即其事也。今九等斋法，传授轨仪，始自初阶。至於毕，随品升降，各有赞诵之篇，散在诸经，不可周览。依所传品目，合而序之。
    ○玉函经序
    医门广博，脉理元微。凡称诊脉之流，多昧死生之理。傥精心於指下，必驰誉於寰中。可疗者圆散宜投，难起者资财慎取，免沈声迹，图显功能。余幼访明师，遍寻奇士，粗研精於奥义，敢缄秘於卑怀。谨傍《难经》，略依诀证，乃成生死歌诀一门。非敢矜於实学，欲请示於後昆焉。
    ○洞渊神咒经序
    西晋之末，中原乱离，饥馑既臻，瘟疠乃作。金坛马迹山道士王纂，常以阴功济物，仁逮蠢类。值时有毒瘴，殒毙者多，闾里凋荒，死亡枕藉。纂於静室，飞章告天，三夕之中，继之以泣。至第三夜，有光如昼，照耀庭中。有祥风景□，纷馥空际。俄而异香天乐，下集庭中，介金执锐之士三十馀人，罗列如有所候。少顷之间，珠幢宝幡，霓旌绛节，红旗锦旆，相对前迎。白鹤交飞，朱凤齐舞。又二青衣，持花捧香。又四侍玉女，擎持玉案。地舒锦席，前立巨屏。左右龙虎将军，侍卫官吏，各二十馀人，立屏两畔，如有备卫焉。复有金甲将军、诸大神王等，各数十人，次龙虎二军之外，班列肃如也。
    须臾，笙箫骇空，自西北而下。五色奇光，灼烁艳溢。有一人执简佩剑而前，告纂曰：“太上道君至矣！”於是百宝大座，自空而来。即见道君乘五色飞龙，莲花之座，去地丈馀，有二真人、二天师侍立焉。纂遂拜手，迎奉。道君曰：“子悯生民，形於章奏，刳心泣泪，感动幽明。地司列言，吾得以鉴盼於子矣。”纂匍匐礼谢毕。道君曰：“夫一阴一阳，化育万物，禀五行为之用。而五行互有相胜，万物各有盛衰，代谢推迁，间不容息。是以生生不停，气气相续。亿劫以来，未始暂辍。得以生者，合於纯阳，天而为仙；得以死者，沦於至阴，在地而为鬼。鬼物之中，自有优劣强弱，刚柔善恶，与世人无异也。玉皇天尊虑鬼神之肆横，灾害於人，常命五帝三官，检制部御之。律令刑章，罔不明备。然而季世之民，浇伪者众，淳朴既散，妖气萌生。不忠於君，不孝於亲，违三纲五常之教，自投死地。繇是六天故气魔鬼等，与历代败军死将，聚结成党，戕害生民。驾雨乘风，因衰伺隙，为种种病，中伤甚多。亦有不终天年，罹於夭枉。昔在杜阳宫中，出《神咒经》，授真人唐平等，使其流布，以救於人世间。无知愚俗，见有王翦、白起之名，谓其虚诞。此盖从来将领者，生为兵统，死作鬼帅，积功者迁为阴官，残暴者犹拘魔属，乘五行败气，为札为瘥。然阳威惮之，神咒服之，自当殄戢矣！今以神咒化经，复授於子，按而行之，以拯护万民也。即命侍童披九光之韫，以经及三五大斋之诀，授之於纂曰：“勉而行之，阴功克充，仙阶可觊也。”言讫，道君及侍卫众真，皆西北而举。
    遂按经品斋科，行於江表，生民康，疫毒消弭。自晋及今，蒙其福者，不可胜纪。在乎蠲洁庄敬，惟精惟勤，明诚感通，应犹响答。若怠慢轻泄，自速罪尤。修奉之人，慎遵斯戒。又况此经浩博，玄皇之金口亲宣；其理渊深，太上之微言密示。若有冥心诵持，真灵立感。神兵骑吏，应时而电埽奸妖；猛马天驺，随处而风消毒疠。裨宝祚之延洪，更超周卜；祝圣年之遐永，克广尧龄。车轨混於普天，正朔覃於率土，赞大道威神之德，助国朝惠育之恩。洪福元休，浩浩无极。
    ○道教灵验记
</div>
    <div class="pagination">
<a href="全唐文_page554.html">上一页</a><span>...</span><a href="全唐文_page550.html">550</a><a href="全唐文_page551.html">551</a><a href="全唐文_page552.html">552</a><a href="全唐文_page553.html">553</a><a href="全唐文_page554.html">554</a><span class="current-page">555</span><a href="全唐文_page556.html">556</a><a href="全唐文_page557.html">557</a><a href="全唐文_page558.html">558</a><a href="全唐文_page559.html">559</a><a href="全唐文_page560.html">560</a><span>...</span><a href="全唐文_page556.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
