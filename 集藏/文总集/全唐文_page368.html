<!DOCTYPE html>
<html>
<head>
    <meta charset="UTF-8">
    <title>全唐文 - 第 368 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 368 页/共 603 页</h1>
    <div class="content">    表微，字子明，隋城公元礼七世孙。累擢中书舍人知制诰，拜户部侍郎。卒年六十，赠礼部尚书。
    ○翰林学士院新楼记
    长庆二年春，翰林院学士缺，穆宗皇帝顾谓左右曰：“孰可充是任者？”皆曰：“恭恪可以奉密命，
    通敏可以肆皇猷，有若内谒者蓝田季温可。”上曰：“俞。”洎四年夏，院使缺，敬宗皇帝顾谓近臣曰：“孰可补是职者？”皆曰：“博览以好古，清白以奉公，有若奚官局令卫元璨可。”上曰：“俞。”是以授金紫之赐，承侍从之荣，典司禁闱，参掌诏令。尝因暇相与议曰：“夫宫室台观，荩有宜称，苟失其制，人何法焉？内署与集贤、史馆、秘书省皆号图书府，而内署最为密近，故学士之登将相践崇显者，十有八九焉，彼三署不可同年而语矣。而庭宇逼仄，屋室卑陋，非圣朝待贤之意，岂群彦养德之所？於是梧桐高则可以栖灵凤，岩岭秀则可以韫美玉，是宜革作，以新其居。”乃同词上闻，诏命惟允，锡以材布，假其工徒。心匠始形於事先，物境潜运於度内，乃撤小屋，崇广厦，揭飞梁於层构，耸危楼於上楹，重檐翼舒，虚牖霞驳，甍栋丰丽，栏槛周固，三门并设，双阁对启，延清风於北户，候朗月於南荣。积其典坟，藏於扃钥，因讨阅之际，资登眺之娱。若乃前瞰云山，傍窥台观，仰丹霄於咫尺，纳颢气於襟抱，八表殊望，四时异境，触类生趣，随方散怀。其下廊庑对序，阶陛四匝，中创小亭，以候宴语。卉木骈植，松竹交荫，折高标於棼，散馀芳於户庭。信可久之宏规，不泯之盛迹也。经构之始，侍讲崔学士出拜小宗伯；楼成之月，学士韦公秉国钧；旬日，侍讲高学士拜夕郎；明年正月，学士路君迁小司马为承旨；表微洎王宋二舍人皆还秩，加职院使，复以成绩，并命迁内常侍；夏四月，中书郑舍人、驾部郎中皆以鸿文硕学为侍讲学士，有诏赐宴，始觞於斯，中外之知者，朝昏皆贺。岂兴作之会，契於阴阳之运乎？而土木之动，应於福庆之数乎？表微学愧镂冰，文惭画虎，秉笔视草，於兹六年，备历规度之谟，详观新旧之制，承命为记，实惭菲词。时太和元年某月日记。
    ○麟台碑铭（并序）
    夫圣人作，然後王道明；王道明，然後瑞应至。灵贶感通，理合冥数。昔殷道剥丧，民罔攸归，於是文王以有位之圣，嗣成汤之德，神人咸，故凤鸣於岐，洎周德凌迟，道靡所属，由是仲尼以无位之圣，述文、武之法，宪章聿修，故麟见於鲁。於时王室无主，礼法尽去，天子之尊，存乎位号。鲁，周公之所封，用四代之礼乐，遗风故典，郁而未发。仲尼以天纵之德，生乎其中，居周公之邦，志文、武之道，观废兴之运，知作者在己。位不得以庇生民，权不得以司刑赏，是天将丧斯民也，而未丧斯文也。乃缀绝绪，申旧章，变其礼文，约为典宪，五常之龟镜，正三纲之轨辙。帝王之道，幽而复明，盛德大业，于是乎在。天锡嘉瑞，光照厥功，故周敬、鲁哀，不得而有也。由此观之，盖《春秋》为王法之器，鲁国为王法所寄。在其所寄，以举其器，鼓仁义为舟航，权褒贬为篙楫，乘横流之波，济天下之溺。上无列国之辅，下无陪臣之助，故道不信於天下，而信於智者，法不著於当时，而著於後代。向使仲尼有滕、薛之土，得三家之众，兴我王泽，霈及蒸民，则麟出其郊，得其所矣，岂复厄於虞人哉。故麟不见，则孔子之道不彰；麟不死，则周室之乱不极。於戏！圣人之生也，得其时，则化行乎江汉；不得其时，则道屈於季孟。灵瑞之出也，得其时，则名荐於郊庙；不得其时，则身罹於残夭。是圣人能顺时以济人，不能反时以自圣；灵瑞能因时以应感，不能反时以自灵。被厄於陈蔡，获麟於大野，影响之应。其符著矣。《春秋》《传》曰：“有以告者曰：‘有の而一角者何？’孔子曰：‘孰为来哉！孰为来哉！’”夫岂不知乎？盖杀之而不敢有，故示人以疑之故也。元和五年冬十一月，表微以滑之从事，使乎郓阳，停骖访古，经获麟之旧壤，且曰：“後之人筑台於此，以旌厥路，感先圣之不遇，俾麟出而非时。”徘徊道周，乃作铭曰：
    二仪既辟，三象乃垂。圣道堙郁，人心不开。上无文武，下无定哀。吁嗟麟兮，孰为来哉？周虽不纲，孔实嗣圣。《诗》《书》载删，《礼》《乐》大定。惩恶劝善，反邪归正。吁嗟麟兮，克昭符命。圣与时合，化行位尊。苟或乖戾，身穷道存。於昭丰邑，栖皇孔门。吁嗟麟兮，孰知其昏。运极数没，德至时否。楚国浸广，秦封益侈。墙仞迫厄，崎岖阙里。吁嗟麟兮，靡有攸止。世治则麟，世乱则の。出非其时，麋鹿同群。孔不自圣，麟不自神。吁嗟麟兮，夫复何云？
    ☆冯审
    审，字退思，赠吏部尚书宿从弟。贞元十二年进士。开成中累迁谏议大夫，擢桂管观察使，入为国子祭酒。咸通中终於秘书监。
    ○谢奖谕表
    臣某言：今月日，本道监军使内侍省宫闱令刘某至，伏奉某月日敕书，并赐臣手诏，奉宣口敕，特加奖谕，将士官吏百姓僧道等，并蒙宣慰存问者。王人旋镇，宸藻自天，敷德泽於藩维，被恩波於动植，爰及介胄，逮於绅。祗宠若惊，交无措，臣某中谢。伏惟睿圣文武皇帝陛下恭承宝图，奄宅区寓。一物失所，必轸於忧勤；一善可称，无忘於奖勖。义深共理，务在择人。升平之运，实遇今日。臣以儒流贱品，生遇圣明，虽力罄驽骀，而效无丝发。皇明鉴澈，抚劳再三，黎既荷於生成，尸素稍宽於罪责，揣循涯分，木石增惭。又降殊私，曲沾睿渥。慰谕之意，稠叠於颁宣；藻饰之荣，昭彰於纶。无微不录，无远不该，地里虽介於炎荒，天威如在於咫尺。所期俗阜，以洽邕熙。
    ○谢追赴阙庭表
    臣某言：某月日，度支急递到，伏奉某月日敕，追臣赴阙庭者。鸿恩曲被，宸翰忽临，来自天衷，出於望表，跃无地，光辉在身，臣某中谢。伏惟睿圣文武皇帝陛下以至仁格物，元德统乾。臣孤立愚直，素空器艺，朝无瓜葛之援，外绝朋党之私，以苦抱忠，自托明代。神理照鉴，天聪自仁，遂忝再领近州，一居方镇。前岁延英面辞之日，亲受圣慈，百身何答，三复在心，铭肌镂骨，恐不负荷。洎祗恩赴任，陈力在公，海隅黔黎，日乐皇化。至於军州，经诸道往来，但守官司，不虞谤ゥ，以丹心奉上，仰侍宸威。亟经二年，首陟三载，幸无罪戾，皆荷生成。陛下圣慈优柔，皇鉴明朗，不遗一物，信若四时，果降中诏，特令赴阙。恩崇感极，义切恋深，顾亲族而生辉，望云霄而有喜。以今月五日发离本镇，克期兼道，计日趋程。魂驰轩阶，心注晷刻。朝天既近，承雨露而增荣；向阙匪遥，望恩光而称庆。
    ○请琢去孔子庙堂碑篆额中大周字奏
    《孔子庙堂碑》，是太宗皇帝建立，睿宗皇帝书额，备称唐德，具赞鸿猷，文翰显然，贞石斯在。洎武後权政，国号潜移，窃於篆额中间，谬加“大周”二字。岂可尚存伪号，以紊清朝，疑误将来，传流僭谬？其“大周”两字，伏乞天恩许令琢去。谨录奏闻。
    ☆王计
    计，贞元时人。
    ○代王仆射谏伐淮西表
    臣某言：中使至，奉诏兼宣口敕：以彰义军节度使吴少阳不起所疾，奄谢明时，圣情追念藩臣，良深轸悼；少阳男元济，不待朝旨，自领军戎，陛下尚念旧勋，特颁诏命，冀其追悔，未即加兵；以臣谬列方隅，俯赐宣示。丝纶远降，天使荐临，祗奉睿谋，仰荷元泽。亮臣微贱，素无识知，猥蒙恩私，访以去就。其於利害，臣所难言，以臣旋观，诚在天断。伏以陛下内有辅弼，外有勋贤，资庙算可以叶宸衷，审政议可以正天下；如臣庸琐，备位藩屏，为将非卫霍之俦，在朝无绛灌之列，徒以虚承重寄，苟窃明时每荷宠光，载怀兢惕，岂敢轻尘圣听，以冒天威？彷徨靡宁，进退惟谷。臣有愚恳，思欲上达，况承天问，敢不奏陈？伏惟陛下光有万方，子育兆庶，安危所系，实在陛下。忠於陛下者，则献弭兵之谋；谄於陛下者，则献用兵之计。臣性本专直，心愿竭忠，苟徇群情，是惑宸听；臣若劝陛下韬兵匿甲，则淮西受赐。又虑多士，横议微臣，以臣私情，有何阿党？二途之内，伏俟圣裁。臣於藩阃之中，名位最下，虽陈鄙见，岂副天心？其有不载表章，附李诚义闻奏。伏希元造，俯赐明鉴。限守戎律，不获陈露阙庭。
    ☆席夔
    夔，贞元十二年宏词及第。元和初官吏部员外郎。
    ○披沙拣金赋（以“求宝之道，同乎选才”为韵）
    宝之至者，金实难俦。何混质於微细，每随沙以沉浮。不耀其光，诚观而莫辨；退藏於密，故披而可求。元鉴在人，至诚斯保。察晶荧於碛砾，视隐映於潭岛。澹以冥搜，静而穷讨。翻混浊，酌澄浩。得之为利，虽云货以藩身；拣必于精，终是不贪为宝。道以之至，行无越思。研精既辨，取舍奚疑？浩浩同流，讵谓众难分矣；专专匪惑，尽可汰而出之。信多杂而不混，何在小而见遗？故得方以选才，比诸振藻。符至人和光之德，明君子知微之道。岂止匪固於穷，思滥於中。怀至宝，窃元功。披ㄨ沲而不厌，积货产以未丰。则情惟盗比，而业与商同也。徒观夫敷彩污涂，涅而不渝。外浊如汨，中明自殊。养正以蒙，潜虽伏矣；从人之欲，道岂远乎。彼荆山采玉，河上求珠。刖双足而未偶，冒万死而争趋。匪曰能智，是为至愚。曷若隐而自彰，微而可辨。常保质於坚重，匪沦精而展转。以是为德，则和而不同；以是求贤，则举不失选。况今至珍必见，朗鉴恒开。细无不察，大无不该。在深潜而未耀，求拣炼而斯来。亦何必披鄱阳之沙，方见为宝；览士衡之赋，然後称才。
    ○运斤赋（以“上下相应其志同”为韵）
    道贵乎朴，物疵於妄。为谋者必定於前，执技者可以事上。ム郢人与匠石，能器合而神王。垩复在鼻，将欲表微；挥拂以斤，何其用壮。既分庭以离立，亦持刃而相向。於是算锱铢，慎取舍。运之於手，将匪疾而匪徐；惬之於心，宁我欺而尔假。志而必中，同引满於彀中。妙不可传，犹斫轮於堂下。况乎器也利，工也良。壮前趾，耀雄。以力运臂兮臂可使，以彼契此兮此可忘。迫其势则成风含响，激其石乃飞电分光。欲臻夫妙，在慎其相。故受刃者不为股栗，执柯者无闻手伤。向使受刃者震慑，执柯者。则必灭尔鼻而黥尔面，岂惟破我斧而缺我┥。亦犹朋侪见知，工用可称。艺成道得，合调谐应。岂同夫众人遇我，狂夫阻之。琐琐庶匠，丁丁在兹。得离娄督绳而尚失，以公输削墨而犹疑。安能霜刃投虚，必在乎蝇翼；圆柯在握，不失乎毫厘。是吾质也，实惟何其。知者可托，无乃後时。客有多才博雅，好奇尚异。糟粕既得，颇读古人之书；凿枘可规，愿行夫子之志。将求轮扁之术，以广运斤之事。乃歌曰：“彼二子兮，以艺相崇。得一理兮，其心则同。运斤在手诚可惧，坚立不动神之雄。岂运斤者妙其术，坚立者知其工。幸见遇於郢匠，无辍响於成风。”
    ○冬日可爱赋（以“阳德淳耀，消畅寒气”为韵）
    冬实穷节，日为至阳。节穷而栗冽凝惨，阳至而舒光。方伤竹雕松之严，物无不惧；睹丽天出地之旭，爱何可忘。观其升党朗以自东，荡沉阴於有北。不赫矣以难向，诚温然而可即。依巢之鸟，感微煦而和鸣；带雪之林，假馀光而改色。所以就之称尧帝之圣，比之成晋臣之德。彼谷隐岩居之子，无衣无褐之人。照临导夫和气，偃曝得夫天真。惨怛潜收，戚戚之容咸革；温仁远被，熙熙之化斯淳。故得廓开а霾，洞达遐徼。融液冰渚，依稀雪峤。散九陌以无氛，委千门以通照。彼绳枢瓮牖，既临砌而乐我无私；虽熊席狐裘，亦舍炉而欣夫有曜。且四月歌其烈烈，雨雪苦其氵キ氵キ。既飘风而忽至，何见见而聿消。岂若储精在於宣明，舒德本乎洪畅。异春昼暄妍之色，无夏天赫曦之状。微温椒寝之中，稍暖秦楼之上。是知当时则惨，物鲜其欢。非爱景而斯出，处穷冬而固难。躔次不留，志士徒争於短晷；辉光可附，小人宁怨於祁寒。故曰太上化人，德之为贵。咸欣欣而可悦，不炎炎以求畏。当垂煦妪之仁，以释幽阴之气。所以赋冬日之事，歌德政之谓。
    ☆许康佐
    康佐，第进士，又登宏词科。累官礼部尚书。卒年七十二，赠吏部尚书。
    ○宣尼宅闻金石丝竹之声赋（以“圣德千祀，发於五音”为韵）
    皇々乐声，瞻言阙里。视之不见，听之盈耳。宫墙如在，可配於铿锵；德音不忘，曷间於年祀。猗欤！原至乐之作，异凡音之起。静而疑深，绝而复寻。绎如迭奏，ィ若同音。岂幽通於元造，异中出於人心。聆其节奏，相夫击拊。发和鸣於阃域，应流韵於墀庑。既嗟乎可得而闻，又思乎其所不睹。疑一唱之叹，且至於三；比众音之和，不容於五。莫不动心而骇耳，感今而怀古。锵若在悬，哀如在弦。┺ね无形，异和戎之二四；声诗合雅，同鼓箧於三千。事宁同於想像，理实於言筌。尔其融泄克谐，肃雍清越。通明洞幽，变化翕忽。激数仞以徐来，触两楹而静发。凭合莫以方奏，流元间而未阙。故能动心导和，响皆顺正。德有符於解愠，教实倍於施令。式彰乎不测之神，以见乎多能之圣。俾恭王之是惊，闻斯行诸；稽太师之所谓，始作翕如。且遗音於栋宇，宁假手於元虚。於是辨清浊，节疾徐。知笙簧之迭和，讶钟鼓之相於。其变无方，其来不极。静好交至，激扬未息。简子梦中之遇，其志则流；灵公濮上之音，其声多慝。曷若舒单缓，遵肆直。俾夫音声之道感通，咸听此而知德。
    ☆许尧佐
    尧佐，礼部尚书康佐弟。第进士。官太子校书郎。终谏议大夫。
    ○五经阁赋（以“礼传诗书易成教”为韵）
    王者为邦，实先学校。不有载籍，何以垂教？必由乎文字，使知乎忠孝。东序西序，取乎游焉息焉；八索九邱，俾其是则是效。粤我後矣，圣哲者欤。命儒官兮，至公以居。所崇惟学，所宝惟书。搜群言而斯在，立重阁以藏诸。观其结构孤高，轩扉对启。饰不及侈，俭而中礼。刮楹之上，标银榜之煌煌；峻宇之前，阅子衿之济济。於是六籍咸萃，百代无遗。恭俭之教，比事之词。虞夏商周之五典，《国风》《雅》《颂》之四《诗》。既精微之与广博，莫不森罗而在兹。文移科斗之质，字别鱼鲁之疑。轴星攒而花散，带霓舒而草滋。棂槛风来，动芸香之；绮疏日映，见铅椠之累累。览彼缣缃，请披记传。或崇其台，以邀非望之福；或邃其榭，以逞荒怠之宴。未若事惟师古，政以化成。斫朴之勤，母弛怠於儒学；黼藻之饰，不加贲於檐楹。由是事美德风，人歌懿绩。校则同於天禄，藏乃异於鲁壁。左平右戚，虽有陋於明堂；上栋下宇，乃不逾於大《易》。别有名系庠序，身衣缝掖。睹兹阁之，谅吾道之宏益。
    ○清济贯浊河赋（以“与浊同流，清源自别”为韵）
    河之并济兮，惟秩其平。济之贵河兮，势若相倾。非刚克无以见其柔立，非甚浊无以彰其至清。是以灵源浚发，柔德兼呈。徒观其流波委注，秀色澄澈。冲融而浊水遥开，鼓怒而洪流直截。遂使还淳之士，疑二气之初分；策功之臣，惊一带兮中裂。既处浊而不染，每含贞而自洁。苟与和光者殊致，宁与氵屈泥者无别。是以霍波激，崩腾势翻。济水与河水相辉，光容易识；清流与浊流不杂，质性难论。苟徵之於变化，可察之於本源。於以表德，於以辨类。方九折而横流，启重泉而直至。故以盘涡浑晓日之辉，叠镜写晴峰之翠。绝河而去，孰与我争先；导氵允斯来，孰谓我奚自。若乃冲虚是玩，迅激难俦。广可涉兮，思杭苇於寒渚；清可挹也，欲濯缨於夕流。贯长川之浸浸，委清浪之悠悠。然下流绵邈，愿表清而不浊；上善昭融，故守和而不同。故可扶正直之纯志，助润泽之成功。动涟漪於回浦，萃光景於微风。且淮之清兮滨於夷，江之远兮界於楚。岂若贯大川以扬波，临大都而分渚？含清浊而独秀，求匹敌而谁与？苟河清之可期，愿朝宗而为侣。
    ○埙篪相须赋（以“乐和同声，然後致理”为韵）
    彼埙篪兮谓何，同律吕兮相和。苟论功於众乐，孰有德而同科？遂使手之足之，候清音而屡舞；伯氏仲氏，谐雅韵於升歌。疾徐共节，长短同旨。感肃雍兮一贯，伺戛击兮双起。为合雅而谐声，故殊形而共理。然则大篪谐奏，美矣德音之音；鸣埙独闻，同乎以水济水。是故变通可象，节奏斯呈。尔韵方舒，我则厉之以疾；我音斯浊，尔必惩之或清。苟同方而助化，故异气而成声。信可以发挥《韶》《夏》，协赞和平。故得舞兽呈姿，岂系於拊石；嘉宾展礼，不让於吹笙。且埙资土以辨类，篪假竹而成器。土容质可以符素心，竹声清可以涤烦志。是则相从以和律，相因以成事。苟洋洋而在听，谅醇醇而自致。且彼鼓钟于宫，未足论乎异同；鸣琴自手，且何议乎先後。岂若宫商并奏，律吕相宣。调五声不资於繁细，应八佾无违於折旋。乐则既尔，臣亦宜然。埙之得篪，载期於有辅；臣之奉主，必致乎无偏。唱和之功备矣，献替之道存焉。故能振三代之风，合九成之乐。彼众器之雕饰，此群声之烦数。又安足拟埙篪之纯质，论声音之清浊。
    ○日载中赋（以“汉文帝时数如此”为韵）
    圣德上通，阳精下赞。经太虚之寥廓，赫流光之耀焕。皇矣广运，德用迈於陶唐；日欤载中，瑞克符於炎汉。其始也，升扶桑以昭晰，拂若木兮氛氲。灼丽景，开祥云。羲仲命官，敬导之功式著；夸父整策，竞驱之势斯分。虽驰骋於灵驭，终感通於圣君。故歌休明者，徵於阳位；察符瑞者，观乎天文。於是翠烟澄霁，白日增丽。流景弭节，飞轮顿势。乌矫翼而却翔，骧龙拥驾而回逝。端乎晷，遽乖测景之司；表乎祥，必俟垂衣之帝。盖所以应仁圣，叶昌期。曾泉既逾，异晨阳之杲杲；昆吾再舍，嘉日驭之迟迟。是则天垂象兮不昧，日辅德兮无私。既载中呈瑞，亦太和效时。远以变化，同诸掌握。苟夙夜而致理，在祯祥而欲数。伊灵气之潜通，岂天听之元邈？日之为美也，无德而言欤；日之为瑞也，有时而效诸？运行必随乎圆盖，昏晓式经乎方舆。昃而复中，在明君兮则尔；中而斯昃，虽壮士兮焉如。我皇播德於彼，表瑞於此。不肃而康哉，无为而乐只。躔次可觌，岂假垣平之片言；昭明有融，宁匹鲁阳之三徙。然鉴於人事兮，谅天道而伊迩。
    ○庐山东林寺律大德熙怡大师碑铭（并序）
    大师讳熙怡，姓曹氏，桂阳人也。旧勋前烈，垂休积庆，史氏详之矣。夫真如不远，其要在乎无垢；妙理不深，其要在乎见性。本於真实，畅於虚空，俾聆芳咀润，孜孜请益，则大师之教也。大师体识深静，风度端敏。受具戒於南岳，修律仪於东林。常趺坐一室，而四方学者，差肩继踵，发此柔软，纳其归依。嘉言玉振，微文冰释，故崇德雅美，临坛持法，垂五十年。尝以至德初隶东林寺，居耶舍塔院，数逾二纪。而信心长者，怀甘奉贽，纷然并进，监厨守藏，不遑祗受。既而悉归精舍，颁於众僧，大师率门人，布衣粝食而已。故推已以见相，因相而归空，搜阅精微，钻研旨要。常若背闷，而针石不能及也。故中夜累叹，有神人抚背，殊形骇物，斯须乃去。自知穷讨经论，切磋心要，加以律仪端静，受持勤至，感通之应，固难尽书。至於山鹿归仁，林鸟效祉，大师之室，不足骇也。大历五年，跻五老峰，望彭蠡，临瀑布，乃构凌云精室，为经行之地。旁引泉窦，以涤尘垢；近蹑松壑，以求清凉。丹崖云岫，势若屏牖。然趋风望景，攀危辇重，翼如而至者，难以数计。积十馀年，乃止大林精庐，杖屦衣巾，屏居一室，行住坐卧，无非道场。乃淬法刃，燃慧炬，俾夫恂恂围绕者，割其缚，导其迷，洗然而自得也。贞元中，归东林戒坛院。以为吾道已成，吾教已行，十二年丙子岁秋七月二十七日，召门弟子曰：“吾随化还。”须臾寂灭，僧腊五十，报龄七十一。州闾赴吊，道路衔悲。宗师既没，法教畴依，莲沼芜涸，禅林凋折。以其年八月十四日，迁座於香谷原，从人欲也。大师精贯六艺，旁达百氏，常与矿太师鲁国公颜真卿、故丞相天水赵公憬、故郑滑节度兼御史大夫范阳卢公群、今吏部侍郎宏农杨公於陵为参禅之侣，幽键洞发，宏言两得。门人法粲、道镜、道宁、道深、道琛、道建、利等，并三明继轨，四禅绍迹，缘起皆泯，空有两诠，卜商传阙里之教，龙树演迦维之法，其旨一也，咸以夙承甘露，愿勒贞珉。铭曰：
    演畅微妙，经行道场。昭昭大师，启迪无方。孰云虚空，不可思量。普涤缘念，永清心地。异物幽赞，灵鸟效瑞。景行如存，追思不匮。白日在水，澄虚则明。至人临池，无垢则清。信而不渝，冲而不盈。宛彼堂庑，空留法象。门人绍德，禅灯继朗。式播芳尘，以慰瞻仰。
    ○粲律师碑铭
    六度既修，三明未分。英英大师，执濯就焚。青莲挺秀，朗日开昏。学者归心，邦人居敬。既去尘缘，乃知真性。追思精室，如悬法镜。音容永秘，瞻仰畴依。门人掩泣，宝炬藏辉。北望松阡，其谁与归。
    ☆张洗
    洗，字濯缨。贞元时官朝散大夫河南济源县令。
    ○唐济渎庙北海坛新置祭器沈币双舫杂物之铭（并序）
    有唐六叶，海内宴然，偃革（阙二字）崇乎祀典，封兹渎为清源公，建祀於泉之初源也，置渎令一员、祝史一人、齐郎六人，执鱼钥，备洒扫；其北海封为广泽王，立坛附於水之滨矣。天子以迎冬之日，命成周内史奉祝文宿齐，毳冕、七旒、五章、剑履、玉佩，为之初献；县尹加绣冕、六旒、三章、剑履、玉佩，为之亚献；邑丞元冕，加五旒，无章，亦剑履、玉佩，为之终献。用三牲之享。邦之大事，先在祀乎！濯缨不才，谬领兹邑，下车入庙，每事皆问。主者有云：“俎豆素阙，弊难悉数，其尢者有五，北海望坛，临事垒土亏镘，一岁而费数金，为劳之甚，其弊一也；二所祭器，凡百有二十二事，至时请於上寮，转毂八洛，去来三百馀里，仍以税缗酬之，积有岁时，不知穷极，其弊二也；沈币双舫，又以车取，池河渡口之舟，往返之劳，结彩之饰，其弊三也；两坛位席，百领有馀，户至诛求，为扰非洁，其弊四也；床榻乃至七著，用之类门到敛索，事终存亡大半，其弊五也。”既革前弊，辄为之铭。铭曰：
    寤寐求思，如神有知。大风离披，坏木於斯。人吏惊驰，念兹悟兹。为余有意，庙中无备。沈币双舫，二坛祭器。子来悦使，所借皆遂。观者阒阒，事无阙焉。刻之于石，以待後贤。是时也，贞元十有三年。
    ●卷六百三十四
    ☆李翱（一）
    翱，字习之，凉武昭王之後。贞元十四年进士。元和末累官庐州刺使，大和时历刑、户二部侍郎，拜山南东道节度使。会昌中卒，谥曰文。
    ○感知己赋（并序）
    贞元九年，翱始就州府之贡举人事，其九月，执文章一通，谒於右补阙安定梁君。是时梁君之誉塞天下，属词求进之士，奉文章造梁君门下者，盖无虚日。梁居知人之过也，亦既相见，遂於翱有相知之道焉。谓翱得古人之遗风，期翱之名不朽於无穷，许翱以拂拭吹嘘。翱初谓面相进也，亦未幸甚。十一月，梁君遘疾而殁。翱渐游於朋友公卿间，往往皆曰：“吾久籍子姓名於补阙梁君也。”翱乃知非面相进也。当时意谓先进者遇人特达，皆合有是心，亦未谓知己之难得也。梁君殁於兹五年，翱学圣人经籍教训文句之旨，而为文将数万言，愈昔年见於梁君之文，弗啻数倍，虽不敢同德於古人，然亦常无怍於中心。每岁试於礼部，连以文章罢黜，声光晦昧於时俗，人皆谓之固宜。然後知先进者遇人特达，亦不皆有是心也，方知知己之难得也。夫见善而不能知，虽善何为；知而不能誉，则如勿知；誉而不能深，则如勿誉；深而不能久，则如弗深；久而不能终，则如勿久。翱虽不肖，幸辱於梁君所知，君为之言於人，岂非誉欤？谓其有古人之风，岂非深欤？誉而逮夫终身，岂非久欤？不幸梁君短命遽殁，是以翱未能有成也，其谁能相继梁君之志而成之欤？已焉哉！天之遽丧梁君也，是使翱之命久厄穷也。遂赋感知己以自伤。其言怨而不乱，盖《小雅》、骚人之馀风也。其辞曰：
    戚戚之愁苦兮，思释去之无端。彼众人之容易兮，乃志士之所难。伊自古皆嗟兮，又何怨乎兹之世。独厄穷而不达兮，悼知音之永逝。纷予生之多故兮，愧特於世之谁知。抚圣人教化之旨兮，洵合古而乖时。诚自负其中心兮，嗟与俗而相违。趋一名之五稔兮，尚无成而淹此路歧。昔圣贤之遑遑兮，极屈辱之驱驰。择中庸之难蹈兮，虽困顿而终不改其所为。苟天地之无私兮，曷不鉴照於神。心劲直於松柏兮，沦霜雪而不衰。知我者忽然逝兮，岂吾道之已而。
    ○幽怀赋（并序）
    朋友有相叹者，赋幽怀以答之，其辞曰：
    众嚣嚣而杂处兮，咸嗟老而羞卑。视予心之不然兮，虑行道之犹非。傥中怀之自得兮，终老死其何悲？昔孔门之多贤兮，惟回也为庶几。超群情以独去兮，指圣域而高追。固箪食与瓢饮兮，宁服轻而驾肥？望若人其如何兮，惭吾德之纤微。躬不田而饱食兮，妻不织而丰衣。援圣贤而比度兮，何侥幸之能希。念所怀之未展兮，非悼已而陈私。自禄山之始兵兮，岁周甲而未夷。何神尧之郡县兮，乃家传而自持。税生人而育卒兮，列高城以相维。何兹世之可久兮，宜永念而遐思。有三苗之逆命兮，舞干羽以来之。惟刑德之既修兮，无远迩而咸归。当高祖之初起兮，提一旅之羸师。能顺天而用众兮，竟扫寇而戡隋。况天子之神明兮，有烈祖之前规。划弊政而还本兮，如反掌之易为。苟庙堂之治得兮，何下邑之能违。哀予生之贱远兮，包深怀而告谁。嗟此诚之不达兮，惜此道而无遗。独中夜以潜叹兮，匪君忧之所宜。
    ○释怀赋（并序）
    读《党锢传》，哀直道之多尢不容，作《释怀赋》，其辞曰：
    怀夫人之郁郁兮，历悔吝而不离。吾心直以无差兮，惟上天其能知。邪何德而必好兮，忠何尢而被疑。彼陈辞之多人兮，胡不去众而讯之。进荩言而不信兮，退远去而不获。弗验实而考省兮，固予道之所厄。昔师商之规圣兮，德既均而行革。惟肝肠之有殊兮，守不同其何责。愿披怀而竭闻兮，道既塞而已行。路非险而不通兮，人忌我而异情。王章直而狱死兮，李固忠而陷刑。自古世之所悲兮，矧末俗之衰诚。哀贞心之洁白兮，疾苗莠之纷生。令农夫以手锄兮，反剪去乎嘉茎。岂不指秽而语之兮，佯瞪瞢而不肯听。叹释去而不忍兮，终留滞亦何成。当晨旦而步立兮，仰白日而自明。处一世而若流兮，何久永而伤情。乐此言而内抑兮，壮大观於庄生。拔馨香之ぇ兰兮，树蒿蔚以罗列。斥通道而使无兮，恋棘径之中绝。置《春秋》而询心兮，羌与此其奚别。昔誓词而约交兮，期共死而皆居。嗟所守之既异兮，乃汗漫而遗初。心皓白而不容兮，非市直而望利。忠不顾而立忘兮，交不同而行弃。悲夫！不徇已而必仇兮，谅非水火其何畏。独吾行之不然兮，直愧心而惧义。嘉山松之苍苍兮，岁苦寒而亦悴。吾固乐其贞刚兮，夫何尢乎小异。欲静默而绝声兮，岂不悼厥初之所志。抑此怀而不可兮，终永夜以嘘唏。
    ○进士策问二道
    问：初定两税时，钱直卑而粟帛贵，粟一斗价盈百，帛一匹价盈二千。税户之岁供千百者，不过粟五十石，帛二十有馀匹而充矣，故国用皆足，而百姓未以为病。其法弗更，及兹三十年，百姓土田为有力者所并，三分逾一其初矣，其输钱数如故。钱直日高，粟帛日卑，粟一斗价不出二十，帛一匹价不出八百。税户之岁供千百者，粟至二百石，帛至八十匹然後可。为钱数不加，而其税以一为四，百姓日蹙而散为商以游，十三四矣。四年春，天子哀之，诏天下守土臣定留州使额钱，其正料米如故，其馀估高下如上供，百姓赖之。以比两税之初，轻重犹未相似。有何术可使国用富而百姓不虚，游人尽归於农而皆乐，有力所并者税之如户，而士兵不怨？夫岂无策而臻於是耶，吾子盍悉怀以来告。
    问：吐蕃之为中国忧也久矣！和亲赂遗之，皆不足以来好息师。信其甘言而与之诅盟耶，於是深怀阴邪，乘我之去兵，而欺神虐人，系虏卿士大夫，至兹为羞。备御之耶，则暴天下数十万之兵，或悲号其父母妻子，且烦馈饣军衣食之劳，百姓以虚。弗备御之耶，必将伺我之间，攻陷城邑，掠玉帛子女，杀其老弱，系累其丁壮以归。自古帝王岂无诛夷狄之成策耶？何边境未安若斯之甚耶？二三子其将亦有说乎。
    ○百官行状奏
    右，臣等无能，谬得秉笔史馆，以记注为职。夫劝善惩恶，正言直笔，纪圣朝功德，述忠臣贤士事业，载奸臣佞人丑行，以传无穷者，史官之任也。伏以陛下即位十五年矣，乃元年平夏州，二年平蜀斩辟，三年平江东，斩、张茂昭，遂得易定，五年擒史宪诚，得泽、潞、邢、，七年田宏正以魏博六州来受常贡，十二年平淮西，斩元济，十三年王承宗献德、棣入税租，沧景除吏部，十四年平淄青，斩师道，得十二州。神断武功，自古中兴之君，莫有及者。而自元和以来，未著《实录》，盛德大功，史氏未纪，忠臣贤士名德，甚有可为法者，逆臣贼人丑行，亦有可为诫者，史氏皆阙而未书。臣实惧焉，故不自量，辄欲勉强而修之。凡人之事迹，非大善大恶，则众人无由知之，故旧例皆访问於人，又取行状谥议，以为一据。今之作行状者，非其门生，即其故吏，莫不虚加仁义礼智，妄言忠肃惠和，或言盛德大业，远而愈光，或云直道正言，殁而不朽，曾不直叙其事，故善恶混然不可明。至如许敬宗、李义府、李林甫，国朝之奸臣也，其使门生故吏作行状，既不指其事实，虚称道忠信以加之，则可以移之於房元龄、魏徵、裴炎、徐有功矣。此不惟其处心不实，苟欲虚美於所受恩之地而已。盖亦为文者又非游、夏、迁、雄之列，务於华而忘其实，溺於辞而弃其理，故为文则失六经之古风，记事则非史迁之实录，不如此，则辞句鄙陋，不能自成其文矣。由是事失其本，文害於理，而行状不足以取信。若使指事书实，不饰虚言，则必有人知其真伪不然者，纵使门生故吏为之，亦不可以谬作德善之事而加之矣。臣今请作行状者，不要虚说仁义礼智，忠肃惠和，盛德大业，正言直道，芜秽简册，不可取信，但指事说实，直载其词，则善恶功迹，皆据事足以自见矣。假令传魏徵，但记其谏争之词，足以为正直矣。如传秀实，但记其倒用司农寺印以追逆兵，又以象笏击朱Г，自足以为忠烈矣。今之为行状者，都不指其事，率以虚词称之，故无魏徵之谏争，而加之以正直，无秀实之义勇，而加之以忠烈者，皆是也，其何足以为据？若考功视行状之不依此者不得受，依此者乃下太常，并牒史馆，太常定谥，牒送史馆，则行状之言，纵未可一一皆信，与其虚加妄言都无事实者，犹山泽高下之不同也。史氏记录，须得本末，苟凭往例，皆是空言，则使史馆何所为据？伏乞下臣此奏，使考功守行善恶之词，虽故吏门生，亦不能虚作而加之矣。臣等要知事实，辄敢陈论，轻黩天威，无任战越。谨奏。
    ○论事疏表
    臣翱言：臣素陋，幸得守职史官，以记录是非为事。夫通前古治乱安危之大本者，实史臣之任也，臣虽愚，敢怀畏罪之心，而不修其职？窃见陛下即位以来，招怀不廷之臣，诛寇贼十馀事，刷五圣之愤耻，为後代之根本，自古中兴之盛，孰有及者？自臣得奉诏朝谒以来，亲见圣德之所不可及，亦已多矣。至如淄青生口夏侯澄等四十七人，皆所宜诛斩者也，陛下知其逆贼所逼胁，质其父母妻子而驱之使战，其陷恶逆，非其本心，赦而不诛，因诏田宏正随材任使，其欲归妻子父母者，纵而不禁。臣窃闻夏侯澄等既得生归，淄青贼兵闻之，莫不怀陛下好生宽惠之德，而遂无拒战官兵之心矣。刘悟所以能一夕而擒斩师道者，以三军之心，皆以苦师道而思陛下之德，故能不费日而成大功也。此圣德之所不可及者一也。今岁关中，夏麦甚盛，陛下哀民之穷困，特下明诏，放夏税约十万石。朝臣相顾，皆有喜色，百姓歌乐，遍於草野。此圣德之所不可及者二也。韩宏献女乐，陛下不受，却而赐之。昔者鲁用孔子，齐人恐惧，遗之女乐，季桓子受之，君臣共观，而三日不朝，故孔子去鲁。陛下超然独见，遂以归之。此圣德之所不可及者三也。出李宗妻女於掖廷，以庄宅却赐沈遵师。圣朝宽恕，亿兆欣感者，不可备纪。若下诏出令，一一皆类於此，武德、贞观不难及，太平可反掌而致矣。
    臣以为定祸乱者，武功也，能复制度兴太平者，文德也，非武功不能以定祸乱，非文德不能以致太平。今陛下既以武功平祸乱，定海内，能为其难者矣，若革去弊事，复高祖、太宗之旧制，用忠正而不疑，屏邪佞而不近，改税法不督钱而纳布帛，绝进献以宽百姓税租之重，厚边兵以息蕃戎侵掠之患，数引见待制官，问以时事，以通壅蔽之路。故用忠正而不疑，则功德成；屏邪佞而不近，则视听聪明；改税法不督钱而纳布帛，则百姓足；绝进献以宽百姓租税之重，则下不困；厚边兵以息蕃戎侵掠之患，则天下安；数引见待制官，问以时事，以通壅蔽之路，则下情达。凡此六者，政之根本，太平之所以兴。陛下既已能行其难者矣，又何惜不速其易为者乎？以臣伏睹陛下，上圣之姿也，如不惑近习容悦之词，选用骨鲠正直之臣，与之修复故事而行之，以兴太平，可不劳而功成也。若一日不以为事，臣恐大功之後，易生逸乐，而群臣进言者，必曰“天下既已太平矣，陛下可以高枕而为宴乐矣”，若如此，则高祖、太宗之制度，不可以复矣，制度不复，则太平未可以遽至矣。
    臣窃惜陛下圣质，当可兴之时，而尚谦让未为也。臣谨条疏兴复太平大略六事，别白於後。若行此六者，五年不变，臣必知百姓乐康，蕃虏入侍，天垂景星，地涌醴泉，凤凰鸣於山林，麒麟游於苑囿。此无他，和气之所感也。诗曰：“先人有言，询於刍荛。”伏惟陛下明圣，思博闻天下之事以助政理故臣敢忘其懦愚而尽忠焉。无任感恩激切之至，谨奉表以闻。臣诚惶诚恐顿首顿首。谨言。
    ○疏用忠正
    臣闻国之所以兴者，主能信任大臣，臣能以忠正辅主。故忠正者，百行之宗也。大臣忠正，则小臣莫敢不为正矣。小臣莫敢不为正，则天下後进之士皆乐忠正之道矣。後进之士皆乐行忠正之道，是王化之本，太平之事也。今之语者必曰：“知人邪正，是尧舜之所难也，焉得知忠正之人而用之耶？”臣以为察忠正之人，盖有术焉。能尽言忧国，而不希恩容者，此忠正之徒也。夫忠正之人，亦各自有党类，邪臣嫉而谗之，必且以为相朋党矣。夫舜、禹、稷、契之相称赞也，不为朋，颜、闵之相往来也，不为党，皆在於讲道德仁义而已。邪人嫉而谗之，且以为朋党，用以惑时主之听，从古以来，皆有之矣。故萧望之、周堪、刘向谋退许、史，竟为邪臣所胜，汉元帝不能辨，而终任用邪臣，汉室之衰，始於元帝，此不可不察也。故听其言能数逆於耳者，忠正之臣也。虽任之，杂以邪佞之臣，则太平必不能成矣。文宣王曰：“十室之邑，必有忠信如某者焉。”故忠信之人不难有也，在陛下辨而用之，各以类进之而已。臣故曰：用忠正而不疑，则功德成。
    ○疏屏奸佞
    臣闻孔子远佞人，言不可以共为国也。凡自古奸佞之人可辨也，皆不知大体，不怀远虑，务於利己，贪富贵，固荣宠而已矣。必好甘言谄辞，以希人主之欲，主之所贵，因而贤之，主之所怒，因而罪之，主好利，则献蓄聚敛剥之计，主好声色，则开妖艳郑卫之路，主好神仙，则通烧炼变化之术，望主之色，希主之意，顺主之言，而奉承之。人主悦其不违於己，因而亲之，以至於事失怨生而不闻也。若事失怨生而不闻，其危也深矣。自古奸邪之人，未有不如此者也。然则虽尧舜为君，稷契为臣，而杂之以奸邪之人，则太平必不可兴，而危事潜生矣。所谓奸邪之臣者，荣夷公、费无极、太宰、王子兰、王凤、张禹、许敬宗、杨再思、李义府、李林甫、卢杞、裴延龄之比是也。奸佞之臣信用，大则亡国，小则坏法度而乱生矣。今之语者必曰：“知人邪正，是尧舜之所难也，焉得知其邪佞而去之耶？”臣以为察奸佞之人，亦有术焉。主之所欲，皆顺不违，又从而承奉先後之者，此奸佞之臣也。不去之，虽用稷契为相，不能以致太平矣。故人主之任奸佞，则耳目壅蔽。耳目壅蔽，则过不闻而忠正不进矣。臣故曰：屏奸佞而不近，则视听聪明。
    ○疏改税法
    臣以为自建中元年初定两税，至今四十年矣。当时绢一匹为钱四千，米一斗为钱二百，税户之输十千者，为绢二匹半而足矣。今税额如故，而粟帛日贱，钱益加重，绢一匹价不过八百，米一斗不过五十，税户之输十千者，为绢十有二匹然後可。况又督其钱使之贱卖者耶？假令官杂虚估以受之，尚犹为绢八匹，乃仅可满十千之数，是为比建中之初，为税加三倍矣。虽明诏屡下，哀恤元元，不改其法，终无所救。然物极宜变，正当斯时，推本弊，乃钱重而督之於百姓之所生也。钱者官司所铸，粟帛者农之所出，今乃使农人贱卖粟帛，易钱入官，是岂非颠倒而取其无者耶？由是豪家大商，皆多积钱以逐轻重，故农人日困，末业日增，一年水旱，百姓菜色，家无满岁之食，况有三年之蓄乎？百姓无三年之积，而望太平之兴，亦未可也。今若诏天下，不问远近，一切令不督见钱，皆纳布帛，凡官司出纳，以布帛为准，幅广不得过一尺九寸，长不过四十尺，比两税之初，犹为重加一尺，然百姓自重得轻，必乐而易输，不敢复望如建中之初矣。行之三五年，臣必知农人渐有蓄积，虽遇一年水旱，未有菜色，父母夫妇，能相保矣。若税法如旧，不速更改，虽神农後稷复生，教人耕织，勤不失时，亦不能跻於充足矣。故臣曰：改税法，不督钱而纳布帛，则百姓足。
    ○疏绝进献
    臣以为自建中以来，税法不更，百姓之困，已备於前篇矣。今节度观察使之进献，必曰军府羡馀，不取於百姓。且供军及留州钱，各有定额，若非兵士阙数不填，及减刻所给，则钱帛非天之所雨也，非如泉之可涌而生也，不敢於百姓，将安取之哉？故有作宫店以居商贾者，有酿酒而官沽者，其他杂率，巧设名号，是皆夺百姓之利，亏三代之法，公托进献，因得自成其私，甚非太平之事也。比年天下皆厚留度支钱蓄兵士者，以中原之有寇贼也。今吴元济、李师道皆枭斩矣，中原无虞，而蓄兵如故，以耗百姓，臣以为非是也。若选通达吏事之臣三五人往诸道，与其节度使团练使言，每道要留兵数，以备镇守，责其兵士见在实数，因使其逃亡不补，自可以每年十销一矣。告之以中原无事，蕃夷可虞，每道宜配兵若干，取其衣粮，以赐边兵，而召战士，使边兵实，则蕃夷不足虑也。夫钱帛皆国家之钱帛也，家宜作明法以取之是也。若使通达吏事之臣往使焉，虽其将帅之不尽诚者，亦不敢有所隐矣。今受进献，则节度使、团练使皆多方刻下为蓄聚，其自为私者三分，其所进献者一分也。是岂非两税之外，又加税焉？百姓之所不乐其业，而父子夫妇或有不能相养矣。父子夫妇不能相养，而望太平之兴，虽妇人女子皆知其未可也。臣故曰：绝进献以宽百姓税租之重，则下不困。
    ○疏厚边兵
    臣以为方今中原无事，其虑者蕃戎与北虏而已，议者以为边备尚虚，皆可忧矣。兵法有之曰：“不恃敌之不来，恃此之不可胜。”今国家威武达於四夷，其不敢犯边为寇，虽已明矣，然蕃戎如犬羊也，安识礼义，而必其不为寇哉？且去岁犯边，足以明矣。臣以为使缘边诸节度使特共召战士十万人，每岁不过费钱一百万贯，则边备实矣。边上有召战之声，达於四夷，四夷心服，不敢为盗矣。四夷不敢为盗，边鄙之人得无兵战之苦，则京师可高枕而视矣。
    ○与本使李中丞论陆巡官状
    古人有言：“君之视臣如犬马，则臣之视君如国人；君之视臣如土芥，则臣之视君如仇雠。”上之所以礼我者厚，则我之所以报者重，故豫让以众人报范中行，而漆身吞炭以复赵襄子之仇，其所以待之，各不同也。阁下既尝罚推官直矣，又将请巡官状矣，不识阁下将欲为能吏哉，将欲为盛德哉？若欲为能吏，即故江西李尚书之在江西是也，阁下如此行之，不为过矣。若欲为盛德，亦惟不惜听九九之说，或冀少以裨万一。阁下既罚推官直，又请陆巡官状，独不虑判官辈有如穆生者，见醴酒不设，遂相顾而行乎？陆巡官处分所由，不得於使院责状科决，而於宅中决地界虞候，是初仕之未适中也。阁下既与之为知己矣，召而教之可也，不从，退之可也。若判令通状，但恐阁下之所失者，无乃大於陆巡官乎？翱受恩於阁下也深，而与陆巡官之交尚浅，其所深者，诚欲阁下之为全德也。若信其所言，即伏望使人收取元判，召而语之，阖府宾寮，孰不幸甚。如以为小生之言，不足听也，我富贵人也，何为而不可哉，即敢不惟公命。翱，再拜。
    ○与本使杨尚书请停率修寺观钱状
    伏见修寺疏，阁下出钱十万，令使院共出十万，以造石门大云寺佛殿。翱性本愚，闻道晚，窃不谕：阁下以为敛钱造寺必是耶，翱虽贫，愿竭家财以助阁下成；如以为未必是耶，阁下官尊望重，凡所举措，宜与後生为法式，安可举一事而不中圣贤之道，以为无害於理耶？天下之人，以佛理证心者寡矣，惟土木铜铁，周於四海，残害生人，为逋逃之薮泽。阁下以为如有周公、仲尼兴立一王制度，天下寺观僧道，其将兴之乎，其将废之乎？若将兴之，是符融、梁武皆为仲尼、周公也；若将废之，阁下又何患其尚寡，而复率其属合力建置之也？院中判官，虽副知己之命，然利禄远仕，亦不以贪也，岂无羁孤亲友由未能力及之欤，何暇出钱以兴有损无益之务。众情不厌，但奉阁下之命而为耳，拳拳下情，深所未晓。伏惟悯其拙浅，不惜教诲：若阁下所为竟是，翱亦安敢守初心以从而不为也；若其所言有合於道，伏望不重改成之事，而轻为後生之所议论。意尽辞直，无任战越。
    ○再请停率修寺观钱状
    率修寺观钱事，前後已两度咨闻，伏请停罢。前奉处分云：“要与换寺观家人院蒲葵屋，以为火备，此後任停，既已计料支给讫。”後奉处分又云“且更待一两月”者。伏以前件钱於公家无补，但实置税名，公议所非，为日固久。不厌尚实，但苟思壮丽城池，开化源孰大於此？若阁下尚不改易，则弊终无已。何特爱於此，因循未革，自仲尼既殁，异学塞途，孟子辞而辟之，然後廓如也。佛法害人，甚於杨墨，论心术虽不异於中土，考教迹实有蠹於生灵，浸溺人情，莫此之甚，为人上者，所宜抑焉。阁下去年考制策，其论释氏之害於人者，尚列为高等，冀感悟圣明，岂不欲发明化源，抑绝小道。何至事皆在己，而所守遂殊。知之不难，行乃为贵。况使司税额，悉以正名，幸当职司，敢不备举？伏见朝廷故事，一人所见，或不足以定是非者，即下都省众议，则物情获申，众务皆理。倘翱见解凡浅，或未允从，院中群公，皆是材彦，伏乞令使院详议，惟当是从，理屈则伏，不敢徇己。实下情所望，屡有尘黩，无任战栗，翱再拜。
    ○论故度支李尚书事状
    故度支李尚书之出妻也，续有敕停官，及薨，亦无追赠。当时将谓去妻之状不直，明白无可疑者，故及此。近见当使采石副使刘侍御，说朝廷公议，皆云李尚书性猜忌，甚於李益，而出其妻，若不缘身病，即合左降。翱尝从事滑州一年有馀，李尚书具能详熟。李尚书在滑州时，收一善歌妇人陶芳，於中门外处之。於後陶芳与主钥厅子有过，既发，李尚书召问厅子，既实，告之曰：“吾从若父所将若来，故不能杖若，吾非怒而不留，若既犯此，即自於军中不便，若远归父所，慎无他往。”遂斥陶芳於家，而不罪也。当时翱为观察判官，卢侍御宪曰：“此事在众人，必怒而罪之，在中道，即罪之而不怒。大夫虽未足以为教，然亦可谓难能也。”推此以言，即性猜忌，不甚於河南李少尹详矣。刘侍御又说朝廷公议云：“李尚书之在滑州也，故多畜媵，遂断送其妻入京，以遂所欲。”翱又能明其不然。李尚书有二子仕於京师，奏请至滑纳妻，德宗皇帝敕奏事将军张璀曰：“与卿本使无外，往告卿本使，可令妻及新妇家来就上都为婚。”亦有手诏，李尚书遂发二新妇及妻入京以奉诏。二男既成婚，其妻遂归滑州。自陶芳之外，更无妾媵。况李尚书将畜媵女，不假令妻入京。推此以言，即与朝廷公议之不同也如此。翱以为古人之逐其臣也，必可使复事君；去其妻也，必可使复嫁。虽有大罪，犹不忍彰明，必为可辞以去之也。故曾参之去妻也，以蒸梨不熟；孟子之去妻也，以恶败；鲍永之去妻也，以叱狗姑前，此皆以事辞而去之也，李尚书於此二事外，犹有他过，即非翱所知也。若公议所责，祗如刘侍御之传，则翱据所目见而辨也，章然如前所陈矣。凡人家中门内事，外人不可周知，偏信一党亲族之言，以为公议，即不知是议之果为公耶私耶，未可知也。以阁下所闻，倘犹有加於是者，不惜示及。如或祗如前两说，伏望不重改既往之论，而明之於朝廷，使非实之谤，罢传说於人间，既殁之魂，不衔冤於泉下，幸甚幸甚。翱於李尚书，初受顾惠，及其去选也，客主之义，亦不得如初欢矣。兹所陈者，但乐明人之屈而正之耳，伏冀不以为党。谨状。
    ○代李尚书进画马屏风状
    右，臣近得前件马样，以其图写，诸家稍殊，试为短屏，备以文采。观其体闲色浮，气逸神骏，练影吴浦，指山川而不摇，花攒上林，若雨露之新洗，或屈膝千里，或长鸣九霄，昔以负图为宝，今愿捍蔽成功，形影不殊，效用何别。谨裁成十二扇，随状奉进。若以时从启闭，犹足靖於尘埃，倘将用以驰驱，庶可效其筋力。辄敢轻冒，战惧伏深。
    ○陵庙日时朔祭议
    徵事郎守国子博士史馆修撰臣李翱等谨献议曰：《国语》曰“王者日祭”，《礼记》曰“王立七庙，皆月祭之”，《周礼》不载日祭月祭，惟四时之祭，礻勺祠蒸尝。汉朝皆杂而用之，盖遭秦火，《诗》《书》《礼》经烬灭，编残简缺，汉乃求之，先儒穿凿，各伸己见，皆托古圣贤之名，以信其语，故其所记，各不同也。古者庙有寝而不墓祭，秦汉始建寝庙於园陵而上食焉，国家因之而不改。贞观、开元礼，并无宗庙日祭月祭之礼，盖以日祭月祭既已行於陵寝矣故太庙之中，每岁五享六告而已。不然者，房元龄、魏徵之辈，皆一代名臣，穷极经史，岂不见《国语》《礼记》有日祭月祭之辞乎？斯足以明矣。伏以太庙之享，笾豆牲牢，三代之通礼，是贵诚之义也。园寝之奠，改用常馔，秦汉之权制，乃食味之道也。今朔望上食於陵寝，修秦汉故事，斯为可矣。若朔望上食於太庙，岂非用常亵味而贵多品乎？且非《礼》所谓“至敬不享味而贵气臭”之义也。《传》称屈到嗜芰，有疾，召其宗老而属之曰：“祭我必以芰。”及祭荐芰，屈建命去芰，而用羊馈笾豆脯醢，君子是之。言事祖考之义，当以礼为重，不以其生存所嗜为献，盖明非食味也。然则荐常馔於太庙，无乃与荐芰为比乎？且非三代圣王之所行也。况祭器不设俎豆，祭官不命三公，执事者惟宫闱令、宗正卿而已，谓之上食可也，安得以为祭乎？且时享於太庙，有司摄事，祝文曰：“孝曾孙皇帝臣某，谨遣太尉臣名，敢昭告於高祖神尧皇帝、祖妣太穆皇後窦氏：时维孟春，永怀罔极，谨以一元大武柔毛刚鬣明粢芗萁嘉蔬醴齐，敬修嘉荐时享，以申追慕。尚飨。”此祝词也。前享七日质明，太尉誓百官於尚书省曰：“某日时享於太庙，各扬其职。不供其事，国有常刑。”凡陪享之官，散斋四日，致斋三日，然後乃可以为祭也。宗庙之礼，非敢擅议，虽有知者，其谁敢言？故六十馀年，行之不废。今圣朝以弓矢既橐，礼乐为大，故下百僚，使得详议。臣等以为贞观、开元礼并无太庙上食之文，以礼节情，罢之可也。至若陵寝上食，采《国语》《礼记》日祭月祭之词，因秦汉之制，修而存之，以广孝道可也。如此则《经》义可据，故事不遗，大礼既明，永息异论，可以继二帝三王而为万代法。与其黩礼越古，贵因循而惮改作，犹天地之相远也。谨议。
    ○断僧相打判
    夫说法则不曾敷座而坐，相打则偏袒右肩领。来向佛前，而作偈言：各笞小杖十五，以励三千大千。
    ○断僧通状判
    七岁童子，二十受戒，君王不朝，父母不拜，口称贫道，有钱放债。量决十下，牒出东界。
    ●卷六百三十五
    ☆李翱（二）
</div>
    <div class="pagination">
<a href="全唐文_page367.html">上一页</a><span>...</span><a href="全唐文_page363.html">363</a><a href="全唐文_page364.html">364</a><a href="全唐文_page365.html">365</a><a href="全唐文_page366.html">366</a><a href="全唐文_page367.html">367</a><span class="current-page">368</span><a href="全唐文_page369.html">369</a><a href="全唐文_page370.html">370</a><a href="全唐文_page371.html">371</a><a href="全唐文_page372.html">372</a><a href="全唐文_page373.html">373</a><span>...</span><a href="全唐文_page369.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
