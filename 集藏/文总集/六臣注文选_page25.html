<!DOCTYPE html>
<html>
 <head>
  <meta charset="utf-8"/>
  <title>
   六臣注文选 - 第 25 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   六臣注文选 - 第 25 页/共 33 页
  </h1>
  <div class="content">
   臣质言前延纳侍宴终日曜灵匿景继以华灯【善曰郑礼记注曰延进也楚辞曰角宿未旦耀灵藏广雅曰耀灵日也楚辞曰兰膏明烛华灯错　翰曰谓辞太子时曜灵日月匿藏也】虽虞卿适赵平原入秦受赠千金浮觞旬日无以过也【善曰史记曰虞卿者游之士也赵孝成王一见赐金百镒再见为上卿故号为虞卿又曰秦昭王为书遗平原君曰寡人愿与为十日之饮平原君遂入秦见昭王　济曰千金言多也浮泛也觞酒器也言比不能过已受太子之赐及宴乐之事余文同】小器易盈先取沈顿醒寤之后不识所言【善曰孔安国尚书传曰沈谓醉冥也顿犹弊也　良曰沈顿酒困也不记醉时所言恐有亏失】即以五日到官初至承前未知深浅【善曰言毎事承前无所改易也深浅犹善恶也铣曰谓前人之教化】然观地形察土宜西带恒山连冈平代【善曰左氏传賔媚人曰先王疆理天下物土之宜汉书有常山郡张晏曰恒山在西汉书代郡有平邑及代二县　向曰冈山脊也平代二郡】北邻栢人乃髙帝之所忌也【善曰汉书曰上东击韩信余寇东垣还过赵赵相贯髙等耻上不礼其王隂谋欲杀上上欲宿心动问县名何曰栢人上曰栢人者迫于人也去弗宿　翰曰邻近栢人县名余文同】重以泜【祗】水渐渍疆宇喟然叹息思淮隂之竒谲亮成安之失防【善曰汉书常山郡元氏县有泜水首受中丘西出穷泉谷入黄河泜音脂汉书成安君陈余背汉之楚遣张耳与韩信击破赵井陉斩陈余泜水上竒谲谓拔赵帜立汉帜失防谓不用李左车之言也　济曰渐渍浸也疆界宇居也汉使韩信击赵信使窥之知赵相成安君陈余不用李左车之计乃引兵来至井陉口选轻骑二干持赤帜从间道箄山而望赵军又使万人先行背水阵平旦信建大将旗鼔出井陉口大战良乆信弃旗鼔走水上复疾战赵军空壁争信旗鼔箄山二千人入赵壁拔赵帜立汉赤帜赵军望之大惊乃乱败遂斩成安泜水上信后为淮隂侯喟然叹声亮信也不用左车之言而败故云失防也】南望邯郸想亷蔺之风【善同良注　良曰亷颇蔺相如赵国之贤将也故想其风邯郸赵所都也】东接钜鹿存【五臣本作想】李齐之流【善曰汉书文帝问冯唐曰吾居代时吾尚食监髙祛数为我言赵将李齐之贤战于钜鹿下吾毎饮食未甞不在钜鹿也良同善注曰钜鹿县名也】都人士女服习礼教皆懐慷慨之节包左车之计【善曰西都赋曰都人士女殊异乎五方汉书广武君李左车说成安君曰闻汉将韩信议欲以下赵愿假臣竒兵三万人絶其辎重足下深沟髙垒坚壁勿与战吾竒兵絶其后两将之首可致戏下成安君不听也　向曰慷慨谓贞亷也左车即李左车】而质闇弱无以莅之【善曰毛苌诗传曰莅临也翰曰闇弱谦也莅临也】若乃迈徳种恩树之风声使农夫逸豫于疆畔女工吟咏于机杼固非质之能也【善曰尚书曰咎繇迈种徳又曰树之风声诗曰尔公尔侯逸豫无期汉书郦食其曰农夫释耒红女下机工与红同毛诗序曰吟咏情性　济曰迈行豫乐也】至于奉遵科教班扬明令下无威福之吏邑无豪侠之桀【善本作杰　善曰尔雅曰科条也尚书曰臣无有作福作威】赋事行刑资于故实抑亦懔懔有庶几之心【善曰国语樊穆仲曰鲁侯赋亊行刑必问于遗训而咨于故实孔安国尚书传曰懔懔危惧皃　良曰赋布也威福擅作威福于人者懔懔敬皃庶几慕近也】往者严助释承明之欢受防稽之位寿王去侍从之娱统东郡之任其后皆克复旧职追寻前轨今独不然不亦异乎【善曰汉书曰严助为中大夫上问所欲对曰愿为防稽太守数年赐书曰制诏防稽太守君厌承明之庐出为郡吏乆不闻问助恐上书谢愿奉三年计最诏许因留侍中又曰吾丘夀王善格五召待诏拜侍中后为东郡尉复徴入为光禄大夫侍中　铣注同曰轨迹也今不然者质自言未得重入侍与彼异也】张敞在外自谓无竒陈咸愤积思入京城【善曰汉书曰张敞为胶东相与朱邑书曰值敞逺守剧郡驭于绳墨胷臆纠结固无竒矣又曰陈咸字子康为南阳太守咸数赂遗陈汤与书曰即防子公力得入帝城死不恨矣后竟入为少府又曰陈汤字子公　向同善注】彼岂虚谈夸论诳曜世俗哉斯实薄郡守之荣愿【善本作显】左右之勤也【翰曰彼谓张敞陈咸薄轻也轻居郡守愿在左右亦质之心】古今一揆先后不贸【莫搆】焉知来者之不如今【善曰尔雅曰贸易也论语曰后生可畏焉知来者之不如今　济曰揆致贸易也焉知来者不如今谓已情亦与张敞陈咸相类也】聊以当觐不敢多云【良曰觐见也】质死罪死罪
　　为郑冲劝晋王牋
　　阮嗣宗【善曰臧荣绪晋书曰郑冲字文和荥阳人也位至太傅又曰魏帝封晋太祖为晋公太原等十郡为邑进位相国备礼九锡太祖让不受公卿将校皆诣府劝进阮籍为其辞　良同善注】
　　冲等死罪伏见嘉命显至【铣曰嘉命即魏册命】窃闻明公固让冲等眷眷实有愚心以为圣王作制百代同风襃徳赏功有自来矣【善曰汉书武帝诏曰古者赏有功襃有徳左氏传叔孙曰叔出季处有自来矣　向曰自从也】昔伊尹有莘氏之媵【由证】臣耳一佐成汤遂荷阿衡之号【善曰说苑邹子说梁王曰伊尹有莘之媵臣汤立以为三公毛诗曰实维阿衡实左右商王毛苌曰阿衡伊尹也　翰曰伊尹欲干汤乃为有莘氏媵臣佐汤伐桀以为阿衡】周公籍已成之势据既安之业光宅曲阜奄有龟防【善曰尚书曰光宅天下又曰鲁侯伯禽宅曲阜毛诗曰奄有龟蒙遂荒大东毛苌曰龟山蒙山也　翰曰武王既成王业天下既安而封周公之子伯禽为鲁侯治曲阜有龟蒙龟蒙鲁之山名光大宅居也】吕尚磻磎之渔者一朝指麾乃封营丘【善曰尚书中候曰王即回驾水畔至磻磎之水吕尚钓于崖史记曰西伯以吕尚为太师武王东伐师尚父左杖黄右把白旄以誓武王已平商封尚父于齐营丘魏书荀攸劝进曰昔周公承文武之迹受已成之业吕望暂把旄一时指麾皆大啓土宇跨州兼国　翰曰吕尚钓于磻磎故云渔者文王用以为师武王伐殷用其计左杖黄钺右秉白旄以誓而灭殷故云指麾武王封于齐都营丘】自是以来功薄而赏厚者不可胜数【善曰东观汉记曹节上书曰功薄赏厚诚有踧踖也】然贤哲之士犹以为美谈【善曰公羊传曰鲁人至今以为美谈】况自先相国以来世有明徳【善曰王隐晋书宣纪曰天子防命上为相国又景纪曰天子防上为相国毛诗曰世有哲王尚书曰明徳惟馨　济曰先相谓宣帝为魏丞相也世有言不絶也】翼辅魏室以绥天下朝无阙政人【善本作民字】无谤言【善曰南都赋曰朝无阙政风烈昭宣左氏传曰晋悼公即位民无谤言所以复霸也　良曰绥安也】前者明公西征灵州北临沙漠榆中以西望风震服羌戎东驰回首内向【善曰王隐晋书文纪曰姜维出陇右上帅轻兵到灵州大破之诸虏震服汉书北地郡有灵州县金城郡有榆中县李陵书曰逺聴之臣望风驰命尔雅曰震惧也长杨赋曰靡节西征羌僰东驰封禅文曰昆虫闿泽回首靣内剧秦美新曰回首内向喁喁如也　铣曰姜维出陇右上帅轻兵到灵州击大破之沙漠榆中皆边地名震惊也东驰内向皆来朝服】东诛叛逆全军独克禽阖闾之将斩轻锐之卒以万万计威加南海名慑【之渉】三越【善曰王隐晋书文纪曰诸葛诞反上亲临西园四靣并攻须防陷溃斩送诞首魏志曰诞闭城自守遣小子靓至吴请救吴遣唐咨王祚来应诞及斩诞唐咨王祚皆降吴兵万众器仗军实山积孙子兵法曰用兵之法全军为上破军次之阖闾吴王也以比孙权尔雅曰慴惧也郭璞曰即慑字也汉书有三越谓吴越及南越及闽越也　向同善注曰叛逆谓葛诞反阖闾吴王也以比孙氏将则唐咨等轻锐劲利之兵也万万计言多也加陵也南海吴界慑服也三越谓越及南越闽越也】宇内康宁苛慝不作【善曰过秦论曰苞举宇内尚书五福三曰康宁左氏传晋叔向曰有楚国者其弃疾乎君居陈蔡苛慝不作盗贼伏隐也　翰曰宁安作起也苛慝繁恶之政】是以殊俗畏威东夷献舞【善曰范晔后汉书曰东夷自少康以后世服王化献其乐舞济曰殊俗逺方东夷东方之夷也献舞献乐舞】故圣上览乃昔以来礼典旧章【五臣本作制】开国光宅显兹太原【善曰毛诗曰率由旧章周易曰大君有命开国承家良曰谓封为晋公】明公宜承圣防受兹介福允当天人【善曰易曰受兹】
　　【介福以中正也左氏传楚子曰军志云允当则归　铣曰防意也圣意谓魏帝之意也介大允信也天人谓天意人事也】元功盛勲光光如彼国土嘉祚巍巍如此【向曰元大也光光明皃如彼谓破姜维之类国土嘉祚如此谓晋原之地巍巍髙也】内外协同靡諐靡违【翰曰协合靡无諐失也内外其心合同无相违也】由斯征伐则可朝【五臣本无朝】服济江扫除吴防【善曰国语曰齐教大成定三革隐五刃朝服以济河而无怵惕焉文事胜矣铣曰由从斯此也吴会吴地名扫除谓灭吴也】西塞江源望祀岷山【善曰汉书曰江】
　　【水祀蜀塞特牲赤牛犊塞谓报神恩也礼记曰东巡狩望祀山川汉书秦并天下令祠官祠渎山渎山蜀之岷山也　向曰岷山江所在蜀也西塞言灭蜀也望祀谓祭此山焉】回戈弭节以麾天下【善曰长杨赋曰回戈聊指南越相夷靡节西征羌僰东驰今以靡为弭误也　翰曰弭按也麾天下谓平一也】逺无不服迩无不肃【善曰国语祭公谋父曰近无不听逺无不服也　济曰肃敬迩近也】大魏之徳光于唐虞明公盛勲超于桓文【良曰唐虞尧舜也桓文齐桓公晋文公皆辅翼周室而公超越之】然后临沧洲而谢支伯登箕山以揖许由岂不盛乎【善曰庄子曰舜让天下于子州支伯子州支伯曰予有幽忧之病方且治之未暇治天下支或为交吕氏春秋曰昔尧朝许由于沛泽之中请属天下于夫子许由遂之箕山之下也济曰言公宜受封爵后立功如此然后退身岂不盛也揖谢退让也】至公至平谁与为邻何必勤勤小让也哉【善曰仲长子昌言曰人主临之以至公庄子曰其道幽逺而无人吾谁与为邻向曰邻比也】冲等不通大体敢以陈闻【翰曰不通谦辞也】
　　拜中军记室辞随王牋
　　谢晖【善曰萧子显齐书曰谢朓为随王子隆府文学世祖勑朓可还都迁新安王中军记室牋辞子隆世祖武皇帝也　济注同】
　　故吏文学谢朓死罪死罪即日被尚书召以朓补中军新安王记室参军朓闻潢污【上黄下乌】之水愿朝宗而毎竭驽蹇之乗希沃若而中疲【善曰左氏传曰潢污行潦之水尚书曰江汉朝宗于海班固王命论曰驽蹇之乗不骋千里之涂王逸楚辞注曰蹇跛也法言曰希骥之马亦骥之乗也李轨曰希望也诗曰我马维骆六辔沃若沃若调柔也　良曰潢污两水也蹇跛也沃若良马行皃言此水虽欲朝宗于海此马欲希良马之行必见竭涸疲殆无由致也自喻防鄙才彊小智愿事于王不由于己所以终莫遂也】何则臯壤摇落对之惆怅岐路西东或以呜【善本作歍】唈【乌合反善曰庄子仲尼谓顔回曰山林与臯壤使我欣欣而乐乐未毕也哀又继之楚辞曰草木摇落而变衰又曰惆怅予兮私自怜淮南子曰杨子见岐路而哭之为其可以南可以北又曰雍门周见于孟甞孟甞君为之呜唈流涕歍与呜同　铣曰臯壤摇落谓秋也岐路东西谓别也惆怅呜咽皆悲伤也臯壤川原岐路行道也】况【五臣本作恐】乃服义徒拥归志莫从【善曰楚辞曰身服义而未沬郑仪礼注曰拥抱也孟子曰予浩然有归志曹植应诏诗曰朝觐莫从向曰言服习王之道义但以拥塞使我归王之志莫从也】邈若坠雨翩似秋蔕【音帝　善曰潘岳杨氏七哀诗曰漼如叶落树邈然雨絶天论衡曰云散水坠成为雨矣郭璞游仙诗曰在世无千月命如秋叶蔕　翰曰坠雨离于云秋蔕去于树喻已别王也邈逺翩落也】朓实庸流行能无算【善曰郑论语注曰算数也　济曰皆谦辞也言不足数】属天地休明山川受纳【善曰天地喻帝山川喻王左氏传王孙满曰徳之休明　良曰川泽纳汚山薮藏疾言遇休明之代容受我不肖之人同于山川之纳藏也】襃采一介抽扬小善【善曰尚书秦穆公曰如有一介臣周书隂符太公曰好用小善不得真贤也蔡邕表赋曰庶小善之有益】故舍耒【卢对】场圃奉笔兔园【善曰诗曰九月筑场圃西京杂记曰梁孝王好宫室苑圃之乐筑兔园也　铣曰舍耒罢耕也场圃田园也奉笔兔园请事于王也梁孝王有园】东乱三江西浮【五臣本作游】七泽【善曰言常从子隆也萧子显齐书曰隋王子隆孔安国尚书传曰正絶流曰乱尚书曰三江既入震泽底定楚辞曰过夏首而西浮子虚赋曰臣闻楚有七泽　向曰王为东中郎将防稽太守后迁西将军荆州刺史三江会稽越境也七泽荆州楚境也越东楚西絶流曰乱浮游也】契阔戎旃从容防语【善曰毛诗曰死生契阔周礼九旗通帛曰旃刘向七言曰防处从容观诗书毛诗曰燕语笑兮是以有誉处兮　翰曰谓从行也契阔勤苦也戎兵也旃旌也】长裾日曳后乗载脂【善同济注　济曰邹阳书曰何王之门不可曳长裾乎裾冠衣之裾也日曳谓朝夕游王门也魏文帝书云文学托乗于后车诗曰载脂载辖】荣立府庭恩加顔色沐髪晞阳未测涯涘【善曰曹植艳歌行曰长者赐顔色楚辞曰朝濯髪于汤谷兮夕晞余身乎九阳　良曰言沐王之徳深故不测崖际也楚辞云朝濯髪于汤谷晞余髪乎九阳晞干也】抚臆论报早誓【五臣本作逝】肌骨【善曰演连珠曰抚臆论心陈思王责躬表曰抱衅归蕃刻肌刻骨铣曰言抚持胷臆论报恩泽将往铭镂肌骨而不忘逝徃也】不寤沧溟未运波臣自荡【善曰司马彪曰转运也又曰庄周谓监河侯曰周顾视车辙中有鲋鱼焉曰我东海之波臣也君岂有斗升之水而活我哉　向曰寤觉也沧溟海也庄子云鲲化为鹏海运将徙于南溟又谓监河侯曰周视车有鲋鱼曰我东海之波臣也沧溟未运王未迁转也波臣自喻也荡失也】渤澥方春旅翮先谢【善曰沧溟渤澥皆以喻王波臣旅翮皆自喻也　翰曰解嘲云若渤澥之鸟也渤澥海名方春鳬鴈时也喻王左右居也旅翮先谢自喻去王也谢去也翮鸟羽也】清切藩房寂寥旧荜【善曰藩房王府旧荜朓舍也刘桢赠徐干诗曰拘限清切禁中情无由宣左氏传曰荜门圭窦之人皆陵其上也　济曰藩房藩国也房谓王府也荜柴门也谓朓旧所居也清切凄伤也寂寥无人也】轻舟反溯【素】吊影独留【善曰言舟反而已留也洛神赋曰浮轻舟而上溯曹子建责躬表曰形影相吊五情愧也　良曰别王乗轻舟反向而望心已驰于王左右矣而形影相吊则留碍矣】白云在天龙门不见去徳滋永思徳滋深【善曰穆天子传西王母为天子謡曰白云在天山陵自出道路悠逺山川间之将子无死尚能复来楚辞曰过夏首而西浮顾龙门而不见王逸曰龙门楚东门也庄子徐无鬼谓女商曰子不闻夫越之流人乎去国数日见其所知而善去国旬月见所甞见于国中而喜及朞年也见以人者而喜矣不亦去人滋乆者思人滋深乎　铣同善注曰言己想望于王犹白云在天既与王隔犹龙门不见】唯待青江可望候归艎于春渚【善曰冀王入朝而已候于江渚也杜预左氏传注曰艅艎舟名也　翰曰言己不可得徃唯待王还京都也青江亦春晩也艎舟名王乗也】朱邸方开效蓬心于秋实【善曰史记曰诸侯朝天子于天子之所立舍曰邸诸侯朱户故曰朱邸庄子谓恵子曰夫子拙于用大则夫子犹蓬之心也夫韩诗外传简王曰夫春树桃李秋得食其实也　济曰朱邸谓王在京之邸朱其户也蓬心非特逹朓自谦也树桃李秋取其实也朓愿因得效已同于此而少报王】如其簮履或存衽席无改【善同良注　良曰言王如或能存故情于我也少原之野有妇人刈蓍薪而失簮哭甚哀言不忘于旧也楚昭王亡其踦履已行三十歩而还之左右曰何惜此王曰吾悲与之俱出不俱反自是楚国无相弃者晋文公至河令席蓐捐之舅犯哭曰席蓐所卧也而君弃之臣不胜哀衽席单席也】虽复身填沟壑犹望妻子知归揽涕告辞悲来横集【善曰列女传梁髙行曰妾夫不幸早死先狗马填沟壑东观汉记张湛谓朱晖曰愿以妻子托朱生楚辞曰思美人兮揽涕而竚眙又曰涕横集而成行汉书中山靖王曰不知涕泣之横集　铣曰横交也】不任犬马之诚【善曰史记丞相青翟曰臣不胜犬马心】
　　到大司马记室牋
　　任彦升【善曰刘璠梁典曰宣徳太后以公为大司马録尚书事以任昉为记室用旧也向曰齐宣徳皇后令以梁髙祖武帝为大司马録尚书事以昉为司马下记室昉到官】
　　【而谢之】
　　记室参军事任昉死罪死罪伏承以今月令辰肃膺【五臣本作应】典册【善曰刘歆甘泉赋曰择吉日之令辰　翰曰令善辰时肃敬膺当也典册谓受大司马】徳显功髙光副四海【善曰东观汉记明帝册曰剖符封侯或以徳显朱浮与彭宠书曰伯通自伐以为功髙天下　济曰副被也】含生之伦庇身有地【善曰曹植对酒行曰含生防泽草木茂延左氏传子反曰信以守礼礼以庇身　良曰含生有生之类庇托也】况昉受教君子将三十年【善曰魏文帝令曰况吾托士人之末列曾受教君子哉　铣曰君子谓髙祖与昉有旧也】咳【若改】唾为恩眄睐【力代】成饰【善曰庄子孔子谓渔父曰丘幸闻咳唾之音古诗曰眄睐以适意　向曰睐视也恩饰谓光益于己也】小人懐惠顾知死所【善曰论语子曰小人懐惠左氏传其友谓狼瞫曰盍死瞫曰吾未获死所　翰曰言懐恩惠自顾知以身命报徳也】昔承嘉宴属有绪言提挈【五臣本作契苦结切】之防形乎善谑岂谓多幸斯言【善本作其】不渝【善曰梁史曰始髙祖遇昉于竟陵王西邸从容谓昉曰我登三府当以卿为记室昉亦戏髙祖曰我若登王事当以卿为骑兵髙祖善骑射也至是故引昉符昔言也庄子孔子谓渔父曰曩者先生有绪言而去汉书厮养卒曰两人左提右挈灭燕易矣诗曰善戏谑兮汉书卫青曰臣幸得待罪行间左氏传羊舌职曰民之多幸国之不幸诗曰实命不渝毛苌曰渝变也　济曰嘉宴乃谓于竟陵王席也绪末也提挈谓许以为记室也防意也形是谑戏渝犹变也余注同】虽情谬先觉而迹沦骄饵【善曰知梁武之必贵为谬先觉也犹仕齐邦是沦骄饵也论语子曰抑亦先觉者是贤乎汉书桓生欲借书班嗣报曰不絓圣人之网不齅骄君之饵也良曰言误谬不能先觉髙祖之必贵而仕齐是沦没于骄君之饵饵食也】汤沐具而非吊大厦搆而相贺【五臣本作欢善曰淮南子曰汤沐具而虮虱相吊大厦成而鷰雀相贺忧乐别也　铣曰此髙祖杀东昏侯昉免死非复相吊也髙祖既成大业而得相欢也余注同】明公道冠二仪勲超遂古【善曰易曰易有太极是生两仪楚辞曰遂古之初谁传道也　向曰明公谓髙祖也冠犹髙也二仪天地也勲功也遂古往古也】将使伊周奉辔桓文扶毂【善曰上林赋曰孙叔奉辔羽猎赋曰齐桓曾不足使扶毂　翰曰伊尹周公辅佐殷周也桓文谓齐桓晋文翼戴周室也使之奉辔扶毂谓髙祖之功过也】神功无纪作物何称【善曰言圣徳幽同夫二者既无功而可纪亦何名而可称庄子曰神人无功言脩自然不立功也圣人无名不立名也庄子曰造物者为人司马彪曰造物谓道也　济曰谓髙祖如神妙之功无能纪述造化万物何以称之作造也】府朝初建俊贤翘首【善曰阮籍奏记曰羣英翘首俊贤抗足　良曰府谓司马府也建立翘举也】维此鱼目唐突璵璠【扶元反善曰鱼目似珠璵璠鲁玉也雒书曰秦失金镜鱼目入珠韩诗外传曰白骨类象鱼目似珠左氏传曰季平子卒阳虎将以璵璠敛孔融汝颍优劣论陈羣曰颇有芜菁唐突人参也　铣曰鱼目似珠自喻也璵璠美玉也喻髙祖唐突犹抵触】顾己循涯实知尘忝千载一逢再造难荅【善曰东观汉记太史官曰耿况千载而一遇者也易曰天造草昧言王者之恩同于上帝故云再造也　向曰涯分实是尘汚忝辱也　翰曰言千载一逢圣人不诛己罪又与之官是再成于己其恩难以荅也造成也】虽则陨越且知非报【善曰左氏传齐侯曰小白恐陨越于下毛诗曰匪报也永以为好也　济曰言虽致命非所能报也陨降越坠也】不胜荷戴屏营之至【善本作情　善曰国语申胥曰昔楚灵王独行屏营】谨诣防奉白牋谢闻昉死罪死罪
　　百辟劝进今上牋【良曰今上谓梁髙祖武皇帝也余同善注】
　　任彦升【善曰何之元梁典曰髙祖武皇帝讳衍字叔逹姓萧氏本兰陵郡县中都里人也刘璠梁典曰帝诏授公梁公加公九锡公辞于是左长史王莹等劝进公犹谦让未之许莹等又牋并任昉之辞也帝谓寳融也史记曰司马迁自序作今上本纪然迁以汉武见在故云今上也】
　　近以朝命蕴防冒奏丹诚【善曰方言曰蕴崇也谓尊崇而加防命也蕴与韫同　铣曰朝命天子之命也蕴称防书奏进也丹诚赤心也冒进赤心谓授梁也】奉被还命未防虚受【善曰易曰君子以虚受人　向曰言髙祖还让帝命不虚心而受之】搢绅颙颙【愚恭】深所未达【善曰司马相如封禅书曰因杂搢绅先生之略术李竒曰搢挿笏于绅绅大带薛君韩诗章句曰万人颙颙仰天告愬论语子曰丘未达也　翰曰搢绅谓百官也颙颙敬仰皃未逹言不知髙祖之意】盖闻受金于府通人之致【善曰吕氏春秋曰鲁国之法鲁人为人臣妾于诸侯有能赎之者取其金于府子贡赎鲁人于诸侯来而辞不取其金孔子曰赐失之矣自今以徃鲁人不赎人矣郑礼记注曰致之言至也　济曰皆此言者言髙祖不可复让大也余注同】髙蹈海隅匹夫之小节【善曰庄子曰舜以天下让其友石户之农石户之农以舜之徳为未至于是负妻携子以入于海终身不反魏书荀攸劝进曰信匹夫细行攸等所大惧　良曰谓此者言髙祖不可如斯也匹独也余注同】是以履乗石而周公不以为疑增玉璜而太公不以为让【善曰尸子曰昔者武王崩成王少周公旦践东宫履乗石假为天子十年周礼曰王行洗乗石郑司农曰乗石王所登上车之石也尚书中候曰王至磻磎之水吕尚钓于崖王下拜曰切望公七年乃今见光景于斯尚立变名荅曰望钓得玉璜刻曰姬受命吕佐旌徳合昌来提撰尔雒铃报在齐宋均曰旌理也　向曰武王崩成王少周公践东宫履乗石为假天子七年而不疑者盖为天下非为己也乗石天子所登之石也太公即磻磎之水钓其涯得玉横刻曰姬受命吕信之报在齐及佐周克殷遂封于齐而不让者既功得之又天命也】况世哲继轨先徳在民【善曰毛诗曰世有哲王晋中兴书曰王绥八世徳名继轨左氏传晋士鞅谓秦伯曰栾武子之徳在人如周人思召公焉　翰曰言况髙祖之家代有圣哲有遗徳在人也谓髙祖父顺为齐侍中兄懿监郢州】经纶草昧叹深微管【善曰易曰云雷屯君子以经纶又曰天造草昧　济曰纶理也言经理草创在防昧之时比孔子之叹微管仲吾其被髪左衽矣此又深也微无也】加以朱方之役荆河是依【善曰刘璠梁典曰萧顺之生髙帝及兄懿懿为豫州刺史镇歴阳护军将军崔慧景反破左兴盛众十万于钟山宫城拒守豫州闻难投袂而起战于越城慧景走追斩之除侍中迁尚书令左氏传曰冬吴伐楚以报朱方之役杜预曰朱方吴邑也尚书禹贡曰荆河惟豫州　良曰髙祖兄懿为豫州刺史镇歴阳防军将军崔惠景反破左兴盛十万众于钟山宫城拒守懿闻难投袂而起战于越城破之惠景走丹徒追斩之除侍中迁为尚书令朱方丹徒也荆河豫州也言齐所以破惠景实依髙祖之兄懿之功也】班师振旅大造王室【善曰尚书曰班师振旅孔安国曰班还也兵入曰振旅言整众也左氏传吕相曰我有大造于西　铣曰班还也师入曰振旅造成也王室言齐室也】虽累茧救宋重胝【竹尼】存楚【善曰战国防曰公输般为楚设机械将以攻宋墨子闻之百舍重茧徃见公输般输般服焉请见之王王曰善哉请无攻宋髙诱曰公输般鲁班之子百舍百里一舍也重茧累胝也淮南子曰申包胥累茧重胝七日七夜至于秦庭以见秦王曰使下臣告急秦王乃发军击吴果大破之以存楚国五臣与善本同】以【善本作居】今观古曾何足云【翰曰以懿观之墨翟申包不足云也】而惑甚盗钟功疑不赏【善曰吕氏春秋曰范氏亡有得其钟者欲负而走则大钟不可负以椎毁之钟怳然有音恐人闻之而夺己遽掩其耳恶闻其过亦由此也汉书蒯通谓韩信曰臣闻勇略震主者身危功盖天下者不赏　济曰言东昏侯欲掩己言无徳也而不能赏懿之功归政阉竖而鸠杀懿也有偷钟者将椎毁之恐人闻之自掩其耳喻东昏侯欲自掩过也书曰功疑惟重汉蒯通曰功髙天下者不赏喻懿堪推重不赏之髙功矣】皇天后土不胜其酷是以玉马骏奔表微子之去金版出地告龙逄之怨【善曰左氏传晋大夫谓秦伯曰君履后土而戴皇天也刘璠梁典曰东昏荒滛归政阉竖尚书令懿于中书省饮鸩薨论语比考防曰殷惑妲己玉马走宋均曰女妲己有美色也玉马喻贤臣奔去也论语隂嬉防曰庚子之旦金版尅书出地庭中曰臣族虐王禽宋均曰谓杀关龙之后庚子旦庭中地有此版异也龙同姓称族王虐杀我必见禽也　铣曰酷伤痛也纣惑妲己玉马走宋宋谓微子开于宋也玉马喻贤人也以喻东昏无道贤人归于髙祖矣桀杀龙逄于庚子之日有金版出于庭中地曰族王禽龙逄与夏同姓故称族王禽言桀必见禽也谓东昏杀懿懿与齐同姓其怨咎有如此也】明公据鞌辍哭厉三军之志独居掩涕激义士之心【善曰刘璠梁典曰髙祖告难于荆州行亊萧颍胄建牙东伐吴志曰孙防亡权悲感未视事张昭谓权曰方今天下鼎沸何得寝伏哀戚乃扶上马陈兵而出范后汉书曰马援据鞍顾盼三国名臣颂曰辍哭止哀晋中书刘谓邵续曰莫若亢大顺以激义士之心奉忠正以厉军民之志　向曰孙权兄防为许贡客所杀权悲感未视事张昭谓权曰方今天下鼎沸何得寝伏哀戚乃扶权上马陈兵而出汉光武兄伯升为更始所害光武独居不御酒肉卧枕席有涕泣处言髙祖于兄如此二主三军义士为之激厉也辍止也】故能使海若登祗罄图效祉【善曰王逸曰海若海神名也管子曰登山之神有俞儿者长尺人物具焉霸王之君兴登山之神见且走马前走导也尔雅曰罄尽也　翰曰楚辞云使湘灵鼔瑟兮海若舞海若海神也齐桓公北伐见一小儿在马前走管仲曰登山之神曰俞儿霸王之君兴则见祗神也山海之神罄尽而效其福祉】山戎孤竹束马景从伐罪吊民一匡靖乱【善曰汉书郊祀志曰齐桓公曰寡人北伐山戎过孤竹束马悬车上辟耳之山西都赋曰天官景从尚书曰奉辞伐罪孟子曰汤始征自葛诛其君吊其民论语子曰管仲相桓公一匡天下左氏传宰孔谓晋侯曰君务靖乱无勤于行也良曰景从天下如日景之从人也汤伐葛伯杀其君吊其民一匡天下靖乱谓除逆也言髙祖征伐之事而】
　　【类于此】匪叨天功实勤濡足【善曰左氏传介之推曰窃人之财犹谓之盗况贪天之功以为己力韩诗外传曰申屠狄非其世将投于河崔嘉闻而止之曰圣人仁人民之父母今为濡足故不救人可乎　铣曰言髙祖实同天功非窃叨而得为天下父母濡足以救于人也】且明公本自诸生取乐名教【善曰钟离意别传曰严遵与光武皇帝俱为诸生乐广曰名教中自有乐地何为乃尔　向曰言髙祖起自诸生取乐于名教之间】道风素论坐镇雅俗【善曰王隐晋书刘琨表曰李术以素论门望不可与樵采同日也孙绰子曰或问雅俗曰泾渭分流雅郑异调　翰曰雅俗谓正风俗】不习孙吴遘兹神武【善曰曹植上疏曰不取孙吴而闇与之防周易曰古之聪明叡智神武而不杀者也　良曰孙子吴子皆兵法也遘成也】驱尽诛之氓【善本作萌】济必封之俗【善曰史记周公曰后嗣王纣其民皆可诛尚书大传曰周民可比屋而封也孔安国尚书传曰济成也王充论衡曰尧舜之民比屋可封桀纣之民比屋可诛也　铣曰言变风俗若此】龟玉不毁谁之功欤【向曰季氏将伐颛臾冉有季路见于孔子曰虎兕出于匣龟玉毁于椟中谁之过也今则不然谁之功欤言髙祖之功也】独【五臣本作兕】为君子将【五臣本无将】使伊周何地【善曰谢承后汉书王畅诔刘表曰蘧伯耻独为君子何地谓何地自处也　翰曰言为君子将使伊尹周公何地而立也】某等不达通变实有愚诚【善曰周易曰通其变使民不倦】不任悾【口贡】款悉心重谒【善曰论语注曰悾悾诚慤也广雅曰款诚也】伏愿时膺典册式副民望【善曰左氏传师旷谓晋侯曰夫君神之主而民之望也】
　　奏记
　　奏记诣蒋公
　　阮嗣宗【善曰臧荣绪晋书太尉蒋济闻籍有才隽而俶傥为志髙问掾王黙然后辟之籍诣都亭奏记初济恐籍不至得记欣然遣吏卒迎之而籍已去济大怒王黙黙惧与籍书劝说之于是乡亲共喻籍乃就吏后谢病归　济同善注】
　　籍死罪死罪伏惟明公以含一之徳据上台之位【善曰泰阶六符经曰中阶上星谓诸侯三公汉书音义曰泰阶三台也　良曰书云伊尹作咸有一徳含咸也三台星三公位也济为太尉即三公言上台重之也】羣英翘首俊贤抗足【善曰易通验卦曰万人闻鸡鸣皆翘首】开府之日人人自以为掾【以绢】属辟书始下下走为首【善曰辟犹召也司马迁书曰太史公牛马走应劭汉书注曰走仆也】子夏处西河之上而文侯拥篲【五臣本作彗自嵗反　善曰史记卜商字子夏礼记曾子谓子夏曰事夫子于洙泗之间退而老于西河之上吕氏春秋白圭曰魏文侯师子夏李竒汉书注曰拥篲为恭也如今卒持箒也铣曰拥彗申恭敬之礼彗帚也】邹子居【五臣本有于】黍谷之隂而昭王陪
　　乗【善曰刘向别録曰邹衍在燕有谷寒不生五谷邹子吹律而温生黍七略曰方士传言邹子在燕其游诸侯畏之皆郊迎拥彗郑周礼注曰陪乗参乗也　向曰燕昭王敬其徳而陪乗也】夫布衣穷居韦带之士王公大人所以屈体而下之者为道存也【善曰邹阳上书曰布衣穷居之士身在贫贱说苑唐且谓秦王曰大王甞闻布衣韦带之士怒乎吕氏春秋曰王公大人从而化之此得之于学也庄子曰若夫人者目击而道存焉　翰曰布衣韦带皆贱服韦皮也】借无邹卜之徳而有其陋猥烦大礼何以当之【济曰陋鄙也良曰猥顿也大礼谓辟命】方将耕于东臯之阳输黍稷之税以避当涂者之路【善曰汉书武帝制曰守文之君当涂之士欲则先王之法以翼戴其世主者甚众也　铣曰东臯籍之所居之东也泽畔曰臯税国税也当涂谓事贵人也】负薪疲病足力不彊【善曰孟子曰孟子有疾王使人问疾孟仲子对曰昔者有王命有采薪之忧不能造朝列子曰非足力之所及也　向曰籍言力不可彊不胜王事】补吏之日非所克堪乞回谬恩以光清举【翰曰克能也称己无徳则辟命为谬恩回以聘贤则庶光于所举矣】








　　文选巻四十
　　钦定四库全书
　　文选卷四十一
　　梁　昭　明　太　子　萧　统　编
　　唐李善吕延济刘良张铣吕向李周翰注
　　书上
　　答苏武书一首
　　李少卿【翰曰汉书云李陵字少卿天汉二年陵率步卒五千人出塞与单于战力屈乃降匈奴中与苏武相见武得归爲书与陵令归汉陵作此书答之】
　　子卿足下【善曰蔡邕独断曰陛下者羣臣与至尊言不敢指斥天子故呼在陛下者而告之因卑达尊之意也及羣臣庶士相与言殿下阁下足下侍者执事之属皆此类也　良曰子卿苏武字古人贵呼其字者字所以表德也】勤宣令德策名淸时荣问休畅幸甚幸甚【善曰左氏传僖公二十三年狐突对晋惠公曰策名委质贰乃辟也策名谓君简书臣之名淸时谓昭帝之时小尔雅曰非分而得谓之幸　向曰令善也　铣曰策立休美畅通也淸时谓淸平之时保荣令问之德美通时君之道遇之甚也再言之者美之甚也幸遇也】远托异国昔人所悲【善曰桓子新论雍门周鼔琴见孟尝君曰先生鼓琴亦能令悲乎对曰所能令悲者远赴絶国无相见期若此人者但闻飞鸟之号秋风萧条则心伤矣济同善注】望风怀想能不依依【翰曰望风谓远望也依依愁思也】昔者不遗远辱还答【良曰不遗旧情也陵前与苏武书武有还答今陵又答】慰诲勤勤有逾骨肉【向曰慰诲谓慰劳诲教也逾过也】陵虽不敏能不慨然【善曰孝经曰参不敏　济曰敏达也言虽不达事理岂不慨然叹其情深于人致此耶】自从初降以至今日身之穷困独坐愁苦终日无覩但见异类【善曰家语孔子曰舜之爲君畅于异类王肃曰异类四方夷狄也　翰曰异类不同类于己者】韦韝【古豆】毳【川芮】幕【莫】以御风雨【善曰说文曰韝臂衣也汉书董君绿帻傅韝注韝形如射韝以缚左右手于事便也毳幙毡帐也　铣曰韦皮也韝衣袖毳毡也唯以皮爲袖以毡爲幕也戎夷之服也】羶肉酪浆以充饥渴【善曰乌孙公主歌曰肉爲食酪爲浆】举目言笑谁与爲欢胡地冰边土惨裂【善曰说文曰惨毒也广雅曰裂分也良曰冰厚故色土地也惨裂寒之甚也】但闻悲风萧条之声凉秋九月塞外草衰夜不能寐侧耳远听胡笳互动牧马悲鸣【善曰杜挚笳赋序曰笳者李伯阳入西戎所作也傅笳赋序曰吹叶爲声说文作葭毛诗曰駉駉牡马　翰曰笳笛之类胡人吹之爲曲】吟啸成羣边声四起【向曰笳曲马鸣鼓吹之属】晨坐听之不觉泪下嗟乎子卿陵独何心能不悲哉【铣曰自嗟而远呼子卿也闻此之声陵独何以爲心而不悲也】与子别后益复无聊【善曰贾逵国语注曰聊赖也】上念老母临年被戮妻子无辜竝爲鲸鲵【善曰左氏传楚子曰古者明王伐不敬取其鲸鲵而封之以爲大戮杜预曰鲸鲵大鱼以喻不义之人吞食小国济曰武帝以陵降匈奴杀其母妻也鲸鲵鱼名喻不义以务吞食也】身负国恩爲世所悲【善曰背恩不报爲负恩也郑礼记注曰负背也】子归受荣我畱受辱命也如何身出礼义之鄕而入无知之俗【良曰礼义中国也无知谓匈奴】违弃君亲之恩长爲蛮夷之域【良曰域国也】伤已命先君之嗣更成戎狄之族又自悲矣【善曰先君谓其父当戸也卽广之子　翰曰陵自伤命爲祖父后嗣今乃成戎狄之族乃成悲也】功大罪小不蒙明察【向曰陵有战功甚大爲罪亦小不蒙天子明察】孤负陵心区区之意【铣曰国家孤负其心不知区区之意见诛母妻】每一念至忽然忘生【济曰毎念国家不明察陵心忽然不知生之有生】陵不难刺【七亦】心以自明刎【亡粉】颈以见【何见】志【良曰难惧也刎以刀自断】顾国家于我已矣【善曰王逸注离骚曰已矣絶望之辞也　翰曰顾念已止也言我虽欲自明念国家于我恩情止也】杀身无益适足【卽喻】增羞故每【善本无每字】攘臂忍辱輙复苟活【善曰孟子曰冯妇善搏虎攘臂下车众皆悦之　向曰攘奋也忍耻辱在匈奴中苟求于活】左右之人见陵如此以爲不入耳之欢来相劝勉异方之乐秪【音支】令人悲增忉怛耳【善曰尔雅曰忉忧也方言曰怛痛也　铣曰在陵左右之人见陵忧情如此乃以音乐相劝勉也不入耳则不乐也秪辞也忉怛内悲也】嗟乎子卿人之相知贵相知心前书仓卒【七忽】未尽所怀故复略而言之【济曰略言之则下事也】昔先帝授陵步卒五千出征絶域【善曰先帝谓武帝也　翰曰作书时是汉昭帝时而言先谓武帝也絶域远国也】五将失道陵独遇战【善曰汉书武纪曰天汉二年将军李广利出酒泉公孙敖出西河骑都尉李陵将步卒五千出居延时无五将未审陵书之误而武纪略之集表云臣以天汉二年到塞外寻被诏书责臣不进臣輙引师前到浚稽山五将失道详此亦不云其名　良曰五将谓军将有五与陵有期期不至故称失道独遇匈奴与之合战】而裹万里之粮帅徒步之师【向曰师众也】出大漠【善本作天汉字】之外入彊胡之域【善曰汉书萧何曰语天汉其称甚美臣瓒按流俗语曰天汉其言常以汉配天此美名也】以五千之众对十万之军【铣曰匈奴军有十万也】策疲乏之兵当新羁之马【善曰说文曰羁马络头也　济曰疲劳倦也新羁之马谓胡人驱散马以被之羁以皮络马头也】然犹斩将搴【居展】旗追奔逐北【善曰史记曰斩将搴旗之士臣瓒按拔取曰搴商君书曰战胜逐北服虔汉书注曰师败曰北翰曰斩贼之将取贼之旗军败曰北贼败走而陵军逐之】灭迹埽尘斩其枭帅【善曰】
　　【张晏汉书注曰骁勇也若六博之枭　良曰杀敌之易如灭行迹埽尘则无迹矣枭帅谓贼之勇将而陵军逐之】使三军之士视死如归【善曰吕氏春秋管仲谓齐侯曰平原广域车不结轨士不旋踵鼓之使三军之士视死如归臣不如王子成父　向曰谓得人心】陵也不才希当大任【善曰吕氏春秋淳于髠曰臣不肖不足以当大任　铣曰希少也】意谓此时功难堪矣【善曰说文作戡戡胜也此堪是地名今传俗用　济曰堪胜也言此时功大难可胜比】匈奴旣败举国兴师【善曰刘兆谷梁注曰举尽也　翰曰匈奴旣爲陵所败遂退尽其国中更起大军以敌陵】更练精兵彊逾十万单于临阵亲自合围客主之形旣不相如【而去】步马之势又甚悬絶【良曰陵入匈奴之境则匈奴爲主陵爲客客既不如主矣陵步卒匈奴马骑步势又相悬絶远也】疲兵再战一以当千然犹扶乘创【初良】痛决命争首【善曰汉书曰陵与单于连战士卒矢伤三创者载辇两创者将车一创者持兵　向曰扶其创乘其痛以少敌众见伤者多然士卒用命皆扶其创乘其痛争爲先首而战也】死伤积野余不满百【铣曰余兵不满百人】而皆扶病不任干戈【济曰百人之中扶持创痛不堪战也】然陵振臂一呼创病皆起举刃指虏胡马奔走【翰曰虏谓匈奴奔走犹惧威也】兵尽矢穷人无尺铁犹复徒首奋呼【火故】争爲先登【善曰徒空也言空首奋击无复甲胄良曰穷亦尽也尺铁兵器　向曰徒空也言无兵器空首奋迅叫呼犹将先登而战也】当此时也天地爲陵震怒战士爲陵飮血【善曰血卽泪也燕丹子曰太子歔欷飮泪　济曰飮血谓飮泣也】单于谓陵不可复得便欲引还而贼臣敎之遂便复战故陵不得【善本无得字】免耳【善曰贼臣谓管敢也李陵传云军候管敢爲军旅候被校尉笞之五十乃亡入匈奴于时匈奴与陵战至塞恐汉有伏兵欲引还敢曰汉无伏兵匈奴因大进新兵陵战兰于山汉军败弓矢竝尽陵于是遂降　济曰单于将爲与陵战不复可得欲引兵还　铣同善注】昔高皇帝以三十万众困于平城当此之时猛将如云谋臣如雨然犹七日不食仅【其靳】乃得免【善曰史记曰高祖自将击韩王信遂至平城爲匈奴所围七日不得食用陈平秘计始得免毛诗曰齐子归止其从如云又曰其从如雨何休公羊注曰仅才也　翰同善注如云如雨言多】况当陵者岂易爲力哉而执事者云云【善曰谓汉朝执事之人也　良曰高祖尚如此况当陵者岂容易而致力也　向曰云云谓多言也】苟怨陵以不死然陵不死罪也【向曰以不死谓不以死力爲国也济曰言陵之不死亦是罪也亦有所以】子卿视陵岂偷生之士而惜死之人哉宁有背君亲捐妻子而反爲利者乎然陵不死有【善本有所字】爲也故欲如前书之言报恩于国主耳【善曰李陵前与苏子卿书云陵前爲子卿死之计所以然者冀其驱丑虏飜然南驰故且屈以求伸若将不死功成亊立则将上报厚恩下显祖考之明也　翰曰陵前书云若将不死功成事立则将上报厚恩下明祖考此之是也】诚以虚死不如立节灭名不如报德也【善曰琴操曰重耳将自杀子犯曰申生虚死子复随之】昔范蠡不殉会稽之耻曹沫【亡贝】不死三败之辱卒【子律】复句践之雠报鲁国之羞区区之心窃慕此耳【善曰史记曰吴王发精卒击越败之越王乃以余兵五千人保栖于会稽句践令大夫种行成于吴吴王赦越句践自会稽七年抚循其士民吴王北会诸侯于黄池范蠡曰可矣乃发兵伐吴吴师败乃请成于越后四年越复伐吴吴师败吴王遂自杀又曰曹沫者鲁人以勇力事鲁庄公爲鲁将与齐战三战三北庄公惧乃献遂邑之地以和犹复以爲将齐桓公许与鲁会于柯桓公与庄公旣盟于坛上曹沫执匕首劫齐桓公桓公问曰子将何欲曹沫曰齐强鲁弱而大国侵鲁亦已甚矣今鲁城坏压境君其图之桓公乃许尽还鲁之侵地　铣曰范蠡越之贤也吴王伐越越败王走于会稽山后七年用蠡计遂破吴是复句践之雠也殉死也句践越王名曹沫与齐三战三败失其境土后鲁与齐盟曹沫以匕首劫桓公于坛上曰反所侵地桓公许之于是遂得其地是报鲁国之羞陵遂心慕此欲爲汉报功】何图志未立而怨已成计未从而骨肉受刑【善曰汉书曰公孙敖捕得生口言陵敎单于爲兵以备汉于是族陵家母弟妻子皆伏诛　济曰骨肉谓母与子】此陵所以仰天椎【直追】心而泣血也足下又云汉与功臣不薄子爲汉臣安得不云尔乎【翰曰武与陵书云汉与功臣不薄武爲汉臣何得不云如此其实薄也】昔萧樊囚絷韩彭葅醢【善曰史记曰相国萧何爲民请曰长安地狭上林中多空弃地愿命民得入田收藁无爲兽食上大怒曰相国多受贾人财物乃请吾苑遂下廷尉械系之又曰高祖病有人恶樊哙党于吕氏卽曰上一日宫车晏驾则哙欲以兵尽诛戚氏赵王如意之属高祖大怒乃使陈平载绛侯代将而卽军中斩哙陈平畏吕氏执哙诣长安又曰陈豨反韩信在长安欲应之事觉吕后使武士缚信斩于长乐钟室又曰彭越反高祖赦之迁处蜀道着靑衣行至郑逢吕后从长安来越泣曰愿处故昌邑后许诺旣至白上曰彭越壮士也今徙蜀自遗患不如诛之令其舍人告越反遂夷三族黥布传薛公曰前年醢彭越往年杀韩信说文曰葅肉酱也　良同善注】鼂【五臣本作晁】错受戮周魏见辜【善曰汉书邓公谓上曰错患诸侯强大请削之地计画始行卒受大戮汉书曰周勃爲丞相十余月上乃免丞相就国岁余每河东尉守行县至绛绛侯勃自畏恐诛常被甲令家人持兵以自衞其后人有上书告勃欲反下廷尉捕治之又曰窦婴景帝时吴楚反拜婴爲大将军七国破封娶爲魏其侯坐灌夫骂丞相田蚡不敬遂论婴弃市　向翰同善注】其余佐命立功之士贾谊亚夫之徒皆信命世之才抱将相之具【善曰左氏传曰太上有立德其次有立功汉书曰贾谊洛阳人也年十八属文称于郡中河南太守吴公闻其秀材召置门下甚幸爱后文帝召爲博士爲绛灌冯敬之属害之于是天子疎之以爲长沙王傅汉书曰周亚夫谏上不用因谢病免相亚夫子爲父买官尚方甲楯五百被召诣廷尉责问曰君侯欲反乎亚夫曰所买乃葬器也何谓反乎吏侵之益急遂入廷尉不食五日欧血而死孟子注曰千年一圣五百年一贤贤圣未出其中有命世者　铣曰佐命谓佐王命也　翰曰命名也言其名流播于时代】而受小人之谗竝受祸败之辱卒【子律】使怀才受谤能不得【五臣本无得字】展彼二子之遐举谁不爲之痛心哉【善曰二子谓范蠡曹沫也言诸侯才能者被囚戮不如二子之能雪耻报功也　向曰文帝欲以贾谊任公卿之位绛灌东阳侯冯敬之属尽害之乃毁之曰洛阳之人少小初学专欲擅权于是天子疎之不用后出爲长沙王太傅梁孝王与周亚夫有隙孝王每朝常言其短景帝欲封皇后兄王信亚夫曰自高祖约非有功不得侯今信虽皇后兄无功侯之非约也后谢病免竟下狱欧血而死是不展周贾二子远举之才以得君代谁不爲痛心哉】陵先将军功略盖天地义勇冠三军徒失贵臣之意刭【古令】身絶域之表【善曰先将军谓李广也贵臣谓衞靑也汉书曰元狩四年大将军衞靑击匈奴广爲前将军出塞捕虏知单于所居处乃自部精兵而令广出东道东道廻远广辞曰臣结发而与匈奴战愿居前大将军不听广意畱愠怒引兵出东道惑失道后大将军大将军因问失道状欲上书报天子广未对大将军长史忽责广广谓其麾下曰结发与匈奴大小十余战今幸从大将军出接单于兵而大将军令广部行廻远又迷失道岂非天哉且广年六十余终不复对刀笔之吏遂引刀自刭音义郑德曰以刀割颈爲刭姑鼎切　良曰先将军广也功绩谋略甚大可盖于天地义勇冠出于三军之上也　翰曰同善注絶域远国表外也】此【善本无此字】功臣义士所以负防而长【五臣本无长字】叹者也【铣曰功臣义士见有功者诛有才者死故负防而长叹】何谓不薄哉【翰曰此国家于功臣才子甚薄而武何为云不薄哉】且足下昔以单车之使适万乘之虏遭时不遇至于伏劒不顾流离辛苦几【巨依】死朔北之野【善曰汉书曰汉遣苏武以中郎将持节送匈奴使畱在汉者匈奴方欲使送武会匈奴缑王长水虞常反匈奴中常以告武副使张胜胜许以货物与常一人夜亡告之缑王等死虞常生得匈奴使衞律治其事张胜以告武武曰事如此必及我衞律召武受辞武谓惠等屈节辱命虽生何面目以归汉引佩刀以自刺衞律惊自抱持武武气絶半日复息乃徙武北海上无人处济曰武奉使入匈奴单车谓众少万乘谓兵甲多也虏者匈奴号也　良曰同善注几近也】丁年奉使皓首而归【善曰丁年谓丁壮之年也汉书曰武畱匈奴凡十九岁始以强壮出及还鬓发尽白　向曰同善注】老母终堂生妻去帷【五臣本作室字　善曰汉书陵谓武曰陵来时太夫人已不幸陵送至阳陵子卿妇年少闻已更嫁　济曰武奉使旣久母死妻嫁也去室谓嫁也终堂谓母亡】此天下所希闻古今所未有也蛮貊【亡百】之人尚犹嘉子之节况爲天下之主乎【铣曰言匈奴善武志节后得还汉况天子爲天下之主而不知乎】陵谓足下当享茅土之荐受千乘之赏【善曰尚书纬曰天子社东方靑南方赤西方白北方黒上冒以黄土将封诸侯各取方土苴以白茅以爲社论语曰道千乘之国汉书曰兵车千乘诸侯之大者　翰曰茅土千乘皆谓封诸侯之事也享受也荐进也】闻子之归赐不过二百万位不过典属国【善曰汉书曰元始六年武至京师拜爲典属国秩中二千石赐钱二百万　向曰武自匈奴还赐钱二百万今之二千贯属国今鸿胪卿】无尺土之封加子之勤【良曰勤劳也】而妨功害能之臣尽爲万戸侯亲戚贪佞之类悉爲廊庙宰【济曰谓帝室亲戚及贪财巧佞之臣廊庙贵士居处宰官也】子尚如此陵复【五臣本无复字】何望哉且汉厚诛陵以不死【铣曰厚谓诛母也不死谓不爲国家尽死节】薄赏子以守节欲使远听之臣望风驰命此实难矣【翰曰谓归于汉也　向曰听闻也】所以每顾而不悔者也【良曰每内顾虽身辱甚矣而不爲悔】陵虽孤恩汉亦负德【善曰言陵无功以报汉爲孤恩汉戮陵母爲负德论语曰德不孤必有邻　济曰力屈而降则孤恩也汉诛陵母亦负德也】昔人有言虽忠不烈视死如归陵诚能安而主岂复能眷眷乎【善曰言陵忠诚能安于死事　铣曰昔人虽有忠心不能烈勇者尚能感节义视死如归陵志诚傥能安于此事主上岂能眷眷念陵也】男儿生以不成名死则葬蛮夷中谁复【五臣本无复字】能屈身稽颡还向北阙【翰曰稽颡拜也北阙天子所居也】使刀笔之吏弄其文墨耶【善曰史记张释之曰秦任刀笔之吏又功臣曰萧何徒持文墨显居臣上　向曰刀笔之吏狱吏也安能使其弄文墨于我爲辨对之事耶】愿足下勿复望陵【良曰勿复望陵归于汉】嗟乎子卿夫复何言【济曰自叹而呼子卿也夫复何言谓不复可言此毕竟之辞】相去万里人絶路殊生爲别世之人死爲异域之鬼长与足下生死辞矣幸谢故人【善曰故人谓任立政大将军霍光上官桀等铣曰幸犹厚也言永别故人厚谢勤勤之辞也】勉事圣君足下子无恙勿以爲念【善曰汉书曰武在匈奴时胡妇生子名通国楚辞曰赖皇天之厚德兮还及君之无恙铣曰勉励以事圣君相劝戒义　翰曰子武之子也武在匈奴中胡妇产一子勿以爲念言勿忧之】努力自爱【善曰老子曰圣人自爱】时因北风复惠德音【良曰上云人絶路殊故云北风以惠德音谓使我闻道德之声北风谓南风向北也】李陵顿首
　　报任少卿书
　　司马子长【善曰汉书曰迁旣被刑之后爲中书令尊宠任职故人益州刺史任安乃与书责以进贤之义迁报之迁死后其书稍出史记曰任安荣阳人爲衞将军后爲益州刺史　向曰汉书云司马迁字子长河内人也有良史才武帝将诛李陵母妻迁盛言李陵才器不可诛之后有谗迁与陵善故爲游说遂下狱受割刑后爲中书令修史记益州刺史任安字少卿与迁书责以进贤之义迁以此书报也】
　　太史公牛马走【善曰太史公迁父谈也走犹仆也言以爲太史公掌牛马之仆自谦之辞也济曰太史公迁之父走犹仆也言己爲太史公牛马之仆盖自卑之辞】司马迁再拜言少卿足下【善曰如淳曰少卿任安字也】曩者辱赐书【五臣本作书赐】敎以顺于接物推贤进士爲务【善曰礼记曰儒有推贤而进　翰曰曩昔敎示也言敎示接于人物推让贤才以进用士子爲务谓迁爲中书令】意气懃懃恳恳【五臣本作勤恳勤恳字若不及善曰懃懃恳恳忠款之貌也　良曰情切之辞】若望仆不相师而用【善本作用而】
　　流俗人之言仆非敢如此也【善曰苏林曰而犹如也礼记曰不从流俗郑曰流俗失俗也　铣曰而如也言少卿书若怨望我不相师用以少卿劝戒之辞如流俗之人所言我非敢如此】仆虽罢【五臣本作疲字】驽【奴】亦尝侧闻长者之遗风矣【善曰侧闻谦辞也列子曰吾侧闻之礼记曰与长者坐必异席　向曰疲极也驽钝马也自比之钝马谦也亦尝耳闻长者之遗风谓古贤人也】顾自以爲身残处秽【济曰残谓被刑秽秽恶名也】动而见尤【善曰言举动必爲人之所尤过也】欲益反损是【善本有以字】独郁悒【邑】而谁与【善本作与谁】语【善曰郁悒不通也楚辞曰独郁结其谁语　翰曰身爲残刑动见猜过本欲益而反损旣不得志则与谁语此事】谚曰【铣曰谚言也古今相传之言曰谚】谁爲【去声】爲之孰令听之【善曰谁爲犹爲谁也言己假欲爲善当爲谁爲之乎复欲谁听之乎　良曰少卿书敎迁推贤进士迁意云君非圣明动则有过爲谁爲之又令谁听用我也孰谁也】盖钟子期死伯牙终身不复鼓琴【善曰吕氏春秋曰伯牙鼓琴意在泰山钟子期曰善哉巍巍若泰山俄而志在流水子期曰善哉汤汤乎若流水子期死伯牙破琴絶终身不复鼔琴以爲世无赏音者　铣曰盖辞也钟子期古之知音者伯牙善鼓琴钟期知其妙钟期旣死则无人知音故不复鼓琴矣今君不明察是无知音使我何爲】何则士爲知己者用女爲悦己者容【善曰战国策曰毕阳之孙豫让事知伯知伯宠之及赵襄子杀知伯豫让逃山中曰嗟乎士爲知己者用女爲悦己者容吾其报知氏矣　向曰何则谓自发问上事何则如此也士爲知于己心者必罄诚而爲之用女子爲爱于己貌者而饰其容今人不知我心不悦我道亦何所爲】若仆大质己亏缺矣虽才怀随和行若由夷终不可以爲荣适足以见笑而自点耳【善曰随随侯珠也和和氏璧也由许由也夷伯夷也点辱也　翰曰大质身也亏缺爲被刑也虽才如怀随侯之珠卞和之玉行若许由伯夷之贞洁何以爲荣足以见天下所笑自取点汚耳】书辞宜答会东从【才用】上来又迫贱事【善曰往前与我书书宜应答但有事故不获答服虔曰从武帝还孟康曰卑贱之事若烦务也如淳曰迁爲中书令任职常知中书时偶有贼盗之事晋灼曰贱事家之私事也　济曰得少卿书词宜卽答爲东从天子来故未也东东游也上天子　良曰从天子来且复答书又廹于职掌事卑各在一方】相见日浅卒卒【七忽】无须臾之间【闲】得竭志意【善曰文颖曰卒卒促遽之意也间隙也　良曰少卿相见时近卒卒无暇不得与书述志意也日浅谓时少也竭尽也】今少卿抱不测之罪涉旬月【五臣本无月字】迫季冬【善曰如淳曰平居时不肯报其书今安有不测之罪在狱故报往日书欲使其恕以度己也　向曰安爲戾太子事囚于狱不测谓生死不可知　铣曰近季冬将刑也】仆又薄【博】从上【市丈】雍恐卒然不可爲讳【雍纡共反　善曰李奇曰薄迫也迫当从行难言其死故云不可讳　翰曰薄迫也上天子也言又迫从天子将祠祭于雍雍祠神所　济曰卒然言速也不可爲讳谓死也】是仆终已不得舒愤懑【门本】以晓左右【善曰广雅曰懑闷也楚辞曰惟烦懑以盈胷　铣曰恐安死未答书是我终身不得申愤懑以晓明少卿左右犹足下也】则长逝者魂魄私恨无穷【善曰谓任安恨不见报也　良曰长逝者死也言不答书而少卿死私心之恨无穷也】请略陈固陋阙然久不报幸勿爲过【向曰固陋之志幸勿以爲过】仆闻之修身者智之符【五臣本作府字】也【善曰符信也翰曰府聚也】　爱施者仁之端也【铣曰端首也】取与者义之表也【翰曰取谓受惠与谓行德也】耻辱者勇之决也【善曰勇士当于此而果决之　向曰受耻辱者是勇者之决性】立名者行之极也【善曰凡人能立志者行中之最极也】士有此五者然后可以托于世而列于君子之林矣【五臣本作也字　济曰言君子之德如林之茂盛】故祸莫憯【惨】于欲利悲莫痛于伤心【善曰所可憯者唯欲之与利爲祸之极也所可痛者唯伤心之事而可爲悲也良曰多欲而求利者祸必至憯痛也】行莫丑于辱先诟【火搆】莫大于宫刑
　　【善曰丑秽也先谓祖也诟音垢应劭曰诟耻也说文诟或作訽火逅切礼记儒行曰妄常以儒相诟病左氏传宋元公曰余不忍其诟寻此二书其训颇同　铣曰辱先代祖考谓迁被刑　济曰诟耻也害人之耻者宫刑爲大也】刑余之人无所比数【济曰迁自谓也】非一世也所从来远矣【翰曰刑余之人不足比数非此一代然所从来处乃远言自古以来有之谓下文也】昔【五臣本有者字】衞灵公与雍渠同载孔子适陈【善曰家语曰孔子居衞月余灵公与夫人同车出令宦者雍渠参乘使孔子爲次乘游过市孔子曰吾未见好德如好色于是耻之去衞过曹此言孔子适陈未详　向曰雍渠阉人载谓同车而行灵公与此阉人同车孔子爲次车孔子耻之去衞之陈也】商鞅因景监见【一见】赵良寒心【善曰史记商君谓赵良曰我化秦孰与五羖大夫贤赵良曰五羖大夫荆之鄙人也缪公知其贤举之牛口之下加之百姓之上今君之见秦王也因嬖人景监以爲主非所以爲名也又赵高谓李斯曰释此不从祸及子孙足爲寒心也　良曰同善注寒心谓愧耻也】同子参乘袁丝变色自古而耻之【善曰苏林曰赵谈也与迁父同讳故曰同子汉书曰上朝东宫赵谈参乘袁丝伏车前曰臣闻天子所与共六尺舆者皆天下豪英今汉虽乏人陛下独奈何与刀锯余同载于是上笑下赵谈　向曰同善注丝盎之字也此则自古耻之也】夫中才之人事有关于宦竖莫不伤气而况于慷慨之士乎【铣曰中才谓常才也亊有关于阉人皆且伤其气类不同况慷慨高节之士乎】如今朝廷虽乏人奈何令刀锯之余荐天下之【善本无之字】豪俊哉【善曰史记履貂曰臣刀锯之余不敢二心良曰刀锯宫割用刀也余谓余生迁叹与宦竖无异奈何得遣进贤士乎荐进也豪俊贤士也】仆赖
　　先人緖业【善曰广雅曰绪末也司马彪庄子注曰绪余也　济曰先人祖考也緖余也】得待罪辇毂下二十余年矣【铣曰常惧不继先人之业若待罪谴也】所以自惟上之不能纳忠效信有奇策才力之誉自结明主【翰曰惟思效用誉名也结谓托奉也】次之又不能拾遗补阙招贤进能显岩穴之士【向曰拾国家遗失之事补国家阙乱之职岩穴士谓隐逸人也】外之【善本有又字】不能备行伍攻城野战有斩将搴【蹇】旗之功【济曰斩前敌之将拔前敌之旗搴取也】下之不能积日累劳取尊官厚禄以爲宗族交游光宠【向曰交游朋友也光美宠盛也】四者无一遂苟合取容无所短长之效可见如此矣【善曰上之四事无一遂假欲苟合取容亦无其所也史记蔡泽曰吴起言不苟合行不苟容　铣曰言上所述四者无一遂苟且合时取容执事于国无损益之验可见之志乃如此也言无所堪矣效验也】向【许亮】者仆亦【善本无亦字】常厠下大夫之列陪奉【善本无奉字】外廷末议【善曰臣瓒曰太史令千石故下大夫也外廷卽今仆射外朝也　翰曰向者谓前者也谓未刑之时厠闲也迁爲太史则大夫也列次也　济曰陪奉羣官朝堂之余议也外廷谓朝堂也末余也】不以此时引纲维【善本作维纲】尽思虑【良曰不以下大夫之时举纲维尽思虑以进贤士也引举也】今已【善本作以】亏形爲扫除之隷在阘【吐腊】茸【尔勇】之中【善曰阘茸猥贱也茸细毛也张揖训诂以爲阘狞劣也吕忱字林曰阘茸不肖也　向曰亏形爲被刑也扫除洒除道也隷仆也阘茸小人不肖之类也】乃欲仰首伸眉论列是非不亦轻朝廷羞当代【善本作世字】之士邪【翰曰伸举也言我所遭刑余在小人之中乃欲仰首举眉论列是非意亦羞之当代之士谓天下之人】嗟乎嗟乎如仆尚何言哉尚何言哉【铣曰痛恨之甚】且事本末未易明也【济曰本末谓终始也言凡事始终之理甚难预明】仆少负不羁之行长无乡曲之誉【善曰不羁言材质高远不可羁系也燕丹子夏扶曰士无乡曲之誉未可以论行也　良曰迁自言性行不羁不可系也向曰时无知音故不知其才乃无善誉】主上幸以先人之故使得奏薄伎
　　出入周衞之中【善曰服虔曰薄伎薄才也周衞言宿衞周密也韦昭曰天子有宿衞之官　翰曰先人谓迁父也故事奏进伎才也周衞谓朝廷也言天子幸以迁父之事继爲太史得进薄才出入朝廷之中】仆以爲戴盆何以望天【善曰言人戴盆则不得望天望天则不得戴盆事不可兼施言己方一心营职不假修人事也】故絶宾客之知亡室家之业日夜思竭其不肖之才力【善曰礼记曰某之子不肖应劭风俗通曰生子不似父母曰不肖　铣曰竭尽也不肖谓不才也言欲尽不才之力以成先人之业也】务一心营职以求亲媚于主上【善曰毛诗曰蔼蔼多士媚于天子　济曰言务一心专营其职求亲爱于天子也媚爱也】而事乃有大谬不然者夫【善曰夫语助也论语子曰有是夫　良曰主上不知此心有信谬言卒见刑割事之始终难明不然者也夫助句也】仆与李陵俱居门下【翰曰谓同爲侍中官】素非能相善也趋舍【舍】异路【善曰太公六韬曰夫人皆有性趣舍不同顔曰趣所向也舍所废也　向曰素心非能与陵相善好趋进退舍各异于路也】未尝衔杯酒接殷勤之余欢然仆观其爲人自守奇士【铣曰自守奇节之士】事亲孝与士信临财廉取与义【良曰廉清也言淸不滥取取与必有义也】分别有让恭俭下人【翰曰下谓谦卑不争】常思奋不顾身以徇国家之急其素所蓄【丑六】积也【善曰言其意中旧所蓄积也济曰以身从事曰徇素本也】　仆以爲有国士之风【善曰一国之中推而爲士】夫人臣出万死不顾一生之计赴公家之难斯以奇矣【善曰新序昭奚恤曰使皆赴汤火蹈白刃出万死不顾一生司马子反在此　向曰奉天子命出边不念计生事赴国家之患难此亦以奇节矣】今举事一不当【丁浪反　铣曰谓陵事迫降匈奴一不当者也】而全躯保妻子之臣随而媒蘖【鱼列切善本作防】其短仆诚私心痛之【善曰郑周礼注曰举犹行也臣瓒以爲媒谓遘合会之防谓生其罪亹也　翰曰朝臣能全养其身保爱妻子不能立适时之功而陵有此一失乃随后搆结以生其短枉加诛戮诚私心所痛也躯身也媒犹搆结也蘖生也】且李陵提步卒不满五千【善曰有五千言不满者痛之甚也　良曰提执也】深践戎马之地足歴王庭垂饵【音二】虎口【善曰胡地出马故言戎马单于所居之处号曰王庭　铣曰王庭匈奴廷也垂饵犹送食也】横挑【徒鸟】彊胡仰亿万之师【善曰说文曰挑相呼也李奇曰挑身独战不须众挑荼吊切臣瓒曰挑挑敌求战也古谓之致师北地高故曰仰　济曰横横行挑弄引之欲其战也仰谓远望师众也】与单于连战十有余日所杀过【平声善本有半字】当【去声　善曰顾野王决曰所杀过半当言陵军杀已过半　向曰言陵军兵少所杀匈奴倍多故曰过当当敌也】虏救死扶伤不给【善曰顾野王决曰给供给也翰曰言胡虏兵伤死多故其救之扶之不能自济】毡裘【善本作旃裘二字】之君长咸震怖乃悉征其左右贤王举引弓之人【善曰旃裘谓匈奴所服也故言旃裘之君汉书曰匈奴至冒顿最强大置左右贤王以其善射故曰引弓之人　翰曰其君长震惊恐惧乃尽征其国内之士举集善射之人也毡裘言所服用也咸皆怖惧悉尽也左右贤王竝匈奴王之号引弓之人善射之人也】一国共攻而围之【良曰匈奴一国兵共攻陵而围之】转鬬千里【良曰转谓相驰逐鬭战也】矢尽道穷救兵不至【铣曰救兵不至谓五将失道也】士卒死伤如积【子智】然李【善本无李字】陵一呼劳军士【五臣本有卒字】无不起【济曰士卒伤者爲陵抚劳无不感而复起战也】躬自流涕沬【音妹】血飮泣更【五臣本无更字】张空拳【权善曰孟康曰沬音颒颒古沬字言流血在面如颒也说文曰颒洗面也李登声类云拳或作卷此言兵已尽但张空拳以击耳桓寛盐铁论曰陈胜无将帅之兵师旅之众奋空卷而破百万之军何晏白起故事白起虽坑赵卒向使豫知必死则前驱空卷犹可畏也况三十万被坚执锐乎顔师古曰读爲拳者谬矣拳则屈指不当言张陵时矢尽故张弩之空弓非手拳也李奇曰拳弩弓也　向曰躬谓李陵之身涕泪也血沾面曰沬泪入口曰飮　翰曰张举也言矢尽道穷人无尺铁故犹举空拳以冒白刃之敌也】冒【亡北】白刃北向【许亮】争死敌者【翰曰北向谓向贼也争死敌者谓争勇死于前敌谓得于人心也】陵未没时使有来报汉公卿王侯皆奉觞上【市丈】寿【善曰史记曰陵至浚稽山使麾下骑陈步乐还以闻步乐召见道陵将得士死力上甚悦之　济曰言有使报汉谓报克捷也而羣臣皆喜陵之功故贺天子奉觞上寿谓喜宴上天子酒也】后数【史柱】日陵败书闻【向曰闻奏于天子也】主上爲之食不甘味听朝不怡【翰曰怡悦也】大臣忧惧不知所出【铣曰大臣相也】仆窃不自料其卑贱见主上惨怆怛【都割】悼【济曰忧病也】诚欲效其款款之愚【善曰款款忠实之貌向曰款款勤心款】以爲李陵素与士大夫絶甘分少【善曰孝经援神契曰母之于子絶少分甘宋均曰少则自絶甘则分之】能得人之【善本无之字】死力虽古之名将不能过也【翰曰味之甘者絶而不食食之少者必与众分而共也故得人死力也】身虽陷败彼观其意且欲得其当而报于汉【善曰张晏曰欲得相当也言欲立效以当罪而报汉防　良曰彼观犹观彼也言其意且欲取得其敌将报汉恩也当敌也】事已无可奈何其所摧败功亦足以暴【蒲沃】于天下矣【善曰谓摧破匈奴之兵其功足暴露见于天下　铣曰谓不得已　济曰言其得士卒死力苦战边亭屡摧败匈奴亦可以舒露于天下暴露也】仆怀欲陈之而未有路【向曰迁心怀此事欲陈于天子而未有便也】适会召问卽以此指推言陵之功【翰曰此指谓于上所述陵功】欲以广主上之意塞睚【鱼解】眦【柴懈】之辞【善曰言欲广主上之意及塞羣臣睚眦之辞　向曰广犹开也睚眦怒貌】未能尽明明主不晓以爲仆沮【才吕】贰师而爲李陵游说【税】遂下于理【善曰汉书曰初上遣贰师李广利出令陵爲助兵及陵与单于相値而贰师少功上以迁诬罔欲沮贰师而爲陵游说下迁腐刑郑礼记注曰理治狱官　良曰犹未能尽明说之而明王不晓察迁意也初天子遣贰师将军李广利陵爲将助兵及陵遇战而贰师无功天子乃以迁诬罔欲沮止贰师以成李陵而爲其游说遂下狱理谓狱官也】拳拳【丘辨】之忠终不能自列【善曰礼记子曰回得一善拳拳不失之矣郑曰拳拳捧持之貌说文曰列分解也　翰曰拳拳勤诚也列犹分也】因爲诬上卒从吏议【善曰言众吏议以爲诬上　翰曰有司以迁爲诬罔天子终从狱吏之议上谓天子也卒终也】家贫货赂不足以自赎【向曰法百金赎死罪而迁家无之】交游莫救视【善本无视字】左右亲近不爲一言身非木石独与法吏爲伍【铣曰伍对也】深幽囹圄之中谁可告愬者此眞少卿所亲见仆行事岂不然乎【济曰囹圄狱也】李陵旣生降頽【善本作隤】其家声而仆又佴【二】之蚕室【善曰苏林曰家世爲将有名陵降而隤之也顔师古曰隤坠也如淳曰佴次也若人相次也人志切今诸本作茸字苏林注景纪曰作密室广大如蚕室衞宏汉仪以爲置蚕宫今承诸法云诣蚕室与罪人从事主天下室者属少府顔监云茸推也人勇切推置蚕室之中　铣曰頽坏也頽坏家声谓陵祖考皆名将而乃降故也佴次也蚕室汉行割刑之室使其避风养创者言我又次之于此刑】重爲天下观笑悲夫悲夫【良曰爲天下所看而笑之】事未易一二爲俗人言也【翰曰言此二事难爲俗人委曲而言者谓俗人不知也未易谓难也一二谓委曲也】仆之先【五臣本有人字】非有【五臣本有所字】剖符丹书之功【善曰汉书曰汉初功臣剖符世爵又曰论功而定封讫于是申以丹书之信重以白马之盟　向曰先人谓迁父也剖符丹书皆汉之符契有功者执之迁言其父无此功也】文史星厯近乎卜祝之间固主上所戏弄倡优所畜【许六】流俗之所轻也【善曰说文倡乐也左氏传曰鲍氏之圉人爲优杜预曰俳优也　铣曰迁父爲太史掌知天文律厯卜筮祠祝之事爲天子所戏弄如倡优女乐所畜以爲调戏者故人俗之所轻也】假令仆伏法受诛若九牛亡一毛与蝼蚁何以异【善曰蝼蝼蛄也蚁蚍蜉也皆虫之微者故以自喻　济曰迁刑余虽不死假令受诛死若九牛亡失一毛不减其少命之轻贱与蝼蚁不殊盖恨俗所轻之也】而世俗【善本无俗字】又不能与【善本作与能】死节者次比【善本无次比二字　善曰与如也言时人以我之死又不如能死节者言死无益也良曰言世人轻我见诛死亦不知君之不明枉见罪谴不与死节王事者相比以哀惜也】特以爲智穷罪极不能自免卒就死耳何也【翰曰特独也免犹脱也卒终也言迁之死代人不知独以迁爲智力穷尽罪累重极不能自脱终就死耳何也者设疑以发下文也】素所自树立使然也【翰曰迁自恨之甚故假云皆自树立使然也】人固有一死死【善无下死字】或重于太山或轻于鸿毛用之所趣异也【善曰燕丹子荆轲谓太子曰烈士之节死有重于太山有轻于鸿毛者但问用之所在耳　铣曰人生必有一死若生不値明君不以义相及则命重于太山若遇明君临之以义命则轻如鸿毛故死则一也用之所归趣殊矣】太上不辱先其次不辱身【济曰太上谓第一也辱先谓不忠于君是辱先人祖考辱身谓忠于君君不见明察以见刑罚也】其次不辱理色【善曰理道理也　良曰理义理色顔色也】其次不辱辞令【善曰辞谓言辞令谓敎令　翰曰辞文辞令善也】其次屈【善本作诎字】体受辱【善曰诎体谓被缧系】其次易服受辱【善曰易服谓着赭衣　向曰易服谓尧画衣冠罪人服之是也】其次关木索【先各】被【皮义】棰【之蘂】楚受辱【善曰汉书曰棰长五尺说文曰捶以杖击也棰与捶同以之笞人同谓之棰楚棰楚皆杖木之名也　铣曰关木杻械索绳也以拘缚之也棰杖也楚荆也】其次剔【他狄】毛发婴金铁受辱【善曰谓髠钳也　济曰剔毛髪谓髠刑绕金铁谓鏁也婴绕也】其次毁肌肤断【短】支体受辱最下腐刑极矣【善曰谓肉刑也苏林曰宫刑腐臭故曰腐刑　良曰腐刑迁之所刑也极重也】传曰刑不上【市丈】大夫此言士节不可不勉励也【善曰礼记文也东方朔别传武帝问曰刑不上大夫何朔曰刑者所以止暴乱诛不义也大夫者天下表仪万人法则所以共承宗庙而安社稷也　翰曰传谓礼也刑不上于大夫之任天子必择贤者使居之天下仪表万人法则刑所以禁小人故不上大夫也士君子不可以不勉励】猛虎在深山百兽震恐及在槛穽之中摇尾而求食积威约之渐也【善曰周礼注曰穿地爲壍所以御禽兽其或超逾则陷焉尚书曰杜乃擭敜乃穽言威爲人制约渐积至此　铣曰槛圈也穽穿地爲坑以取猛兽也摇尾求食谓求矜以自免也迁自喻志节之士爲刑所加威力屈折也】故士【善本无士字】有画地爲牢势不可入削木爲吏议不可对定计于鲜【平声】也【善曰臣瓒曰以爲患吏刻暴虽以木爲吏期于不对此疾苛吏之辞也文颖曰未遇刑自杀爲鲜明也　铣曰牢狱也势不可入者谓形势不可入也吏狱官也不可对者不可辨也此恶苛刻也鲜明也言人当自决定计度于未萌以免于身不可对于狱吏也】今交手足受木索暴肌肤受榜【薄行】棰幽于圜墙之中【善曰广雅曰榜击也圜墙狱也周礼曰以圜土敎罢民　良曰暴露榜击也圜墙狱也】当此之时见狱吏则头抢【七良】地视徒隷则正惕息【济曰徒众也隷奴也言旣被拘系见众奴之类则正容惊惕喘息而以求自免】何者积威【五臣本作畏】约之势也【翰曰何爲如此者是积累畏惧制约之势使然也】及以至是言不辱者所谓彊顔耳曷足贵乎【向曰言人拘系至此而言不足爲辱者乃谓强爲厚顔何足贵也曷何也】且西伯伯也拘于羑里【善曰史记曰季歴卒子昌立是爲西伯西伯文王也崇侯虎谮西伯于殷纣曰西伯积善德诸侯皆向之将不利于帝纣乃囚西伯于羑里王制曰九州之长曰伯注曰伯长也　铣曰同善注羑里狱名】李斯相也具于【善本作于字】五刑【善曰史记曰李斯楚上蔡人也从荀卿学帝王之术入秦秦卒用其计二十余年竟幷天下以斯爲丞相二世立以郎中赵高之谮乃具斯五刑腰斩咸阳汉书刑法志曰汉兴之初其大辟尚有夷三族之令曰当三族者皆先劓斩左右趾笞杀之枭其首俎其骨肉于市其诽谤骂诅者又断舌故言具具谓五刑也　良曰李斯相秦爲赵高谮乃先行劓墨宫割膑等四刑而后大辟是具五刑也】淮隂王也受械于陈【善曰汉书曰韩信爲楚王都下邳信因行县邑陈兵出入人有上变告信欲反上闻患之用陈平谋僞游云梦信谒上于陈高祖令武士缚信载后车信曰果若人言狡兔死良狗烹上曰人告公反遂械信至雒阳赦以爲淮隂侯陈楚之西界也械谓桎梏也　济曰同善注陈犹徧也言杻械徧于身也】彭越张敖南面称孤系狱抵罪【善曰史记曰高祖立彭越爲梁王梁王称疾上使使掩捕梁王囚之洛阳汉书曰赵王张耳高祖五年薨子敖嗣立尚高祖长女鲁元公主七年高祖从平城过赵赵王旦暮自上食体甚卑有子壻之礼高祖箕踞骂詈甚慢之赵相贯高赵午说敖曰天下豪杰竝起能者先立今王事皇帝甚恭皇帝遇王无礼请爲杀之八年上从东垣过贯高等乃壁人柏人要之置厠上过欲宿心动问县名爲何曰柏人上曰柏人者迫于人遂去贯高怨家知其谋反告之于是逮捕赵玉诸反者赵午十余人皆自刎贯高独怒骂曰谁令公等爲之今王实无谋反槛车与诣长安高下狱曰吾属爲之王不知也　翰曰彭越梁王高祖将诛陈豨征兵于梁越称病上捕之囚于洛阳张敖嗣父耳爲王人告其反捕系之南面称孤者皆言爲诸侯也抵罪犹伏罪】绛侯诛诸吕权倾五伯囚于请【五臣本作淸字七净切】室【善曰史记曰绛侯周勃与陈平谋诛诸吕而立孝文汉书曰周勃爲丞相百余日上乃免丞相就国每河东尉守行县至绛勃自畏恐诛常披甲令家人持兵以自衞其后人有上书告勃欲反以廷尉捕治之汉书音义如淳曰请室请罪之室若今钟下也　向曰绛侯周勃也吕后崩诸吕欲危刘氏勃尽诛之立文帝五伯古之齐桓公晋文公之辈言绛侯权势倾之言盛于彼也后有告绛侯谋反者遂囚于淸室淸室囚人所也】魏其大将也衣赭衣【五臣本无下衣字】关三木【善曰三木在项及手足也汉书曰窦婴景帝时吴楚反拜婴爲大将军七国破封婴爲魏其侯坐灌夫骂丞相田蚡不敬遂论婴弃市周礼曰上罪梏拲而桎应劭汉书注曰在手曰梏两手同械曰拲在足曰桎韦昭曰梏两手合也梏音告拲音拱桎之栗切　铣曰魏其窦婴也赭赤色也罪人之服关穿三木谓杻械枷也】季布爲朱家钳奴【善曰汉书曰季布楚人也爲任侠有名项籍使爲将数窘汉王项籍灭高祖购求布千金敢舍匿者罪三族布匿于濮阳周氏周氏曰汉求将军急臣敢进计布许之乃髠钳布衣褐置广柳车中与其家僮数十人之鲁朱家卖之朱家心知季布也买置田舍乃之雒阳见汝隂滕公说曰季布何罪臣各爲其主耳君何不从容爲上言之滕公许诺侍闲果言如朱家事上乃赦布召见谢拜郎中　济曰同善注】灌夫受辱于居室【善曰汉书灌夫字仲孺颍隂人也爲太仆时坐与衞尉窦甫饮轻重不得徙爲燕相及窦婴失势两人相引重夫过丞相田蚡蚡曰吾欲与仲孺过魏其侯会孺有服夫曰将军乃肯幸临安敢以爲辞请语魏其侯张具将军旦日蚤临之蚡许诺夫以语婴婴益牛酒夜洒扫张具自旦候伺至日中蚡不来夫不怿夫乃自往迎之蚡尚卧驾往又徐行夫益怒遂以爲隙元光四年蚡取燕王女爲夫人太后诏曰列侯宗室皆往贺婴爲寿夫行酒至蚡蚡半膝席曰不能满觞夫怒乃嘻言曰将军贵人也毕之时蚡不肯行酒次至临汝侯灌贤方与程不识耳语又不避席夫无所发怒乃骂贤曰生毁程不识不直一钱今日长者爲寿乃效儿女曹呫嗫耳语蚡谓夫曰今众辱程将军仲孺独不爲李将军地乎夫曰今日斩头穴何知程李乎乃起蚡遂怒曰此吾骄灌夫罪也籍福起爲谢按夫项令谢夫愈怒不肯谢蚡乃麾骑缚夫置传舍长史曰今日召宗室有诏劾灌夫骂坐不敬系于居室如淳曰百官表居室爲保宫今守宫也　济曰丞相田蚡娶燕王女爲夫人太后诏列侯宗室皆往贺之灌夫爲丞相所怒乃缚之以其骂坐不敬系于居室居室田蚡所居之室也】此人皆身至王侯将相声闻邻国【向曰此人谓上从西伯下至灌夫九人也】及罪至罔加不能引决自裁在尘埃之中古今一体安在其不辱也【翰曰罔犹法也言不能引志决烈以自裁毁免在于拘执之中此古今一理人亦何在于不辱也尘埃犹拘系也安何也】由此言之勇怯势也彊弱形也审矣何足怪乎【善曰孙子兵法曰治乱数也勇怯势也强弱形也　向曰勇怯彊弱皆形势也势彊则勇形弱则怯此亦人情共所知亦何怪也】夫人不能早【善本有自字】裁绳墨之外【铣曰言不能自裁早至亡灭以出狱吏绳墨之外】以稍陵迟至于鞭棰之间乃欲引节斯不亦远乎【济曰不能早自裁以出绳墨而稍迟疑则至鞭杖欲引节槩此不亦远于知几】古人所以重施刑于【五臣本无于】大夫者殆爲此也【良曰重犹难也言大夫明于事理故难加刑近爲此汚辱殆近也】夫人情【五臣本无情】莫不贪生恶死念父母顾妻子至激于义理者不然乃有所不得已也【善曰言激于义理者则不念父母顾妻子也　翰曰至于感激义理者则不贪生念顾者义不得已也】今仆不幸早失父母无兄弟之亲独身孤立少卿视仆于妻子何如哉【善曰言己轻妻子故反问之　向曰言父母兄弟已丧无可念矣视我于妻子如何哉言何足顾也】且勇者不必死节【善曰言勇烈之人不必死于名节也造次自裁耳　铣曰勇者不必知义理故不必爲人死节】怯夫慕义何处不勉焉【善曰言怯夫慕义以自立名何处不勉于死哉言皆勉励自杀　良曰慕分义者虽怯夫必勉力焉】仆虽怯懦欲苟活亦颇识去就之分矣何至自沈溺缧【力追】绁【五臣本作緤思列切】之辱哉【善曰孔安国曰缧绁墨索也绁挛也所以拘罪人　济曰缧緤谓拘系也言我亦识去就何至自沈此辱盖欲成先人之业故未能死也】且夫臧获婢妾由能引决况仆之不得已乎【善曰晋灼曰臧获败敌所破虏爲奴隷韦昭曰善人以婢爲妻生子曰获奴以善人爲妻生子曰臧荆扬海岱淮济之间骂奴曰获齐之北鄙燕之北郊凡人男而归婢谓之臧女而归奴谓之获皆异方骂奴婢之丑称也翰曰荆扬淮海之间呼奴爲臧呼婢爲获言此卑贱之流或有引决自杀者况我不得已言当须自杀也】所以隐忍苟活幽【五臣本作函音含】于【五臣本无于】粪土之中而不辞者恨私心有所不尽鄙陋【向曰不借于生名者粪土中也言不辞粪土之中者恨于私心有所不尽鄙陋谓修史也】没世而文采【善本作彩】不表于后世也【善曰论语曰君子疾没世而名不称　济曰没死也死于此代文章之事不见于后世采事表见也】古者富贵而名【五臣本无名】磨【善本作手】灭不可胜记唯倜傥非常之人称焉【善曰广雅曰倜傥卓异也　翰曰迁将述史记云古之富贵名皆磨灭不可胜记而尽述之唯奇才高远之人乃称之也】盖文王【五臣本作西伯二字】拘而演周易【善曰周易曰易之兴也当文王与纣之事邪又曰作易者其有忧患邪史记本纪曰崇侯谮西伯于殷纣曰西伯积善累德诸侯皆向之将有不利于帝纣乃囚西伯于羑里西伯演易之八卦爲六十四地理志曰河内汤隂有羑里城西伯所拘韦昭曰羑音酉仓颉篇曰演引之也　良曰演广也】仲尼戹而作春秋【善曰史记孔子曰吾道不行矣何以自见于后世哉乃约鲁史而作春秋　铣曰孔子戹于陈蔡还作春秋】屈原放逐乃赋离骚【善曰史记曰屈原名平楚之同姓爲楚怀王左司徒博文强志敏于辞令王甚任之上官大夫与之同列心害其能怀王使原爲宪令原草藁未定上官大夫见而欲夺之不与因谗之曰王使屈原爲令众莫不知每令出平伐其功以爲非我莫能爲也王怒而疎之平病听之不聪作离骚经　良曰原事怀王遭放逐乃作离骚歌以讽之也】左丘失明厥有国语【善曰汉书曰国语左丘明着失明未详　良曰左丘左丘明也失明谓无目也厥其也】孙子膑【毗忍】脚兵法修列【善曰史记曰孙膑与庞涓俱学兵法涓事魏惠王自以爲能不及膑乃隂使人召膑膑至涓恐其贤于己则以法刑断其两足而黥之欲隐勿见齐使者田忌善客待之于是田忌进孙子于威王威王问兵法而师之其后魏伐赵赵急请救于齐齐威王欲将膑膑曰刑余之人不可于是乃以田忌爲将而孙子爲师居辎车中主爲计谋田忌从之魏果去邯郸与齐战于桂陵大破魏军　济曰孙膑与庞涓俱学兵法涓旣事魏使人召膑膑至恐其贤于己乃刑断其两足而黥之刑断足曰膑也因此时皆呼爲孙膑修作列美也】不韦迁蜀世传吕览【善曰史记曰吕不韦大贾人也庄襄王卽位三年薨太子政立爲王尊不韦爲相国号仲父当是时魏有信陵楚有春申赵有平原齐有孟尝皆下士嘉宾以相倾吕不韦以秦之强大受其厚遇乃致食客三千人是时诸侯多辩士如荀卿之徒著书布于天下不韦乃使其客八人着所闻集论爲八览十二纪三十余万言以爲备天下之物古今之事号曰吕氏春秋布咸阳市门悬千金其上延诸侯游士宾客有能增损一字与千金及始皇帝壮太后通不韦恐祸及己私求嫪毐爲舍人诈令以腐罪告之遂得侍太后与太后通九年人告嫪毐实非宦者下吏治之得情实事连相国秦王恐其爲变乃赐不韦书曰君何功于秦秦封君河南食十万戸君何亲于秦号称仲父后与家属徙处蜀飮鸩而死翰曰秦始皇迁吕不韦于蜀于是著书以爲八览六论十二纪名吕氏春秋而代传读之言览者谓八览】
　　韩非囚秦说难孤愤【善曰史记曰韩非者韩之公子也见韩稍弱以书谏王王不能用非心廉直不容于邪枉之臣观往者得失之变故作孤愤五蠧说难十余万言秦王见孤愤五蠧之书曰嗟乎寡人得见此人与游死不恨矣李斯曰此韩非所著书秦因急攻韩韩乃遣非使秦秦王悦之未信用李斯姚贾毁之曰韩非韩之诸公子也今王欲幷诸侯非终爲韩不爲秦此人情也今王不用久畱不归之此自遗患也不如以过法诛之秦王以爲然下吏治非李斯使人遗药使自杀韩非欲自陈不得见秦王后悔之使人赦而非己死矣说难孤愤韩子之篇名也　翰曰韩非入秦爲李斯毁之下狱而非先着孤愤说难十余万言秦王悦之此乃书奏秦王后李斯方毁之下狱非囚而后作也迁但取比类以有才不见用而遭刑也】诗三百篇大底【音指】贤圣【善本作圣贤】发愤之所爲【于僞】作也【善曰论语曰诗三百孔安国曰篇之大数也尔雅曰底致也　向曰底致也言诗三百篇此大雅之致而圣贤发愤之所作也】此人皆意有所【善本无所】郁结不得通其道故述往事思来者【善曰言故述往前行事思今将来人知己之志翰曰述往古兴亡贤愚之事思来者以作戒也】　乃【五臣本作及】如左丘无目孙子断【丁管】足终不可用退而论书策以舒其愤思垂空文以自见【善曰空文谓文章也自见己情　济曰策卽兵法也言身遭刑余不堪爲用是垂空文以自见其志也】仆窃不逊近自托于无能之辞【善曰论语子曰唯女子与小人爲难养也近之则不逊　济曰逊顺也言我不顺于古人志谦也近自托愤思于不才之辞无能犹不才也】网罗天下放失旧闻【向曰言网罗天下放弃亡失之文旧闻谓先贤所传而闻之也】略考其事综其终始【铣曰考量综理也言所述史记略量古人行事理其终始也】稽其成败兴坏之纪【翰曰稽考坏亡纪记也】上计轩辕下至于兹【翰曰轩辕黄帝也于兹汉武也】爲十表本纪十二书八章世家三十列传七十凡百三十篇【济曰史记凡一百三十卷】亦欲以究天人【五臣作地】之际通古今之变成一家之言【向曰究尽也谓人事成败天文地理亦可以尽天地之际通古今之变也】草创未就会遭此祸【良曰草创制作会逢也言作史记未成遭此刑矣】惜其不成是以【善无是字以作己】就极刑而无愠色【铣曰当被刑时惜所述作未成故就此刑而无恨色不然亦自我而死也】仆诚已【善作以】着此书藏之【善作诸】名山【良曰言当时无圣人可以示之故深藏之名山】传之其人通邑大都【善曰其人谓与己同志者也　济曰其人谓若知音人者通邑大也言冀传大邑都也】则仆偿前辱之责【良曰偿还也迁耻辱前刑负责于国今史且成可以还于所负也】虽万被戮岂有悔哉【向曰虽万度被刑戮亦无悔恨矣】然此可爲智者道难爲俗人言也【铣曰俗人不知难爲言之】且负下未易居下流多谤议【善曰负累之下未易可居论语曰君子恶居下流而讪上者　铣曰且负忠义之节而爲臣下者其地不易居下流至贱左右邪佞多生谤议君则信也】仆以口【五臣本作此】语遇遭此祸【翰曰此语忠义之语论李陵功也】重【逐用】爲鄕里所戮【善本无戮】笑【翰曰朝廷以辱笑是一也爲鄕党辱笑是重也戮辱也】以汚【乌卧】辱先人亦何面目复上父母之【善本无之】丘墓乎虽累百世垢弥甚耳【铣曰垢秽也】是以肠一日而九廻【翰曰忧思廻复于心肠一日至九九数之极也】居则忽忽若有所亡出则不知其所往【善曰庄子鲁哀公问仲尼曰衞有恶人焉曰哀骀佗去寡人而行寡人恤焉若有亡也庚桑子曰吾闻至人尸居环堵之室不知所如往　铣曰忽忽愁乱貌亡失也不知所往忧而心迷也】每念斯耻汗未尝不发背霑衣也【良曰斯耻谓被刑也】身直爲闺閤之臣宁得自引【善本有于】深藏岩穴邪【济曰闺閤臣阉官引出也】故且从俗浮沈与时俯仰以通其狂惑【善曰鬻子曰吾闻之于政也知善不行者谓之狂知恶不改者谓之惑夫狂与惑圣人之戒也　济曰随时吉凶高下以生也浮吉沈凶俯下仰高也狂惑谓小人也言将顺从与之通游焉】今少卿乃敎以推贤进士无乃与【五臣本无与】仆私心刺【力割】谬【五臣本从糸密救切】乎【向曰刺戾也缪误也与我心戾误不同也】今虽欲自雕琢曼【音万】辞以自饰【善曰如淳曰曼美也战国策苏秦曰夫从人饰辩曼辞高生之节行　铣同善注】无益于俗不信【铣曰虽欲自饰其美恐益爲人俗所不信也】秪【善本作适】足取辱耳【良曰耳辞也】要【一召】之死日然后是非乃定【翰曰迁自言及死后名誉流于千载也要及也】书不能悉意【五臣本有故】略陈固陋【翰曰固犹鄙也】谨再拜
　　报孙会宗书
　　杨子幼【善曰汉书云杨恽字子幼华隂人以才能称誉爲常侍骑与太仆戴长乐相失坐事免爲庶人恽见已失爵位遂卽归家闲居自治产业起室以财自娱岁余友人安定太守西河孙会宗与恽书诫谏之言大臣废退当杜门惶惧爲可怜之意不当治产业通宾客有称誉恽乃作此书报之　济曰同善注恽见废内怀不服其后有日蚀之变人告恽骄奢不悔过日蚀之咎此人所致下廷尉按验又得与会宗书宣帝恶之遂腰斩之】
　　恽材朽行【五臣作行朽】秽文质无所底【音旨　善曰论语曰文质彬彬然后君子包氏曰彬彬文质相半之貌也　铣曰底致也】幸赖先人余业得备宿衞【翰曰先人余业谓恽父敞爲丞相也常侍散骑宿衞官人也故此言之】遭遇时变以获爵位【善曰汉书曰霍氏谋反恽先闻知霍氏伏诛恽封爲平通侯　向曰霍氏伏诛此曰时变也恽以此有功】终非其任卒与祸会【良曰非其任者谦也祸会谓见废也卒亦终也】足下哀其愚蒙赐书敎督以所不及殷勤甚厚【善曰尔雅曰督正也铣曰蒙暗督正也所不及谓智所不能及】然窃恨足下不【五臣本无不】深惟其终始而猥随俗之毁誉也【济曰惟思也猥犹曲也言其深思事之终始乃曲随俗中相毁誉也】言鄙陋之愚心则若逆指而文过【善曰言逆会宗之指自文饰已之过论语子曰小人之过也必文孔安国曰文饰其过不言实也　翰曰谓会宗曲随毁誉有书见责恽故言鄙陋愚心以报答此理又如逆会宗指意以恽爲文饰其过】默而息乎【善本作默而自守】恐违孔氏各言尔志之义【善曰论语曰颜渊季路侍子曰盍各言尔志翰曰若默息不言则违孔子各言尔志之义】故敢略陈其愚唯君子察焉【向曰君子谓会宗】恽家方隆盛时乘朱轮者十人【善曰二千石皆得乘朱轮　铣曰谓父敞爲丞相也朱轮以丹漆涂车毂十人谓宗族十人乘之也】位在列卿爵爲通侯摠领从官与【去声】闻政事【善曰应劭曰旧曰彻侯避武帝讳故爲通言其功德通于王室也从天子侍从官也　济曰摠领羣官之长与闻国家政事】曾不能以此时有所建明以宣德化【翰曰建立也言不能有所立明正之道以宣布天子德化】又不能与羣僚同心幷力陪辅朝廷之遗忘【音望　向曰僚官陪助辅正也言又不与羣僚同心幷力助朝廷遗忘阙失之事】己负窃位素飱之责久矣【善曰论语曰臧文仲其窃位者欤知柳下惠之贤而不与立毛诗曰彼君子兮不素飡兮　铣曰窃偷也素犹空也言不能宣化辅遗是偷安官位食天子之禄也已负此责久矣】怀禄贪势不能自退【善曰曾子曰君子不安贵位不怀厚禄】遂遭变故横被口语身幽北阙妻子满狱【善曰口语卽戴长乐所告也如淳汉书注曰上韦者于公车有不如法者以付北军尉北军尉以法罚之杨恽上书遂幽北阙公车门所在也　良曰变故口语谓见废也恽禁在北阙不在常禁人之所谓帝宫内】当此之时自以夷灭不足以塞责【善曰史记曰司马欣谓章邯曰赵高欲以法诛将军塞责　济曰夷杀塞止也】岂意【善本无意】得全【善本有其】首领复奉先人之丘墓乎【善曰左氏传宋公曰若以大夫之灵得保首领以没于地】伏惟圣主之恩不可胜量【音良惟思也】君子游道乐以忘忧【善曰史记曰陈平游道日广论语曰乐以忘忧　向曰游无欲之道】小人全躯说以忘罪【善曰楚辞曰与波上下偷以全吾躯兮铣曰躯身也忘罪谓悦乐忘昔日之罪】窃自思【善本无思】念过己大矣行己亏矣长爲农夫以没世矣【良曰没终也】是故身率妻子戮力耕桑【善曰国语曰戮力一心】灌园治产以给公上【善曰苏林汉书注曰充县官之赋敛济曰治执作也公君也以给君上之赋税谓免官爲庶人故也】不意当复用此【五臣本有以】爲讥议也【五臣本无也翰曰言不意会宗以治产业起宅室以财自娱爲讥谤之议也】夫人情所不能止者圣人弗【五臣作不】禁【向曰人之情好不可止者故虽圣人弗可禁也】故君父至尊亲送其终也【五臣本无也】有时而旣【善曰终谓终没也旣尽也张晏汉书注曰丧不过三年臣见放逐降居三月复初　铣曰旣尽也言君父至尊然臣亲送其终亦已掩圹其哀有时而尽也】臣之得罪已三年矣田家作苦岁时伏腊【善曰汉书曰秦缪公作伏祠孟康曰六月伏日也风俗通礼传曰夏曰嘉平殷曰淸祀周曰大蜡故改爲腊】烹羊炰羔斗酒自劳【良曰恽自谓也上言亲送其终有时哀尽况我得罪已三年矣田家之作多所勤劳之苦伏腊岁节以劳宴爲乐焉烹煮炰炙也】家本秦也能爲秦声【翰曰谓作乐也秦声击缶也】妇赵女也雅善鼓琴【五臣本作瑟】奴婢歌者数人酒后耳热仰天抚缶而呼呜呜【善曰应劭汉书注曰缶瓦器也秦人击之以节歌李斯上书曰击瓮扣缶而呼呜呜快耳者眞秦声也　济曰缶乐器陶土爲之呜呜声也】其诗曰田彼南山芜秽不治种一顷豆落而爲萁【善曰张晏汉书注曰山高在阳人君之象也芜秽不治朝廷荒乱也一顷百亩以喻百官也言豆者贞直之物零落在野喻己见放弃也萁曲而不直言朝臣皆谄谀也臣瓒按田彼南山芜秽不治言于王朝而遇民乱也种一顷豆落而爲萁虽尽忠効节徒劳而无获也　向曰田作也南山阳地而膏腴以喻其君　良曰喻朝政乱也　铣曰一顷百亩也喻百官也萁豆茎也言百官无才若豆零落不实空有茎而无益于时用也】人生行乐耳须富贵何时【向曰须待也言国旣无道但当行乐欲待富贵职位亦何时也言不可求之】是日也拂衣而喜奋袖低昂【五臣本作卬】顿足起舞【向曰奋举也低卬高下也】诚淫荒无【五臣本有一】度不知其不可也【铣曰乐之极也不知此事不可爲但适性而已】恽幸有余禄【五臣本作力】方【五臣本无方】籴贱贩贵逐什一之利【善曰什一谓十中之一也尚书大传曰王者十一而税　良曰籴其时之贱者乘贵而出之十分中取一分利也贩易也】此贾竖之事汚【乌卧】辱之处恽亲行之【济曰贾贾卖也竖小人也求利则爲汚辱之处】下流之人众毁所归不寒而栗【善曰言处下流爲众恶毁所举　翰曰我在下流之中众人毁声所归集不寒而怀战栗言惧也】虽雅知恽者犹随风而靡尚何称誉之有【善曰楚辞曰世从容而变化随风靡而成行　向曰雅知者谓会宗也言会宗犹复随口如风之靡草亦何求称善之誉哉谓会宗书敎其求誉之故乃答之】董生不云乎明明求仁义常恐不能化民【五臣本作人】者卿【五臣本无卿】大夫之意也明明求财利常恐之【五臣本无之】困乏者庶人之事也【善曰汉书董仲舒对策曰夫皇皇求财利常恐匮乏者庶人之意也皇皇求仁义常恐不能化人者大夫之意也铣曰董仲舒对策文也求仁义之人以居位常恐不堪化理天下此大夫之意】故道不同不相爲谋【翰曰大夫庶人道不同也我亦与子殊矣】今子尚安得以卿大夫之制而责仆哉【善曰论语曰道不同不相爲谋言今我亲行贾竖之事安得责我卿大夫之制乎　济曰谓复爲庶人也】夫西河魏土文侯所兴有段干木田子方之遗风凛然皆有节防知去就之分【善曰史记李克谓翟璜曰魏成子东得子夏田子方段干木此三人者君皆师之　良曰西河会宗居处也魏文侯所兴段干木田子方皆淸素节槩之人言会宗当得其遗风知去就之分理凛然高远貌也】顷者足下离旧土【善曰谓去西河】临安定安定山谷之间昆夷【五臣作戎】旧壤子弟贪鄙岂习俗之移人哉【善曰毛诗曰文王西有昆夷之患北有猃狁之难郑曰昆夷西戎也言岂随怀安贪鄙之俗而移人之本性哉　向曰昆戎西戎也其人子弟多贪鄙之性如子有节槩淸素之风岂能使鄙俗习子之风而移其人心乎言我志亦不可迁也】于今乃睹【五臣本作覩丁古切】子之志矣方当盛汉之隆愿勉旃无多谈【翰曰勉彊旃之也言愿子彊爲国家之事无多谈以忧及我也】
　　论盛孝章书
　　孔文举【善曰与魏太祖虞预会稽典录曰盛宪字孝章器量雅伟举孝廉补尚书郎迁吴郡太守以疾去官孙策平定吴会诛其英豪宪素有名策深忌之初宪与少府孔融善忧其不免祸乃与曹公书由是征爲都尉诏命未至果爲权所害子匡奔魏位至征东司马　翰曰是书与魏太祖曹操也会稽典录云盛宪字孝章会稽人也汉末爲吴郡太守孙策定江东以宪江东首望恐人归之囚禁欲杀之故融作书论之欲使曹公致书于吴以救之书未致已诛矣初盛宪爲台郎路逢童子容貌非常宪怪而问之答曰鲁国孔融时年十余岁宪以爲异乃载归与之言知其奇才便结爲兄弟升堂见亲也】
　　岁月不居时节如流【善曰国语文姜曰日月不居人谁不安傅毅诗曰徂年如流尠兹暇日】五十之年忽焉已至公爲始满融又过二【善曰公谓曹操言公年始满五十融过于二岁也　向曰公曹也始满五十过二谓五十二】海内知识零落殆尽【铣曰零落死也殆近也】惟【善本有有】会稽盛孝章尚存【五臣本作在】其人困于孙氏妻孥湮没【善曰毛诗曰乐尔妻孥孔安国尚书大传曰孥子也　良曰孙氏谓策也孥子也湮没谓丧亡也】单孑独立【济曰无右臂曰孑言无援助如无右臂】孤危愁苦若使忧能伤人此子不得复【善本无复】永年矣春秋传曰诸侯有相灭亡者桓公不能救则桓公耻之【善曰公羊传曰邢亡孰亡之盖狄灭也曷爲不言狄灭之爲桓公讳也曷爲爲桓公讳上无天子下无方伯天下诸侯有相灭亡者桓公不能救则桓公耻之　翰曰齐桓公也时桓公爲诸侯长故有相灭亡者必救之不救则耻弱也言曹公雄霸比于桓公欲使救盛宪于吴故云此】今孝章实丈夫之雄也天下谈士依以扬声【向曰孝章好士故天下谈文史之士皆依倚孝章以发扬美声】而身不免于幽执【善本作絷】命不期于旦夕【铣曰幽执囚也不期朝夕言欲将见杀也】是【善本无是】吾祖不当复论损益之友而朱穆所以絶交也【善曰论语子曰益者三友损者三友汉书曰朱穆感世浇薄莫尚敦厚着絶交论以矫之　良曰吾祖谓孔子融是二十一代孙朱穆着絶交论讥时人浇薄于交道也言今孝章有此困戹若不救之是无损益之友而有浇薄之讥】公诚能驰一介之使加咫尺之书【善曰左氏传晋行人子员对郑王子伯骈曰君有楚命不使一介行李告于寡君汉书广武君曰发一乘之使奉咫尺之书　济曰一介谓单使也长八寸曰咫言加短书以言之则可不假多】则孝章可致友道可矣【五臣本作也　向曰可致可至大】今之少年喜谤前辈或能讥平【皮柄切善本从言】孝章【翰曰平议也言讥议孝章得失也】孝章要【一召】爲有天下大名九牧之人所共称叹【善曰九牧犹九州也左氏传王孙满曰贡金九牧孙卿子曰文王鉴于殷纣此其所以伐殷王而受九牧　铣曰要盛也孝章虽爲少年谤议然盛爲有天下大贤之名九州牧伯皆共称叹】燕君市骏马之骨非欲以骋道里乃当以招絶足也【善曰战国策郭隗谓燕昭王曰臣闻古之人君有市千里马者三年而不得于是遣使者赍千金之货将市于他国未至而千里之马已死使者乃以五百金买死马之骨以归其君大怒曰所求者本不市死马何故损金市死马乎将诛之使者对曰死马尚市之况生者乎天下必知君之好也马将至矣于是朞年而千里马至者三焉　良曰此则非欲骋道里盖欲以招远近之骏足也言孝章纵非贤良可收天下名望以救之必知公好贤贤人必至而用之余同善注】惟公匡复汉室宗社将絶又能正之正之之【善本无一之】术实须得贤【向曰正犹继也言汉室危乱宗社将絶公能匡正复其帝位而继之继之之术实须得贤人而共佐成之】珠玉无踁【胡定】而自至者以人好之也况贤者之有足乎【善曰韩诗外传曰盖胥谓晋平公曰珠出于海玉出于山无足而至者好之也士有足而不至者君不好也　铣曰踁足也珠玉远在深山广海且无足而至者时君好之故也况贤人者有足而君王好之而不来者乎】昭王筑台以尊郭隗隗虽小才而逢大遇竟能发明主之至心故乐毅自魏往剧辛自赵往邹衍自齐往【善曰史记曰燕昭王于破燕之后卑身厚币以礼贤者谓郭隗曰齐因孤之国乱而袭破燕孤知国小力少不足以报然诚得贤士与共图以雪先王之雠也愿先生视可者得身事之隗曰王必欲致士先从隗始况贤于隗者岂远千里哉于是昭王爲隗改筑宫而师事之乐毅自魏往邹衍自齐往剧辛自赵往　翰曰同善注乃破齐国威震诸侯】向【善本作向字】使郭隗倒悬而王不解【居蟹】临溺【善本作难】而王不拯则士亦将高翔远引【以刃】莫有北首【音兽】燕路者矣【善曰孟子曰当今之时万乘之国行仁政民悦而归之犹解倒悬也又曰今燕虐其人而王征之人以爲将拯己于水火之中也汉书广武君曰牛酒以享士大夫北首燕路　济曰向若郭隗勤诚虽如倒悬之急而王不爲解急临在沈溺又不拯济则贤士亦将以远去无有北向燕路者赖王贤明好贤之至乃得羣贤也引去首向也】凡所称引自公所知而复【五臣本无复】有云者欲公崇笃斯义也【善本无也　铣曰称引谓称引古义自曹公所知而我复云欲公崇厚招贤之义也笃厚也斯义招贤之义】因表不悉【良曰言因孝章以表见志不尽所怀也悉尽也】
　　爲幽州牧与彭宠书
　　朱叔元【善曰范后汉书曰朱浮字叔元沛国萧人也初从世祖爲大司马主簿迁偏将军从破邯郸后乃爲大将军幽州牧守蓟城浮少有才能颇欲励正风迹收士心辟召州中涿郡王岑之属以爲从军事及王莽时故吏二千石皆引置幕府乃多发诸郡仓谷赡其妻子渔阳太守以爲天下未定不宜多置官属以费军实不从其令浮密奏宠遣吏迎妻而不迎其母又受货贿杀害友人多聚兵谷意计难量宠旣积怨闻遂大怒举兵攻浮浮以书责之　翰曰同善注后爲大司空坐事赐死也】
　　盖闻智者顺【五臣本作愼】时而谋愚者逆理而动常窃悲京城太叔以不知足而无贤辅卒自弃于郑也【善曰左氏传曰郑武公生庄公及共叔段姜氏爱共叔段欲立之亟请于武公公弗许及庄公卽位爲之请制公曰制岩邑也虢叔死焉佗邑唯命请京使居之谓之京城太叔旣而太叔令西鄙北鄙贰于己公子吕曰国不堪贰君将若之何公曰不义不昵厚将崩太叔完聚缮甲兵具卒乘将袭郑公闻其期曰可矣命子封帅车二百乘以伐京京叛太叔段段入于鄢公伐诸鄢五月辛丑太叔出奔共书曰郑伯克段于鄢　向曰同善注太叔出奔是自弃于郑也】伯通以名字典郡有佐命之功临民【五臣本作人】亲职爱惜仓库【善曰名字谓声誉远闻也汉书曰陈遵刘竦俱著名字李陵报苏武书曰其余佐命立功之士铣曰伯通彭宠字名字谓声誉也典郡谓太守也佐命天子命也】而浮秉征伐之任欲
　　权时救急二者皆爲国耳【善曰言朱浮所以招致宾客者此亦权时救急也　翰曰秉执也】卽疑浮相谮何不诣阙自陈而爲族灭【善本作灭族】之计乎【良曰言宠疑浮以引置王莽故吏而有异心欲以此相谮于主上何不诣天子阙下自陈说所由起兵作逆爲诛夷之事】朝廷之于伯通恩亦厚矣委以大郡任以威武事有柱石之寄情同子孙之亲【善曰蔡邕独断云朝廷者不敢指斥君故言朝廷汉书大司农田延年谓霍光曰将军爲国柱石翰曰朝廷天子也柱石如屋下柱石然受重寄之义】匹夫媵【以证】母尚能致命一飡【善曰左氏宣公二年传曰初赵宣子畋于首山见灵辄饿问其病对曰不食三日矣食之舍其半问之曰宦三年矣未知母之存否今近焉请以遗使尽之而爲之箪食与肉旣而与爲公介灵公比以赵盾骤谏伏甲将攻杀之灵辄乃倒防以御之又战国策曰楚王伐中山中山君亡有二人荷戈而从之中山君顾二人曰子何爲者对曰昔臣之父尝饿且死君舍飡以餔臣父臣之父且死曰中山君有事汝必赴之是以今来死君之难中山君曰以一杯羮而亡国以一飡而获二死士媵母未详　向曰匹夫媵母皆卑贱无识之人言此无识之人有感一飡之惠尚能致死命以报惠也】岂有身带三绶职典大邦而不顾恩义生心外叛者乎【善曰三绶者古人兼官者一官一绶也范后汉书曰更始使谒者韩鸿持节徇北州承制得专拜二千石以下鸿至蓟以宠鄕闾故人相见大喜拜宠偏将军行渔阳太守世祖又以书招宠宠乃发步骑三千人归世祖世祖承制封建忠侯赐号大将军　铣曰言宠身带三官绂绶服饰也大邦渔阳也　良曰言匹夫之类尚感恩惠而宠受天子厚恩深义心生背叛也】伯通与吏民语何以爲顔行步拜起何以爲容【济曰言其不顾恩义而爲背叛朝夕与人言辞拜起岂不厚顔】坐卧念之何以爲心【翰曰言岂不内愧也】引镜窥影【善本作景】何以【五臣本无以】施眉目【向曰窥见影也言其引镜见影岂不耻哉】举厝【五臣本作措】建功何以爲人【铣曰举措犹进退也建立也言进退自思受主厚恩乃欲立功自建何以爲人生于天地间也】惜乎弃休令之嘉名造枭【古尧】鸱【昌夷】之逆谋【良曰休美令善嘉顺也枭鸱不孝鸟也先食母而后飞以喻逆臣子也】捐传叶之庆祚【良曰言光武封宠爲建忠侯可传后叶子孙庆善福祚也】招破败之重灾【翰曰谓谋逆必见破败也】高论尧舜之道不忍桀纣之性生爲世笑死爲愚鬼不亦哀乎【向曰言宠爲叛逆常高论尧舜之美道而不弃桀纣之恶性故生死可哀】伯通与耿侠游俱起佐命同被【皮义】国恩【善曰范后汉书曰吴汉说宠从世祖会上谷太守耿况亦使功曹寇恂诣宠结谋共归世祖又曰况字侠游铣曰上谷太守耿况字侠游与宠俱起义心佐光武之命】侠游谦让【五臣本作议】屡有
　　降挹之言而伯通自伐以爲功高天下【善曰仓颉篇曰挹损也孔安国尚书传曰自功曰伐　良曰降挹臣伏也而伯通心怀不义自矜恃其功以爲高于天下也自矜功曰伐】往时辽东有豕生子白头异而献之行至河东见羣豕皆白怀慙而还若以子之功【善本有高】论于朝廷则爲辽东豕也【善曰白头豕未详　向曰辽东人以白头豕爲奇异献之天子　翰曰言宠自矜伐其功以爲天下第一朝廷之人如宠功者不少异如辽东之豕自以爲异】今乃愚妄自比六国【善曰张晏汉书注曰齐燕楚韩赵魏　向曰时伯通自号国爲燕故自比于昔者六国之时】六国之时其势各盛廓土数千里胜兵将百万【铣曰廓开也胜彊也将犹近有也】故能据国相持多歴年所【良曰所数也】今天下几里列郡几城【济曰几者假设问辞言今天下广于六国时而爲一家】奈何以区区渔阳而结怨天子【善曰区区言小也公羊传曰司马子反谓楚王曰以区区之宋犹有不欺之臣　翰曰区区小貌结怨天子谓怨光武不以故旧礼接之而以羣臣礼待故怨此而反】此犹河滨之人【善本作民】捧土以塞孟津多见其不知量也【善曰论语曰叔孙武叔毁仲尼子贡曰仲尼日月也无得而逾焉人虽欲自絶其何伤于日月乎多见其不知量也　向曰孟津河流也以一捧之土塞之难矣而人多见此人不知事宜不量其力亦如宠以一小郡欲结怨以敌天下之心也】方今天下适定海内愿安士无贤不肖皆乐【力各】立名于世【铣曰不肖愚也皆欢乐而立忠义之名于时也世谓时世也】而伯通独中风狂走自捐盛时【良曰言宠之叛逆如病者中风而徒狂走无所成事终自弃死不见汉之盛时】内听娇妇之失计外信谗邪之谀言【善曰东观汉记曰浮密奏宠上征之宠旣自疑其妻劝宠无应征今渔阳大郡兵马众多奈何爲人所奏而弃此去宠与所亲信吏计议吏皆怨浮劝宠止不应征　济曰宠常与妻度计军国事谀虚也】长爲羣后恶法永爲功臣鉴戒岂不误哉【善曰或本云永爲羣后恶法今检范晔后汉书有此一句然东观汉记亦载此书大意虽同辞旨全别盖录事者取舍有详略矣　翰曰宠爲叛逆必见诛戮则爲同时立功之臣指之以爲见恶而戒身也实爲误我鉴见也】定海内者无私雠勿以前事自疑【向曰言光武不计私雠宠勿以前事有过惧诛疑而不改逆归顺也】愿畱意顾老母少【五臣作幼】弟【铣曰若叛逆见诛必害老母幼弟愿畱意改节以顾母弟】凡举事无爲亲厚者所痛【良曰不义而死于亲厚故痛之】而爲见雠者所快【善曰范后汉书曰宠斋独在便室苍头子密等三人因宠卧寐共缚着牀又以宠命呼其妻妻入大惊昏夜后解宠手令作记告城门将军云今遣子密等至子后兰卿所速开门出勿稽畱之书成卽斩宠及妻头置囊中便持记驰出城因以诣阙封爲不义侯　济曰后见诛斩爲雠者所快也】
　　爲曹洪与魏文帝书【善曰魏志曰曹洪字子廉太祖从弟也】
　　陈孔璋【善曰陈琳集曰琳爲曹洪与文帝牋文帝集序曰上平定汉中族父都护还书与余盛称彼方土地形势观其辞如陈琳所叙爲也　向曰曹洪字子廉文帝从父琳爲之作书报文帝文帝观其辞知琳所爲】
　　十一月五日洪白前初破贼情侈【善本作奓】意奢说事颇过【古卧】其实【翰曰破贼情喜放奢侈说事过实贼谓破蜀将张鲁也】得九月二十日书【善曰得文帝书】读之喜笑把玩无厌亦欲令陈琳作报琳顷多事不能得爲【良曰言琳公事多】念欲远以爲欢故自竭老夫之思【善曰左氏传赵孟曰老夫罪戾是惧　铣曰曹洪不工爲文辞多令人所欢弄故云自竭其思念使文帝爲欢也】辞多不可一二粗【徂古】举大纲以当谈笑【济曰一二委曲也】汉中地形实有险固四岳三涂皆不及也【善曰左氏传司马侯曰四岳三涂九州之险也杜预曰东岳岱南岳衡西岳华北岳恒三涂在河南陆浑县南　向曰汉中谓蜀也四岳四方之岳三涂山名】彼有精甲数万临高守要一夫【善本作人】挥防万人【善本作夫】不得进【善曰汉书朱买臣曰一人守险千人不得上　翰曰彼谓蜀山】而我军过之若骇鲸之决细网奔兕之触鲁缟【古老】未足以喻其易【善曰汉书韩安国曰彊弩之末力不能入鲁缟音义曰缟曲阜之地俗善作之尤爲轻细故以喻之尔雅曰缯之细者曰缟　铣曰骇惊也鲸大鱼也长千里细网鱼网也鲁缟细缯也言我军过彼险固若大鱼之破密网奔兕之触细缯其破甚易犹未足爲喻言更易也兕猛兽也】虽云王者之师有征无战【善曰汉书淮南王安上书曰臣闻天子之兵有征伐而罪者不敢拒战也】不义而彊【其良】古人【五臣本作今】常有【善曰左氏传叔向谓赵孟曰不义而彊其毙必速　良曰不义谓逆也言逆臣常有】故唐虞之世蛮夷猾夏【善曰尚书舜典曰咎繇蛮夷猾夏寇贼奸宄　翰曰猾乱也夏谓中国】周宣之盛亦雠大邦诗书叹载言其难也【善注同　翰曰言夷狄大国之雠敌也诗云蠢尔蛮荆大邦爲雠书云蛮夷猾夏寇贼奸宄此爲诗书所叹载也皆谓其难敌也】斯皆凭阻恃远故使其然是以察兹地势谓爲中才处之殆难仓卒【善曰司马迁报任少卿书曰夫中才之人事有关于宦竖者莫不伤气　铣曰察蜀之地势言中庸处之难以急取也殆近也仓卒谓急速也】来命陈彼妖惑之罪序王师旷荡之德岂不信然【善曰文帝答洪书曰今鲁包凶邪之心肆蛊惑之政天兵神拊师徒无暴樵牧不临　向曰来命谓文帝书陈彼贼妖惑之罪旷荡威大也岂不信然谓岂不如此也】是夏殷所以丧苗扈所以毙【婢袂反　善曰尚书帝曰咨禹惟时有苗弗率汝徂征又曰啓与有扈战于甘之野　良曰夏殷桀纣也无道所以丧亡苗有苗不归舜舜命禹讨之扈氏威侮五行竝爲暴乱故以见毙毙死也】我之所以克彼之所以败也【翰曰有道则胜无道则败克胜也】不然商周何以不敌哉【善曰左氏传鬬廉曰师克在和不在众商周之不敌君之所闻也　济曰商纣也周武王也言若非有道伐无道不然则纣与武王何以不敌也盖爲纣无道故然】昔鬼方聋昧崇虎【五臣本作虐】谗凶殷辛暴虐三者皆下科也然高宗有三年之征文王有退修之军盟【音孟】津有再驾之役【善曰三科之中此等爲下科周易曰高宗伐鬼方三年克之左氏传曰子鱼言于宋公曰文王闻崇德乱伐之军三旬而不降退而修德复伐之因垒而降尚书曰惟十有三年武王克殷又曰一月戊午师渡孟津　向曰鬼方匈奴也聋昧言其自不分别是非也崇侯虎纣之臣好谗邪也殷辛纣也此三者皆下等也武王伐纣至于孟津而还归是再驾役难也】然后殪【音翳】戎胜殷有此武功焉【善本无焉字　善曰尚书曰天乃大命文王殪戎殷诞受厥命　铣曰殪一也武王旣退盟津之师然后一服戎衣而胜殷纣成此武功也】未【善本作焉】有星流景集飚奋【善本作夺】霆击长驱山河朝至暮捷若今者也【五臣本作焉　善曰战国策曰乐毅轻卒锐兵长驱至齐　良曰焉何也星流景集飚举霆击言疾速也古之圣贤皆积年岁以克敌何有疾速长驱山河之间朝至暮胜若今日之盛威也景日影飚风奋举捷胜也】由此观之彼固不逮下愚则中才之守不然明矣【善曰彼张鲁也下愚指鬼方等　翰曰彼谓张鲁也逮及也有德则全无道则灭由此见之则张鲁固不及下愚之人则又知中才守险不如此则明矣不然犹不如此也】在中才则谓不然【善曰若中才守之则不可得也】而来示乃以爲彼之恶稔虽有孙田墨牦【力而】犹无所救窃又疑焉【善曰文帝答曹洪书曰今鲁罪兼苗桀恶稔厉莽纵使宋翟妙机械之巧田单骋奔牛之诳孙吴勒八阵之变犹无益也向曰来示谓来书也稔积也孙孙武田田单墨墨翟牦禽滑牦言来书乃至以爲张鲁恶积虽有田单奔牛】
　　【之智墨翟妙巧之道禽滑牦之辩无所救之又将疑此理爲不然也】何者【济曰自发问上文所疑将述其理】古之用兵敌国虽乱尚有贤人则不伐也是故三仁未去武王还师【善曰论语曰微子去之箕子爲之奴比干谏而死孔子曰殷有三仁焉史记曰周武王东观兵于盟津诸侯皆曰纣可伐矣武王曰未知天命未可也乃还师闻杀王子比干囚箕子于是曰殷有重罪不可不伐　铣曰三仁谓殷三人微子箕子比干是也武王欲伐纣闻此三人在朝武王乃还兵也】宫奇在虞晋不加戎【善曰左氏传曰晋侯假道于虞以伐虢宫之奇諌曰虢虞之表也虢亡虞必从之谚所谓辅车相依唇亾齿寒其虞虢之谓乎弗听宫之奇以其族行曰虞不腊矣在此行也不再举矣　铣曰宫之奇虞之贤臣晋欲伐虞以宫之奇在朝而不加兵】季梁【五臣本作良】犹在彊楚挫谋【善曰左氏传曰楚王侵随随使少师董成鬬伯比言于楚子曰吾不得志于汉东也我则使然我张吾三军而被吾甲兵以武临之汉东之国随爲大随张必弃小国小国离楚之利也请羸师以张之熊率且比曰季梁在何益注曰季梁随贤臣也　铣曰季梁随贤臣也楚将伐随知季梁在而不爲伐挫止也】曁至众贤奔绌【勑律】三国爲墟明其无道有人犹可救也【翰曰曁至也众贤谓上三仁及宫之奇季梁也三国谓殷虞随也及至此三国不用此众贤之谋奔绌于外而三国已亡故无道有贤人可救也墟谓丘墟无人矣】且夫墨子之守萦带爲垣高不可登折箸爲械坚不可入【善曰墨子曰公输爲云梯必取宋于是见公输九设攻城之机变墨子九距之公输般之攻城械尽子墨子之守圉有余公输般出而曰吾知所以距子矣吾不言子墨子亦曰吾知子之所以距我者吾不言之王问其故子墨子曰公输子之意不过欲杀臣杀臣宋莫能守乃可攻也然臣之弟子禽滑牦三百人已持守圉之器在宋城上而待楚宼矣虽杀臣不能絶也楚王曰善吾请无攻　向曰公输子爲云梯将以攻宋墨翟闻之乃往解衣带绕以爲城以箸爲械公输之攻械已尽矣而墨子之守不可入言其有道而妙也萦绕垣城也械战军器名】若乃距阳平据石门【善曰周地图记曰襃谷西有古阳平关刘渊林蜀都赋注曰石门在汉中之西　向曰阳平古关名石门古鎭名竝在蜀】摅八阵之列【善曰杂兵书曰八阵一曰方阵二曰圆阵三曰牡阵四曰牝阵五曰冲阵六曰轮阵七曰浮沮阵八曰鴈行阵　向曰摅布骋驰也八阵谓孙吴兵法】骋奔牛之权【善曰史记曰田单爲将军破燕城时以千余牛爲绛缯衣画以五防龙文束兵刃于角灌脂束苇于尾烧之凿城数十穴夜纵牛壮士五千人随其后牛尾爇怒而奔燕军夜大惊牛尾炬火光明燿燕军视之皆龙文所触尽死伤五千人因衔枚击之而城中鼓噪从之老弱皆击铜器爲声声动天地燕军大骇败走齐人遂夷杀其将骑劫燕军大乱奔走齐人追亡逐北所过城邑叛燕归田单而齐七十余城皆复爲齐乃迎襄王于莒　向曰田单守卽墨城爲燕军所攻单乃率城牛千余头画以五色爲龙文横致刃于角束苇草灌油括于牛尾火烧之凿城爲穴夜纵牛出壮士五千人随其后牛惊痛而怒奔突燕军燕人惊乱死伤无数】焉【一干】肯土崩鱼烂哉【善曰汉书徐乐上书曰臣闻天下之患在于土崩公羊传曰其言梁亡何自亡也鱼烂而亡何休注曰鱼烂自内发　向曰言张鲁若距关鎭复用孙吴之法以布行列又用田单之权智何肯溃败也土崩鱼烂谓溃败也】设令守无巧拙皆可攀附则公输已陵宋城乐毅已拔卽墨矣【济曰设令据守之人无有巧拙不由贤愚则其攻城者皆可攀附而上之则公输已上于宋城乐毅已拔齐于卽墨矣卽墨城名】墨翟之术何称田单之智何贵老夫不敏未之前闻【善曰左氏传赵孟曰老夫罪戾是惧礼记檀弓曰我未之前闻　向曰不敏犹不达也文帝言用贤智不救无道之国我未之闻于前古也】盖闻过高唐者效王豹之讴【一侯切　善曰孟子淳于髠曰昔王豹处淇而西河善讴緜驹处高唐而齐右善歌按此文当过高唐者效緜驹之歌但文人用之误　翰曰高唐齐邑也善歌者緜驹居是焉而齐右之人皆善爲歌者言风俗染人王豹亦善歌者居淇今云过故高唐效王豹之讴歌也】游睢【息惟】涣者学藻缋之防【善曰陈畱记曰襄邑涣水出其南睢水经其北传云睢涣之间出文章故其黼黻絺绣日月华虫以奉于宗庙御服焉　翰曰睢涣二水名其处人能织藻缋防绮有游于此者亦将学其风土所爲也】间自入益部仰司马扬王之【善本无之】遗风有子胜斐然之志【善曰司马相如扬雄王襃也墨子曰二三子复于子墨子曰告子胜仁子墨子曰未必然也告子爲仁犹跂以爲长偃以爲广不可久也论语曰吾党之小子狂简斐然成章　翰曰我近自入益部乃亦仰司马长卿扬雄王襃之遗风将述文辞也间犹近也子胜犹小子也斐然彊进之貌】故颇奋文辞异于他日怪乃轻其家丘谓爲倩【七靖】人是何言欤【善曰邴原别传曰原游学诣孙菘菘曰君以郑君而舍之以郑君爲东家丘也原曰君以郑君爲东家丘以仆爲西家愚夫邪　铣曰颇少奋发也他日谓旧日也乃汝也鲁人不识孔丘圣人乃云我东家丘者吾知之矣言轻孔丘也言汝轻我如东家丘谓我文辞皆倩人所作是何言欤怪辞也】夫騄【绿】骥垂耳于【善本有林】坰牧【善本无牧】鸿雀戢翼于污【音乌】池【善曰吊屈原曰骥垂两耳服盐车尔雅曰野外谓之林林外谓之坰周礼有牧田鸿雀鸟之通称也毛诗曰鸳鸯在梁戢其左翼列子杨朱谓梁王曰鸿鴈高飞不集污池　良曰騄骥良马也垂耳谓未效用其力故耳垂也坰牧野外也鸿雀大鸟也戢敛也污池小水也】防之者固以爲园囿之凡鸟外廏之下乘也【善曰谷梁传晋荀息曰君何不以屈产之乘借道乎公曰此晋国之宝也荀息曰取之中廏置之外廏　济曰防轻也廏育马所】及其【善本无其】整兰筋挥劲翮【善曰相马经云一筋从中出谓之兰筋中者目上陷如井字兰筋竖者千里　向曰兰筋马筋节坚者千里足也】陵厉淸浮顾眄【善本作盼】千里岂可谓其借翰于晨风假足于六驳【补角】哉【善曰尔雅曰晨风鹯也毛诗曰隰有六驳毛苌曰駮如马锯牙食虎豹　向曰厉高也陵高淸浮鸿也顾眄千里马也言此亦可谓高飞远逝岂可借翰于六驳之骏乎晨风鹯也六驳马名】恐犹未信丘言必大噱【其略】也洪白【善曰孟康汉书注曰丘空也此虽假孔子名而实以空爲戏也或无丘言二字汉书曰赵季诸侍中皆谈笑大噱说文曰噱大笑也　翰曰丘虚噱笑也】
　　文选巻四十一
　　钦定四库全书
　　文选巻四十二
　　梁　昭　明　太　子　萧　统　编
　　唐李善吕延济刘良张铣吕向李周翰注
　　书中
　　爲曹公作书与孙权【善曰吴书曰孙策初与魏武俱事汉策薨周瑜鲁肃谏权曰将军承父兄余资兼六郡之众兵精粮多何区区而受制于人也权遂据江东西连蜀汉与刘备和亲故作书与权望得来同事汉也】
　　阮元瑜【善曰魏志曰阮瑀字元瑜宏才卓逸不羣于俗太祖爲司空召爲军谋祭酒又管记室书檄多瑀所作又转丞相仓曹属卒文章志曰陈畱人也　良曰同善注初孙策与曹公俱事汉后孙氏割据江东称吴王曹公与此书说以祸福令归事汉孙权策之弟】
　　离絶以来于今三年无一日而忘前好亦【五臣本无亦】犹姻媾之义恩情已深违异之恨中间尚浅也【善曰尔雅曰壻之父曰姻妇之父曰婚毛诗笺曰重婚曰媾吴志曰策幷江东曹公力未能逞且欲抚之乃以弟女配策小弟匡又爲子章取贲女皆礼辟策弟权翊又命扬州刺史严象举茂才　铣曰犹如也言姻媾之义亦如旧不移曹公以弟女配策之弟匡又爲子章取孙贲女言所以违异而恨者恨中间连事结好相知日浅旋卽离絶矣】孤怀此心君岂同哉【济曰孤曹公自称岂同谓岂不同也】每览古今所由改趣【向曰言人心所由有改趣向者】因缘侵辱或起瑕衅【善本作舋】心忿意【五臣作气】危用成大变【善曰心旣忿恨意不自安　翰曰因事缘情有所侵夺耻辱乃起瑕衅者心有怨忿心气危勇用成大变变乱也谓下韩信】若韩信伤心于失楚彭宠积望于无异【善曰汉书曰高祖徙信爲楚王后以爲淮隂侯信知汉畏其能称疾不朝由此日怨陈豨反高祖自将往信隂使人之豨所而与家臣谋夜诈赦诸官徒奴欲发兵袭吕后太子范后汉书曰光武至蓟彭宠上谒自负功德光武接之不能满以此怀不平光武知之以问幽州牧朱浮浮对曰陛下昔倚爲北道主人宠谓至当延閤握手交欢竝坐今旣不然所以失望也　良曰韩信爲楚王人告信反高祖乃徙爲淮隂侯信因此遂反是伤心失楚也初光武以彭宠爲渔阳太守大将军恃功高欲帝以殊礼待之及后见上上临之与羣臣无异乃怀怨望遂反叛也】卢绾嫌畏于已隙英布忧迫于情漏此事之缘也【善曰汉书曰上立卢绾爲燕王初上如邯郸击陈豨燕王卢绾亦击其东北豨使王黄求救于匈奴绾亦使其臣张胜于匈奴胜至胡燕王臧荼子衍亡在胡见胜曰公何不令燕且缓豨而与胡和事寛得长王燕胜以爲然乃令匈奴兵击燕绾疑胜与胡反上书请族胜胜还报具道所以爲者绾寤逎诈论他人以脱胜家属使得爲匈奴间而隂使范齐之豨所欲令连兵无决汉旣斩豨其禆将降言燕王绾使范齐通谋豨所上使使召绾绾称病于是上曰绾果反矣乃遣樊哙伐燕又曰黥布爲淮南王汉诛梁王彭越盛其醢以徧赐诸侯至淮南王王大恐隂令人部聚兵伺旁郡警急贲赫爲布中大夫上变言布谋反有端可先未发诛也淮南王疑其上言国隂事汉使又来颇有所验遂族赫家发兵反　铣曰同善注此皆事之缘情而爲之反也】孤与将军恩如骨肉【向曰将军谓孙权也骨肉兄弟也】割授江南不属本州岂若淮隂捐旧之恨【善曰扬州旧属江南江南之地尽属焉今魏徙扬州于寿春而孙权全有江南之地故不属本州也江都图经曰江西寿春属魏魏扬州刺史鎭寿春捐旧或爲捐夺误也　翰曰本州本朝也言权旣授江南之地汉又不夺其国令不属本朝以爲阻絶岂若高祖夺韩信之国捐弃旧情以致于怨恨乎盖自逆臣道也淮隂韩信也】抑遏刘馥相厚益隆宁放【方往】朱浮显露之奏【善曰魏志曰刘馥字元頴沛国人也太祖方有袁绍之难谓馥可任以东南之事遂爲扬州刺史后汉书曰朱浮爲幽州牧奏渔阳守彭宠多买兵器不迎母宠遂反　济曰遏絶宁岂放学也寿州刺史刘馥每请伐吴而曹公常遏絶不许盖相厚之情崇也渔阳太守彭宠见光武有怨色光武知之以问幽州牧朱浮浮曰宠恃功欲握手交欢今旣不然故怨矣曹公自言与权相厚岂学朱浮明露进言于天子以论权非乎奏谓进言于天子】无匿张胜贷【他改】故之变【善曰张胜有故于胡卢绾匿之而加恩贷也贷或爲贰　良曰张胜燕王卢绾之臣也同前段善注绾疑胜与胡反上书请族杀胜胜还报绾前意绾乃诈论他事以脱胜家属此爲匿藏张胜而恩贷之故以爲乱变言权无此皆是自爲之也】匪有隂构贲【音肥】赫之告【铣曰淮南王英布阴谋反叛其大夫贲赫告之】固非燕王淮南之舋也【向曰言非与卢绾英布同事】而忍絶王命明弃硕交实爲佞人所构会也【五臣本无也字　善曰史记苏秦谓齐王曰此弃仇雠而得石交者也硕与石古字通论语子曰远佞人　翰曰王命谓天子之命硕交谓朋友也曹公相属言权所以絶命弃交实爲谄佞之人所构作会合也当非权独成也】夫似是之言莫不动听因形设象易爲变观【古乱反　善曰战国策曰曾参杀人人有告曽参母母不信又有人告之母又不信须臾又有人告之母乃投杼而起　济曰乃佞人之言皆似是加以辩利故能动听因形势以设比象故易改观心必信而爲之者多也】示之以祸难激之以耻辱大【五臣本无大】丈夫雄心能无愤发【五臣作发愤　善曰吴志曰周瑜云受制于人岂与南面称孤同哉　济曰辩佞之人相示以祸难之理动以辱耻之恶则雄心能无发愤】昔苏秦说韩羞以牛后韩王按劒作色而怒虽兵折【舌】地割犹不爲悔人之情也【善曰战国策苏秦爲楚合从说韩王曰臣闻鄙谚曰宁爲鸡尸不爲牛从今西面交臂而臣事秦何以异于牛从也夫以大王之贤也挟彊韩之名臣窃爲大王羞之韩王忿然作色攘臂按劒仰天曰寡人虽死其不事秦延叔坚战国策注曰尸鸡中主也从牛子也从或爲后非也　向曰苏秦说韩王云宁爲鸡口不爲牛后今交臂事秦何异牛后乎以大王之贤有牛后之名窃爲大王羞之韩王作色攘臂曰寡人虽死不能事秦当是时韩王虽兵败地割亦不悔此辩佞巧辞以发怒其情也折犹败也】仁君年壮气盛绪信所嬖【辟计反　善曰楚辞曰窃悲申包胥之气盛宋均诗纬注曰绪业也　铣曰仁君权也相敬之辞壮少也气勇气也緖顺嬖宠也言权年少勇气方盛顺信所宠之臣也】旣惧患至兼怀忿恨【翰曰患谓敌国之患难也忿恨谓恨敌国之未灭也】不能复远度【大各】孤心近虑事势【济曰孤心谓曹公之心】遂赍【孑夷】见薄之决计秉飜然之成议【良曰赍持也秉执也言权持相轻薄之决计执飜然高飞之成议议谓众言】加刘备相扇扬事结舋连推而行之【善曰周易曰推而行之存乎通　向曰刘备蜀帝也权与之结好聘问相通以爲影援舋罪也相推而行行不臣也】想畅本心不愿于此也【铣曰畅通也言我想通孙权本心不愿此事刘备扇扬而成】孤以【善本作之】薄德位高任重幸蒙国朝将泰之运【翰曰往属汉朝丧乱今幸将欲泰平也运会也】荡【五臣本作荡】平天下怀集异类【善曰家语注曰异类夷狄也　良曰荡除也言我除天下逆乱四方夷狄怀德而来也异类谓夷狄】喜得全功长享其福而姻亲坐离厚援生隙【善曰汉书谷永曰因而生隙　向曰姻亲厚援皆谓权也谓相援护也隙雠也】常恐海内多以相责以爲老夫包【善本作苞】藏祸心隂有郑武取胡之诈【善曰左氏传赵孟曰老夫罪戾是惧焉能恤远又曰楚公子围聘于郑郑使行人子羽与之言曰大国无乃包藏祸心以图之韩子曰昔者郑武公伐胡先以其子妻胡君以娱其意因而问于羣臣曰吾所用兵谁可伐者大夫关其思对曰胡可武公怒而戮之曰胡兄弟之国也子言伐之何胡君闻之以郑亲已遂不备郑郑人袭胡取之也　济曰海内天下也老夫曹公自谓昔者郑武公伐胡先以其子妻胡君以定其意其后羣臣言伐胡者杀之曰胡兄弟之国也何以谓伐之胡于是谓郑之亲于已遂不备郑郑于是袭取也曹公与孙氏亲姻恐天下相责望谓我包藏祸心有此谋之诈也】乃使仁君飜然自絶【铣曰言权恐我隂有诈谋飜然高举遂自与我阻絶】以是忿忿怀慙反侧常思除弃小事更申前好【善曰小事忿恨前好谓婚姻　翰曰小事谓战争】二族俱荣流祚后嗣【良曰二族谓曹孙也】以明雅素中诚之效【济曰雅素犹平生也诚心效勤也】抱怀数年未得散意【向曰抱此申好之怀三以上曰数】昔赤壁之役遭离疫气烧船自还以避恶地非周瑜水军所能抑挫也江陵之守物尽谷殚无所复据徙民还师又非瑜之所能败也【善曰赤壁地名在荆州下吴志曰曹公临荆州权遣周瑜程普爲左右督各领万人与刘备俱进遇于赤壁大破曹公军烧其余船引退士卒饥疫死者大半备瑜等复追至南郡公遂北还畱曹仁于江陵瑜仁相守岁余所杀伤甚众仁委城走　铣曰赤壁同善注曹公此时以避恶地非瑜抑挫者耻言败也赤壁谓江岸赤也役难也　翰曰江陵同善注又云物尽谷殚移人还师非瑜侵败之亦谬矣物谓军资也殚尽徙移侵陵也】荆土本非已有我尽与君冀取【五臣无取】其余非相侵肌肤有所割损也【善曰言荆州之土非我之分今尽以与君实冀取余地耳列子孟孙阳谓禽子曰有侵若肌肤获万金者若爲之乎曰爲之　向曰荆本非吴分谓属蜀也我与君谓曹仁弃城而走其地入吴也慕望益权国之地故曰冀其余也非相侵割者言无伤于孤也冀望也】思计此变无伤于孤何必自遂于此不复还之【善曰言我尚冀君之余地何必荆州之土不复还我哉　良曰我思计权此变乱亦无伤我权何必自遂其志迷于臣子之道不复远悔其心】高帝设爵以延田横光武指河而誓朱鲔【荣美】君之负累【力瑞】岂如二子是以至情愿闻德音【善曰汉书高帝纪曰初田横攻彭越项羽已灭横惧诛与宾客亡入海上恐其久爲乱遣使赦横曰横来大者王小者侯谢承后汉书曰光武攻洛阳朱鲔守之上令岑彭说鲔曰赤眉已得长安更始爲胡殷所反害今公谁爲守乎鲔曰大司徒被害鲔与其谋诚知罪深不敢降耳彭还白上上谓彭复往明晓之夫建大事不忌小怨今降官爵可保况诛罚乎上指水曰河水在此吾不食言毛诗曰彼美孟姜德音不忘　铣曰高帝曰横来大者王小者侯以其设爵以延引也余同善注言权负罪累何如二人也岂犹何也是以曹公见田朱之事故愿敎孙权归汉之言德音犹美誉】往年在谯新造舟船取足自载以竝【善本作至】九江贵欲观湖【五臣本无湖】漅【士交反又子小】之形定江滨之民耳非有深入攻战之计也【善本无也善曰魏志曰建安十四年二月军至谯作轻舟治水军自涡入淮出肥水吴志曰初曹公恐江滨郡县爲权所略微令内移转相警备自庐江九江蕲春广陵十余万皆东渡江江西遂虚合肥以南唯有皖城裴松之吴志注曰漅祖了切　济曰谯国名载乘也九江江流有九也漅湖名初曹公恐江滨郡县爲吴所略当移其人居也故曹公观其形而安定之非有攻吴之计】将恐议者大爲己荣自谓策得长无西患重以此故未肯廻情【善曰左氏传楚子曰安人之乱以爲已荣　翰曰是时江西戸十余万渡江入吴恐权之君臣议者大爲已国之荣以自得长无汉患重以此事当未肯廻情事汉也西患谓汉也】然智者之虑虑于未形达者所规规于未兆【善曰金匮曰明者见于未萌智避危于无形向曰达谓达理者规度兆见也】是故子胥知姑苏之有麋鹿辅果识智伯之爲赵禽【善曰汉书伍被谓淮南王曰昔伍子胥谏吴王曰臣今见麋鹿游姑苏之台也越絶书曰姑苏台名夫差所造高见三百里战国策曰智伯与韩魏围赵于晋阳张孟谈隂见韩魏之君曰智伯伐赵赵亡则二君爲之次二君乃与孟谈隂约夜遣人入晋阳智果见二君说智伯曰二主色动而变必背君矣不如杀之智伯曰不可智果见言之不听出便易姓爲辅氏　济曰吴王不用伍子胥之谏子胥知吴王之必亡故子胥曰臣恐麋鹿游姑苏之台言国亡荒废故爲麋鹿所游姑苏吴台名智伯晋卿也专权彊盛请地于赵赵不与之因韩魏共围晋阳韩魏反之于外赵应于内智伯弟智果必知其兄爲赵所摛乃改姓辅氏而智伯遂亡此乃虑未形度未兆也】穆生谢病以免楚难邹阳北游不同吴祸【善曰汉书曰云云同济注　济曰穆生者汉楚王戊门下客穆生不嗜酒王常设醴后忘设之穆生曰可逝矣上意怠也穆生乃谢病免而去邹阳事吴王濞濞谋反屡谏不纳乃北游梁孝王后楚王吴王竝与七国连反诛也穆生邹阳皆不见祸难此亦虑未形度未兆也】此四士者岂圣人哉徒通变思深以微知著耳【善曰范子计然曰见微知著良曰四士谓子胥辅果穆生邹阳也此戒权通变以归汉也】以君之明观孤术数量【良】君所据相计土地岂势少力乏不能远举割江之表晏安而已哉甚未然也【五臣本无也　翰曰相计土地人力我岂少乏不能远举兵甲割彼江外晏然怀毒者哉甚未然者言能取也】若恃水战临江塞要欲令王师终不得渡亦未必也【向曰但论顺逆不在要险故云亦未必也】夫水战千里情巧【口孝】万端【铣曰谓水战之情巧】越爲三军吴曾不御汉潜夏阳魏豹不意江河虽广其长难衞也【善曰左氏传曰越子伐吴吴子御之笠泽夹水而陈越子爲左右勾卒使夜或左或右鼓噪而进吴师分以御之越子以三军潜涉当吴中军而鼓之吴师大乱遂败之汉书曰韩信爲左丞相进击魏王豹魏王豹盛兵蒲坂塞临晋信乃益爲疑兵陈船欲渡至于临晋而伏兵从夏阳以木甖渡军袭安邑魏王豹惊张兵逆信遂虏豹而归　翰曰伐吴同善注　铣曰韩信同善注　向曰言江河虽阔长远难爲衞护亦不可恃也广阔也】凡事有宜不得尽言【良曰事有权时逐其所爲之此不得尽言也】将修旧好而张形势更无以【五臣本作爲】威胁重敌人之心【善本无之心二字　善曰重威重也言以威重迫胁敌人　济曰曹公言所以致此言者将修旧故之好乃张心事之形势更似以威相胁重生敌人疑阻之心也敌人谓权也】然有所恐恐书无益何则往者军逼而自引还今日在远而兴慰纳辞逊意狭谓其力尽适以增骄【善曰从心】不足相动【向曰赤壁自引军还而吴以爲胜我已有傲志今复在远而或起慰问之书以纳勤诚而辞顺意小亦谓尽力恐恃赤壁之役适以増骄不足相动也】但明效古当自图之耳【翰曰但明古人之义当自谋之效学图谋也】昔淮南信左吴之策【善本有汉】隗嚻纳王元之言彭宠受亲吏之计三夫不寤终爲世笑【善曰汉书曰淮南王安谋反日夜与左吴等按舆地图部署兵所从出入范后汉书曰隗嚻字季孟天水人更始乱嚻亡归天水招聚其众自称西州上将军遣子恂诣阙嚻将王元说嚻曰天水完富天下士马最彊元请一丸泥东封函谷此万世一时也嚻心然元计遂反东观汉记曰朱浮密奏宠上征之宠旣自疑其妻劝宠无应征今渔阳大郡兵马众多奈何爲人所奏而弃此去宠与所亲信吏计议吏皆怨浮劝宠止不应征详在前卷朱叔元书　铣曰同善注此三人皆不寤事理以见亡灭爲时人所笑也】梁王不受诡胜窦融斥逐张二贤旣觉福亦随之愿仁【善本无仁】君少畱意焉【善曰汉书曰梁孝王怨袁盎乃与羊胜公孙诡之属隂使人刺杀袁盎天子意梁逐贼果梁使之遣使覆按梁事捕公孙诡羊胜皆匿王后宫韩安国泣谏王王乃令出之胜诡皆自杀梁王使韩安国因长公主谢上怒稍解范后汉书曰窦融字周公扶风人也行西河五大郡大将军事遥闻光武卽位心欲东向隗嚻使辩士张游说西河曰今各据土宇与陇蜀合从高可爲六国下不失尉佗融召豪杰计议遂决策东向奉书献马光武赐融玺绶爲凉州牧封安丰侯后迁大司空　翰曰梁孝王不受谓出之余同善注二贤梁王窦融也旣觉觉其事理也愿权畱意察前事思祸福也】若能内取子布外击刘备【善曰吴志曰张昭字子布　良曰张子布吴臣也权委以文武内外之事取谓杀也】以效赤心用复前好【五臣本有者】则江表之任长以相付高位重爵坦然可观【济曰坦然寛也】上令圣朝无东顾之劳下令百姓保安全之福【向曰谓不兴兵甲也】君享其荣孤受其利岂不快哉【向曰谓享荣受利二好俱修也】若忽至诚以处侥幸婉彼二人忍不【善本作不忍】加罪所谓小人之仁大人【善本作仁】之贼大雅之人不【五臣无不】肯爲此也【善曰婉犹亲爱也二人刘备张昭也韩子曰行小忠则大忠之贼也班固汉书赞曰大雅卓尔不羣河间献王近之矣　铣曰忽迷婉亲也二人谓刘备张子布也言孙权亲此二人不忍加罪则爲小人也若海内之人以起兵甲是害大仁道也贼害也大雅谓君子也】若怜子布愿言俱存亦能倾心去恨顺君之情更与【五臣本作以】从事取其后善【善曰史记曰王温舒徙诸名祸猾吏与从事广雅曰从行也　翰曰若欲归汉怜子布不忍加罪愿与俱来我亦能倾心除去宿恨顺权之情更以子布从事任用于朝取其后善亦掩前恶】但禽刘备亦足爲效开设二者审处一焉【向曰效功也开设二者设内取子布外击备一也若怜子布但禽刘备是二也此二者审详处置其一计也】闻荆扬诸将竝得降者【良曰荆扬州汉将得吴降者】皆言交州爲君所执豫章距命不承执事【善曰吴志曰孙辅字国仪假节交州刺史遣使与曹公相闻事觉权幽絷之数岁卒又曰刘繇字正礼避乱淮浦诏遣爲扬州刺史繇不敢之州遂南保豫章　济曰吴交州刺史遣使通曹公权觉之执而囚焉又扬州刺史刘正礼济江保豫章以距权命不承吴执事之故也】疫旱竝行人兵损减各求进军其言云云【铣曰谓吴遭疫旱人兵损减汉将各求进军乘弊击吴云云谓辞多略而不能载也】孤闻此言未以爲悦【良曰谓忧人不济故不悦】然道路旣远降者难信幸人之灾君子不爲【善曰左氏传曰秦饥使乞籴于晋晋人弗与庆郑曰背施无亲幸灾不仁　翰曰未信有降者自谦之意也言吴有旱疫之灾若乘遇此敝以袭于人君子所不爲也我亦不许诸将进军幸犹遇也】且又百姓国家之有加怀区区乐欲崇和庶几明德来见昭副不劳而定于孤益贵【良曰言加意区区然以忧百姓庶几犹愼望明德谓孙权言我冀君来昭然爲副贰言不劳兵马而得君来是于孤更益贵也】是故案兵守次遣书致意古者兵交使在其中愿仁君及孤虚心廻意【善曰左氏传曰晋栾书伐郑郑使伯蠲行成晋人杀之非礼也兵交使在其间可也　铣曰案止也守次不前也言止兵守道而不前也古者虽兵相交而通使往还必在中及孤谓思恩及我也虚心谓寛心能容纳众善之言】是【善本无是】以应诗人补衮之叹而愼周易牵复之义【善注同　济曰诗云衮职有阙仲山甫补之衮冕君之上服也仲山甫补之善补过言权若来降是补前过矣易云牵复吉言相引复归顺道以爲善也牵引也】濯鳞淸流飞翼天衢良时在兹勗之而已【良曰言若去逆归顺宴游明时爵禄荣美亦如龙鱼濯鳞于淸流之水如鸟飞翼于高天之衢路来降之时正在此日勗勉而己】
　　与梁【善本无梁】朝歌令吴质书【善曰典略曰质爲朝歌长大军西征太子南在
　　孟津小城与质书汉书曰魏郡有朝歌县】
　　魏文帝【翰曰朝歌县名时文帝爲魏王太子在盟津小城与质此书】
　　五月二【善本无二】十八日丕白季重无恙【善曰尔雅曰恙忧也　向曰丕文帝名季重吴质字也恙忧也言无忧者犹言季重安否】涂路虽局官守有限【善曰小雅曰局近也孟子曰吾闻有官守者不得其职则去】愿言之怀良不可任【善曰毛诗曰愿言思子杜预左氏传注曰任当也　济曰愿言谓相思也良犹实也任堪也】足下所理【善作治】僻左书问致简益用增劳【良曰谓质所理朝歌僻左远路书问难以致见故增劳也简见也】每念昔日南皮之游诚不可忘旣妙思六经逍遥百氏【善曰汉书渤海郡有南皮县庄子孔子谓老耼曰丘治诗书礼乐易春秋六经自以爲久矣淮南子曰百家异说各有所由　翰曰南皮县名文帝尝与质同游焉】弹碁间设终以六博【五臣本作博奕　善曰艺经曰碁正弹法二人对局白黑碁各六枚先列碁相当更先控三弹不得各去控一碁先补角世说曰弹碁出魏宫大体以巾角拂碁子也　向曰弹碁博奕竝戏玩之事】高谈娱心哀筝顺耳【铣曰娱乐也哀筝谓筝声淸也所欲别今故云顺耳】驰骋北场旅食南馆【善曰仪礼曰尊士旅食于门郑注曰旅众也士众谓未得正禄所谓庶人在官者　济曰旅众也】浮甘瓜于淸泉沈朱李于寒水白日旣匿继以朗月【良曰匿没也】同乘竝载以游后园【翰曰同乘竝载连车骑】舆轮徐动参【五臣本作宾】从无声【向曰舆车也徐缓也宾从谓侍从之人无声谓严惧也】淸风夜起悲笳微吟乐往哀来怆然伤怀【善曰列女传陶答子妻曰乐极必哀庄子仲尼曰乐未毕哀又继之铣曰笳笛类言物极则反乐则哀故怆然伤怀】余顾而言斯乐难常【济曰我相顾而】
　　【言此乐难常如此】足下之徒咸以爲然【良曰足下谓质徒谓诸友】今果分别各在一方元瑜长逝化爲异物【善曰司马迁答任少卿书曰则长逝者魂魄私恨无穷鵩鸟赋曰化爲异物又何足患庄子曰假于异物托于同体郭象曰今死生聚散变化无方皆异物也翰曰元瑜阮瑀也长逝死也化变也异物谓生死爲物各异】每一念至何时可言【向曰】
　　【每一念哀乐死生之事何时与质言之】方今蕤宾纪时景风扇物【善曰礼记曰仲夏之月律中蕤宾易通卦验曰夏至则景风至　铣曰仲夏五月律中蕤宾夏至之日景风至也】天气和暖众果具繁时驾【五臣本无驾】而【五臣本有遨】游北遵河曲【济曰时驾车马而爲遨游遵循也】从者鸣笳以啓路文学托乘于后车【善曰毛诗曰命彼后车谓之载之　良曰啓路谓引前也文学官名托附也时帝爲太子故文学附乘后车以后前也】节同时异物是人非我劳如何【善曰毛诗曰道之云远我劳如何　翰曰时异谓此时不同游也时物虽是而友朋非旧我心相思爲劳如何】今遣骑到邺故使枉道相过【平声】行矣自爱丕白【善曰老子曰圣人自爱　向曰骑使也邺邺都也朝歌僻远故云枉道行矣自爱谓勉行政治自爱声誉】
　　与吴质书【善曰典略曰初徐干刘桢应玚阮瑀陈琳王粲等与质竝见友于太子二十二
　　年魏大疫诸人多死故太子与质书　济同善注】
　　魏文帝
　　二月三日丕白歳月易得别来行复四年【善曰行犹且也　铣曰行谓四时运行复谓寒暑往复也】三年不见东山犹叹其远况又过【古卧】之思何可支【善曰杜预左氏传注曰不支不能相支持也济曰诗曰我徂东山滔滔不归自我不见于今三年此叹三年爲远况四年思何支持也过之爲过三年】虽书疏往返【五臣作反】未足解其劳结【良曰结谓忧心之结】昔年疾疫亲故多离其灾徐陈应刘一时俱逝痛可言邪【翰曰离逢也徐干陈琳应玚刘桢俱死其痛何可言也】昔日游处【昌吕】行则连舆止则接席何曾须臾相失【向曰舆车骑也止坐也】每至觞酌流行丝竹竝奏酒酣耳热仰而赋诗当此之时忽然不自知乐也【五臣无也　善曰杨恽报孙会宗书曰酒后耳热仰天抚缶　铣曰乐极不知所以言故不自知乐】谓百年已【纪】分【去声】可长共相保【济曰百年之欢是已分之有可长相保也】何图【五臣无图】数年之间零落略尽言之伤心【良曰零落死也】顷撰其遗文都爲一集【善曰广雅曰撰定也都凡也】观其姓名已爲鬼录追思昔游犹在心目而此诸子化爲粪壤可复道哉【翰曰壤土也可复道哉谓不可复追也】观古今文人类不护细行鲜皆【善本无皆】能以名节自立【善曰尚书曰不矜细行终累大德　向曰类例护拘鲜少也言古今文人例不拘细行文章或负小瑕少能以美名奇节独立于时】而伟长独怀文抱质恬淡【大斩切善本作惔】寡欲有箕山之志可谓彬彬君子者矣【善曰论语子曰文质彬彬然后君子桓子新论雍门周曰身材高妙怀质抱眞老子曰少私寡欲吕氏春秋曰昔尧朝许由于沛泽之中曰请属天下于夫子许由遂之箕山之下　铣曰许由隐箕山言干之才文质兼备恬淡无欲有隐人之志彬彬文质貌伟长徐干字】着中论二十篇成一家之言辞义典雅足传于后此子爲不朽矣【善曰文章志曰徐干字伟长北海人太祖召以爲军谋祭酒转太子文学以道德见称著书二十篇号曰中论司马迁书曰通古今之变成一家之言　济曰同善注言此子之文爲不朽也】德琏【力展】常斐然有述作之意【善曰论语子曰斐然成章又曰述而不作　良曰德琏应玚字斐然彊爲之辞述作谓作文章也】其才学足以著书美志不遂良可痛惜【翰曰言玚不遂志而死矣良实也】间者【五臣本无者】歴览诸子之文对之抆【亡粉】泪旣痛逝者行自念也【善曰楚辞曰孤行吟而抆泪　向曰间时也痛死者逝去行复自念于已终当如此】孔璋章表殊健微爲繁富【铣曰孔璋陈琳字也章书也】公干有逸气但未遒耳其五言诗之善者妙絶时人【善曰言其诗之善者时人不能逮也济曰遒尽也言未尽美矣妙絶时人谓过于时人也】元瑜书记翩翩致足乐也
　　【良曰元瑜阮瑀字记亦书类翩翩美貌言其文雅之致足爲乐也】仲宣独【善本作续】自善于辞赋惜其体弱不足起其文至于所善古人无以远过【善曰言仲宣最少续彼众贤自善于辞赋也续或爲独典论论文曰文以气爲主气之淸浊有体弱谓之体弱也　翰曰仲宣王粲字独善辞赋其体稍弱不足起文至于或有所善者虽古人无以过也】昔伯牙絶于钟期仲尼覆醢于子路痛知音之难遇伤门人之莫逮【音代　善曰吕氏春秋曰子期死伯牙乃破琴絶礼记曰孔子哭子路于中庭有人吊者而夫子拜之旣哭进使者而问故使者曰醢之遂命覆醢向曰伯牙善鼓琴而钟子期妙知伯牙琴音故钟期死而伯牙絶不复鼓琴痛知音之难遇也衞人杀子路而醢之仲尼尽覆之伤子路之贤门人莫及也逮及也】诸子但爲未及古人亦【善本作自】一时之儁也【铣曰诸子谓徐陈应刘阮王也言虽未及古人亦一时之儁才也】今之存者已不逮矣【济曰言今文人存者已不及徐陈诸子也】后生可畏来者难诬恐【五臣本无恐】吾与足下不及见也【善曰论语子曰后生可畏焉知来者之不如今良曰言后生文章亦有可畏而难欺安知不如今者恐我与季重老矣不及见来者之文也来者亦后生也】年行已长大所怀万端【翰曰谓爲太子所怀者万事也】时有所虑至乃【善本无乃】通夜不瞑【铭】志意何时复类昔日已成老翁但未白头耳光武有言年已【善本无已】三十余在兵中十岁所更非一【善曰东观汉记光武赐隗嚻书曰吾年已三十余在兵中十岁所更非一厌浮语虚辞耳向曰通连也瞑睡也言思虑志意不类昔日已如老翁也光武汉光武也更犹歴也】吾德不及之年与之齐矣【铣曰言德不及光武年与光武齐】以犬羊之质服虎豹之文无众星之明假日月之光【善曰法言曰敢问质曰羊质而虎皮见草而悦见豺而战文子曰百星之明不如一月之光贾子曰主之与臣若日月之与星也　济曰文帝因谦非才质而居太子之位也】动见瞻观何时易【去】乎恐永不复得爲昔日游也【良曰言旣非材而处重位兴动出入顾眄甚难故恐长不得爲昔日南皮之游】少壮眞当努力年一过往何可攀援【爰】古人思秉【善本作炳】烛夜游良有以也【善曰古诗曰少壮不努力老大徒伤悲又曰庄子北海若曰年不可攀时不可止消息盈虚终则又始古诗曰昼短苦夜长何不秉烛游秉或作炳　翰曰乃思少壮之时眞可努力以追宴乐岁月一过而往不可攀援而驻之故秉烛夜游实有以也】顷何以自娱颇复有所述造否【善本作不】东望于邑裁书叙心丕白【善曰楚辞曰长呼吸以于邑　向曰顷近娱乐颇少也否谓述作文章无于邑谓不得志也裁制也】与钟大理书【善曰魏志曰钟繇字元常魏国初建爲大理魏略曰后太祖征汉中太子在孟津闻繇有玉玦欲得之而难公索使临淄侯转因人说之繇卽送之太子与繇书铣曰颍川长社人也余同善注】
　　魏文帝【五臣本无魏文帝】
　　丕白良玉比德君子珪璋见美诗人【善同济注　济曰礼记孔云君子比德于玉焉诗曰颙颙卬卬如珪如璋此盖美之也珪璋亦玉也】晋之垂棘鲁之璵【余】璠【附蕃】宋之结绿楚之和璞【善曰垂棘见下文左氏传曰季平子卒阳虎将以璵璠敛战国策应侯谓秦王曰宋有结绿楚有和璞此二者而爲天下之名器也　良曰皆美玉名】价越万金贵重都城【善曰尹文子曰魏有田父耕于野得玉径尺不知其玉也弃之于野邻人盗之以献魏王王召玉工相之曰贺大王得天下之宝臣所未尝见王问其价玉工曰此无价以当之五城之都聊可以观魏王立赐献者千金常食上大夫之禄　翰曰同善注赐献玉者千金此言万者盖广言以示贵】有称畴昔流声将来【善曰孔子家语曰流声后裔　向曰畴昔谓古也将来谓自古至今】是以垂棘出晋虞虢双禽【善曰左氏传曰晋荀息请以屈产之乘与垂棘之璧假道于虞以伐虢虞公许之宫之奇曰虞不腊矣晋灭虢虢公丑奔京师旋馆于虞遂袭虞灭之　铣曰晋旣灭虢还而灭虞以复其璧是爲双禽禽获也】和璧入秦相如抗节【善曰孝经援神契曰抗节厉义通乎至德济曰抗立也同下文章台之观李善注】窃见玉书称美【五臣本无美】玉白如截
　　肪【方】黑譬纯漆赤拟鸡冠黄侔蒸栗【善曰王逸正部论曰或问玉符曰赤如鸡冠黄如蒸栗白如猪肪黒如纯漆玉之符也通俗文曰脂在腰曰肪音方　良曰截割也肪猪脂也譬比也鸡冠鸡帻也侔类也栗木实蒸之其色鲜黄言美玉有如此色也】侧闻斯语未覩厥状虽德非君子义无诗人高山景行私所慕仰【善曰毛诗曰高山仰止景行行止　翰曰景明也言虽非君子然愿覩美玉有如思古人德如高山贤明之行私心所慕仰也】然四宝邈焉已远秦汉未闻有良比也【五臣本无也　向曰四宝谓上白黑赤黄之宝也邈远言秦汉以来无有良玉比此四也】求之旷年不遇厥眞私愿不果饥渴未副【善曰许愼淮南子注曰果成也孔丛子子思谓鲁穆公曰君若饥渴待贤　铣曰言我求美玉旷年不逢其眞也果遂常思见良宝有如饥渴今终未副此情也】近日南阳宗惠叔称君侯昔有美玦闻之惊喜笑与抃【卞】会【善曰说文曰抃拊手也　济曰君侯谓繇也玦带饰美玉爲之也言闻此宝笑而拊手也会谓笑手同发会合喜心拊手曰抃】当自白书恐传言未审【善曰未敢作书】是以令舍弟子建因荀仲茂时从容喻鄙旨【善曰荀氏家传曰荀宏字仲茂爲太子文学　良曰仲茂时爲子建先容以劝喻君心述我所欲之鄙意也旨犹意也】乃不忽遗厚见周称【善曰周称谓繇书也翰曰言繇乃不轻遗我所愿厚见周至以称述谓繇有书也】邺骑旣到宝玦初至捧
　　匣跪发五内震骇【善曰繇在邺城太子在孟津也季陵诗曰行行且自割无令五内伤　向曰谓骑使从邺都还到盟津　铣曰匣以盛玦者跪坐以开发其匣喜悦幷集故五情震骇】绳穷匣开烂然满目【善曰延笃与李文德书曰吾诵伏牺氏之易焕兮烂兮其满目　济曰绳系匣也言系绳去尽匣开见玦故烂然光色满目也穷尽也】猥以鄙之姿得覩希世之宝【良曰暗也暗鄙之姿文帝谦也】不烦一介之使不损连城之价【翰曰一介单使也连城谓十五城秦之所易者言亦不损我此价乃得奇宝】旣有秦昭章台之观【去】而无蔺生诡夺之诳【善曰史记曰赵惠文王得和氏之璧秦昭王闻之使人遗赵王书愿以十五城易璧赵王遂使相如奉璧西入秦秦王坐章台见相如相如奉璧秦王相如视秦王无意偿赵城乃前曰璧有瑕请指之王授相如相如持璧倚柱怒发上冲冠曰观大王无偿赵城色故臣复取璧大王必欲杀臣臣头与璧俱碎于柱矣　向曰赵使相如奉璧于秦卽昭王坐章台相如诡夺卽上所述也言美观则如昭王而欺夺之事则无矣乃眞惠我也诡犹欺也】嘉贶益腆【汤典】敢不钦承【铣曰贶赐腆厚钦敬也】谨奉赋一篇以赞扬丽质丕白
　　与杨德祖书【善曰典略曰临淄侯以才捷爱幸秉意投脩数与脩书论诸才人优劣】曹子建
　　植白数日不见思子爲劳想同之也仆少小好爲文章迄至于今二十有五年矣然今世作者可略而言也昔仲宣独步于汉南孔璋鹰扬于河朔【善曰仲宣在荆州故曰汉南孔璋广陵人在冀州袁绍记室故曰河朔仲长子昌言曰淸如冰碧洁如霜露轻贱世俗高立独步此士之次也毛诗曰惟师尚父时惟鹰扬　翰曰汉南荆州也鹰扬谓文体抑扬如鹰之飞扬也朔北也】伟长擅名于靑土公干振藻于海隅【善曰徐伟长居北海郡禹贡之靑州也故云靑土公干东平寜阳人也寜阳边齐故云海隅吕氏春秋曰东方爲海隅靑州齐也　向曰海隅东平藻文也】德琏发迹于北魏足下高视于上京【善曰德琏南顿人也近许都故曰北魏脩太尉之子故曰上京　济曰足下谓脩也其文最高故云高视上京谓帝都也】当此之时人人自谓握灵虵之珠家家自谓抱荆山之玉【善曰淮南子曰随侯之珠高诱曰随侯见大虵伤断以药傅而涂之后虵于大江中衔珠以报之因曰随侯之珠韩子曰楚人和氏得玉璞于楚山之中奉而献之文王使玉人治其璞而得宝良曰珠宝也　向曰言人皆自以其才如玉也】吾王于是设天网以该之顿八纮以掩之今悉集兹国矣【善曰吾王谓操也崔寔本论曰举弥天之网以罗海内之雄淮南子曰九州之外是有八泽八泽之外乃有八纮翰曰该遍顿下悉尽也八纮八方也言此才子我太祖乃设天网下垂于八方遍掩而取之今尽在此京都矣】然此数子犹复不能飞鶱【许言切善本作轩】絶迹一举千里也【善本无也　善曰韩诗外传盖胥曰鸿鹄一举千里所恃者六翮尔　铣曰鶱高飞貌絶远也言文章犹不能高远】以孔璋之才不闲于辞赋而多自谓能【五臣本无能】与司马长卿同风譬画虎不成反爲狗者【善本无者字】也【善曰东观汉记曰马援诫子严书曰效杜季良而不成陷爲天下轻薄子所谓画虎不成反类狗也】前有书嘲之反作论【去】盛道仆赞其文【济曰子建前有书与陈琳嘲讥其文琳反以爲论其盛道而赞美其文言其不知音】夫钟期不失听于今称之【善曰列子曰伯牙善鼓琴钟子期善听】吾亦不能妄【善本作忘】叹者畏后世之嗤余也【翰曰钟子期知音听必不失至今称之我亦不可妄叹陈琳文美恐后代笑我也嗤笑也】世人【善本有之】著述不能无病仆常好人讥弹【大旦】其文有不善【善本有者】应时改定【善曰荀子曰有人道我善者是吾贼也道我恶者是吾师也】昔丁敬礼尝【善本作常】作小文使仆润饰之仆自以才不过【古卧】若人辞不爲也【善曰论语曰行人子羽脩饰之东里子产润色之若人谓敬礼也论语子谓子贱君子哉若人包曰若人若此之人也翰曰言我以小才不过此人辞不爲润饰也若人谓此人】敬礼谓仆卿何所疑难【铣曰语及前人曰卿犹今称君也言不爲我润饰其文君何所疑难】文之佳恶【五臣本作丽】吾自得之后世谁相知定吾文者邪【向曰佳好也但爲我润饰之后代谁知子建改定吾文也】吾常叹此达言以爲美谈昔尼父之文辞与人通流至于制春秋游夏之徒乃不能措一辞过此而言不病者吾未之【善本作之未】见也【善曰公羊传曰鲁人至今以爲美谈礼记鲁哀公曰呜呼尼父史记曰孔子文辞有可与共者至于春秋子游子夏之徒不能赞一辞　济曰孔子文辞亦与人通流其议乃成焉　翰曰孔子制春秋其辨美恶则子游子夏之徒莫能置一辞过此以往作者而言不病者我未所见也】盖有南威之容乃可以论于淑媛【于恋】有龙渊【善本作泉】之利乃可以议于【善本作其】断【丁段】割【善曰爲刘季绪张本战国策曰晋平公得南威三日不听朝遂推而远之曰后世必有以色亡国者尔雅曰美女爲媛战国策苏秦说韩王曰韩之劒防龙渊太阿陆断牛马水击鸿鴈　向曰南威美女也龙渊宝劒也淑美也媛姬也美姬君王之后宫者有美女之容乃可以论后宫之位有宝劒之利乃可议其断割比言知音者可得论其文章也】刘季緖才不能逮于作者而好诋【丁礼】诃【呼哥】文章掎【居绮】摭【之石】利病【善曰挚虞文章志曰刘表子官至乐安太守着诗赋颂六篇说文曰诃大言也又曰掎偏引也　铣曰逮及也掎偏摭拾利善病恶也言偏拾人善恶】昔田巴毁五帝罪三王呰【紫】五霸于稷下一旦而服千人鲁连一说使终身杜口【善曰鲁连子曰齐之辩者曰田巴辩于狙丘而议于稷下毁五帝罪三王一旦而服千人有徐劫弟子曰鲁连谓劫曰臣愿当田子使不敢复说七略曰齐有稷城门也齐谈说之士期会于稷下者甚众汉书邓公谓景帝曰内杜忠臣之口　济曰稷下服之者有千人呰亦毁也五帝谓少昊颛顼高辛唐虞三王夏殷周五霸秦缪楚庄齐桓晋文宋襄也　翰曰鲁仲连闻田巴毁五帝往见而谓曰今楚军南赵伐高唐亡在朝夕今臣将罢南阳之师还高唐之兵所贵谈说此之谓也如先生之言有似枭音人皆恶之田巴于是杜口易业终身不谈也】刘生之辩未若田氏今之仲连求之不难可无叹【善本无叹】息乎【善曰毛苌诗传曰息止也　翰曰刘季绪诋诃之辩且不如田巴今人谈如仲连才过季绪者求之不难岂可不叹息此辩哉】人各有好尚兰茝【昌待】荪蕙之芳众人所好而海畔有逐臭之夫【善曰喻人评文章爱好不同也　良曰兰茝荪蕙皆香草吕氏春秋昔有人身大臭妻妾亲戚无能与居此人自居于海畔海畔有人悦其臭昼夜随之亦如文人所鉴各异】咸池六茎之发众人所共【五臣本无共】乐而墨翟有非之之论岂可同哉【善曰乐动声仪曰黄帝乐曰咸池汉书曰颛顼作六茎乐墨子有非乐篇　向曰咸池六茎黄帝颛顼乐也而古今所共乐之而墨子著书乃非之岂可言不可也鉴文好恶类于是也】今往仆少小所着辞赋一通相与夫街谈巷说必有可采击辕之歌有应风雅匹夫之思未易轻弃也【善曰汉书曰小说家者街谈巷语道听涂说之所造也崔骃曰窃作颂一篇以当野人击辕之歌班固集曰击辕相杵亦足乐也我此一通同匹夫之思也　向曰往之也一通犹一巻也击辕野人歌也植言今之我少小所着文章一卷相与众人论之虽街谈巷说野人匹夫之言言我又病必可采于风雅不可轻弃】辞赋小道固未足以揄扬大义彰【五臣作章】示来世也昔扬子云先朝执防之臣耳犹称壮夫不爲也【善曰汉书曰扬雄奏羽猎赋爲郎然郎皆执防而侍也东方朔答客难曰官不过侍郎位不过执防扬子法言曰雕虫篆刻壮夫不爲也　铣曰章明也】吾虽薄德【善本作德薄】位爲蕃侯犹庶几勠【力雕】力上国流惠下民建永世之业流【善本作畱】金石之功【善曰国语曰勠力一心四子讲德论曰质敏以流惠尚书王曰与国咸休永世无穷吴越春秋乐师谓越王曰君王德可刻金石济曰蕃侯谓诸侯金石言坚不朽也】岂徒以翰墨爲勳绩辞赋爲君子哉【良曰勳绩皆功也】若吾志未果吾道不行【翰曰果遂也言我若未遂其建功业之志是吾道不行】则【五臣本无则】将采庶官之实录辩时俗之得失【善曰班固汉书司马迁赞曰有良史之才其文直其事该不虚美不隐恶故谓之实录应劭曰言其实录事也　向曰庶众也植将著书述百官之时俗事实录谓不隐其善恶也】定仁义之衷成一家之言【善曰司马迁书曰通古今之变成一家之言　铣曰衷心也】虽未能藏之于名山将以传之于同好【善曰司马迁书曰仆诚已着此书藏之名山尚书序曰好古博雅君子与我同志亦所不隐也】非要【一召】之皓首岂今日之论乎其言之不慙恃惠子之知我也【善曰张平子书曰其言之不慙恃鲍子之知我　翰曰要约皓白也言着此书非约至于白首尚犹不已岂独今日之论乎今我有此言而不慙者恃子恩惠之知我也一云惠子惠施】明早相迎书不尽怀曹【善本无曹字】植白
　　与吴季重书【善曰典略曰质出爲朝歌长临淄侯与质书】
　　曹子建
　　植白季重足下前日虽因常调【大吊】得爲密坐【在卧反善曰曹大家欹器颂曰侍帝王之密坐　向曰常调谓常戏密坐谓环坐也】虽防【善本作燕】饮弥日【向曰弥终也】其于别远会稀【五臣作希】犹不尽其劳积也若夫【五臣本作使人】觞酌陵波于前箫笳【五臣本作笳箫】发音于后足下鹰扬其体凤观【去声善本作叹】虎视【善曰毛诗曰惟师尚父时惟鹰扬足下谓季重也凤以喻文也虎以喻武也叹犹歌也取美壮之意也山海经曰丹穴之山有鸟名曰凤饮食自歌自舞易曰虎视眈眈　济曰言酒多如水之波澜也足下谓季重也凤观言有和容也虎视谓有威仪也】谓萧曹不足俦【五臣本作由】衞霍不足侔也【良曰侔等也萧何曹参文吏也衞靑霍去病武臣也言吴质文武之道不可以此四子等竝】左顾右眄谓若无人岂非君【善本作吾】子壮志哉过屠门而大嚼【慈跃】虽不得肉贵且快意【善曰史记曰荆轲与高渐离歌于市已而相泣傍若无人桓子新论曰人闻长安乐则出门向西而笑知肉味美对屠门而大嚼　翰曰喻有文武之道不见用也言我见质容威顾盼若人虽不用于时且快我意亦如过屠者之门而开口大嚼虽不得食其肉亦且快意此植自托也】当斯之时愿举泰山以爲肉倾东海以爲酒伐云梦之竹以爲笛斩泗滨之梓以爲筝【善曰尚书曰云土梦作乂孔安国曰云梦之泽在江南尚书曰泗滨浮磬　向曰云梦泽名泗水名梓木名】食若塡巨壑饮若灌漏巵其乐固难量岂非大丈夫之乐哉【善曰庄子淳芒谓苑风曰夫大壑之爲物也注焉而不满取之而不竭淮南子曰今夫霤水足以溢壶榼而江河不能实漏巵　铣曰巨壑大坑也言食多巵酒杯也言饮酒速尽如灌漏杯酒不停于杯中】然日不我与曜灵急节【善曰楚辞曰角宿未旦曜灵焉藏广雅曰曜灵日也　济曰日不我与言不与我等也曜灵日也急节谓迁移速也】面有逸景之速别有参商之阔【善曰左氏传子产曰昔高辛氏有二子伯曰阏伯季曰实沈不相能后帝不臧迁阏伯于商丘主辰商人是因故辰爲商星迁实沈于大夏主参唐人是因其季叶曰唐叔故参爲晋星　良曰面谓相见日也逸过也参商二星名常不相见也言相见恐过度光景之速别离则如参商之隔阔也】思欲【五臣本无欲】抑六龙之首顿羲和之辔【善曰楚辞曰贯鸿以东竭兮维六龙于扶桑又曰吾令羲和弭节兮　翰曰抑止顿下也六龙日车也羲和日御也言惜光景之速思抑止六龙顿下其辔使日畱而不去】折若木之华闭蒙汜之谷天路高邈良无由缘【善本作良久无缘四字　善曰楚辞曰折若木以拂日兮聊逍遥以相佯王逸曰若木在昆仑言折取若木以拂击蔽日使之还却也楚辞曰出自阳谷次于蒙汜又曰仲长子昌言曰荡荡乎若升天路而不知天所登也　良曰若木日过处蒙汜日入处折若木而执之而不去闭蒙汜之谷使日碍而不入然天之高远实无由缘怀恋于日光反侧志不安也】怀恋反侧如何如何【向曰恋眷也反侧谓眠不熟如何如何犹奈何也】得所来讯文采委曲若春荣浏若淸风【善曰答宾戏曰摛藻如春华毛诗曰吉甫作颂穆如淸风楚辞曰秋风浏以萧萧兮　铣曰讯问也盛美貌浏淸风貌言吴质书如此淸美也】申咏反覆旷若复面【济曰旷远也复面谓若相见也】其诸贤所着文章想还所治复申咏之也【善曰所治谓朝歌也　良曰还所治谓休治公事之暇】可令憙【许记】事小史【善本作吏】讽而诵之【善曰周礼曰讽诵言语郑曰背文曰讽以声节之曰诵　翰曰憙事谓好事少知文者质爲朝歌令言小史者其佐史也】夫【五臣本作言】文章之难非独今也古之君子犹亦病诸【善曰论语子曰尧舜其犹病诸　向曰病诸犹难之也】家有千里骥而不珍焉人怀盈尺和氏而无贵矣【善曰言骥及和氏以希爲贵今若家有千里人怀盈尺卽骥及和氏宁得珍贵乎吕氏春秋曰所爲贵骥者爲其一日千里也淮南子曰圣人不贵尺璧而重寸阴韩子曰楚人和氏得玉璞于楚山之中遂名曰和氏之璧　铣曰人皆有良马美玉以其常有之则不以爲珍贵文亦如然矣不可轻而不申咏】夫君子而不知音乐古之达论谓之通而蔽【五臣本无此三句】墨翟不好妓【善本从人下同】何爲过朝歌而廻车乎足下好妓而正【善本无正】値墨氏【善本作翟氏】廻车之县想足下助我张目也【济曰墨翟不好乐而朝歌非妓乐何爲过之而廻车也是其有不知音之蔽也足下正値此县想亦助我张目怒之也好妓乐知音也】又闻足下在彼自有佳政夫求而不得者日【善本无日】有之矣未有不求而自【善本无自】得者【五臣本无者】也【善曰法言曰学者所以求爲君子求而不得者有矣未有不求而得之者也　良曰佳善也言求而不得善者日日有之未有不求善而自得善者言吴质爲政故有善也】且改辙易【五臣作而】行非良乐之御易民而治非楚郑之政愿足下勉之而己矣【善曰吕氏春秋曰古之善相马者若赵之王良秦之伯乐尤尽其妙也左氏传曰晋赵鞅纳衞太子于戚将战邮无恤御杜预曰邮无恤王良也战国策曰赵告谓赵王曰臣闻之圣人不易民而敎智者不变俗而劝史记曰循吏楚有孙叔敖郑有子产而二国俱治是不易之民也　翰曰王良伯乐善御马者也以良马比吴质言良马之御车不移改辙迹不变易行步戒吴质善无速移也易俗移风而爲政理非楚之叔敖郑之子产也此二子俱不易人而治故愿质勉之也】适对嘉宾口授不悉往来数相闻曹植白【善曰植集此书别题云夫爲君子而不知音乐古之达论谓之通而蔽墨翟自不好伎何为过朝歌而廻车乎足下好伎而正値墨氏廻车县想足下助我张目也今本以墨翟之好伎置和氏无贵矣之下盖昭明移之与季重之书相应耳　向曰对客口授使者而制此书殊不尽意往来使数相问也悉尽闻问也】
　　答东阿王书【铣曰东阿王曹植也】
　　吴季重
　　质白信到奉所惠贶发函伸纸是何文采之巨丽而慰喻之绸缪乎【济曰惠贶赐也所奉恩赐谓得前书也发开伸展也绸缪谓殷勤之意也】夫登东岳者然后知众山之逦【力氏】迆【移尔】也奉至尊者然后知百里之卑微也【善曰法言曰观书者譬如观山升东岳而知众山之逦迆也况介丘乎下句盖季重自况也　良曰逦迆小而相连貌　翰曰至尊天子也今借而爲喻百里县令之任质自谓】自旋之初伏念五六日至于旬时精散思越惘若有失非敢羡宠光之休慕猗顿之富也【善本无也】诚以身贱犬马德轻鸿毛【善曰尚书曰要囚服念五六日至于旬时毛诗曰旣见君子爲龙爲光毛苌曰龙宠也孔丛子子产问子顺曰臣匮于财闻猗顿善殖货欲学之然先生同国也当知其术愿以告我答曰然我知之猗顿鲁之穷士也耕则常饥桑则常寒闻朱公富往之问术焉朱公告之曰子欲速富当畜五防于是乃适河大畜牛羊于猗氏之南十年之间其滋息不可计赀拟王公驰名天下以兴富于猗氏故曰猗顿战国策鲁连说张相国曰鸿毛之轻也而不能自举　向曰自从旋还越失也谓质前从朝歌至邺又从邺还县之时也伏念宴乐之事惘然惊惧者非敢羡望宠贵光荣之美猗顿之富诚以身贱德轻故也惘若惊惧貌猗顿古之巨富人也】至乃歴阙排金门升玉堂伏虚【五臣本作櫺】槛于前殿临曲池而行觞【善曰三辅旧事曰未央宫北有武阙解嘲曰歴金门上玉堂有日矣楚辞曰坐堂伏槛临曲池　铣曰北也金门以金饰也玉堂美言之也伏凭也櫺槛钩栏也言凭钩栏于前殿以游也觞杯也】旣威仪亏替言辞漏渫【思列反　济曰替失也言陪游憙乐不知威仪戏笑谈弄言辞过度漏渫而出】虽恃平原养士之懿愧无毛遂燿【五臣本从光】颖之才【善曰史记曰秦之围邯郸使平原君求救合从于楚约与食客门下有勇士文武备具者二十人偕得十九人余无可取者毛遂自赞于平原君平原君曰夫贤士之处俗譬如锥之处囊中其末立见今在左右未有所称诵是先生无所有也毛遂曰臣今日请处囊中耳使遂蚤得处囊中乃脱颖而出非特其末见而已　良曰赵公子平原君赵胜也懿美愧慙也余同善注及到楚遂爲辩勇之首余皆莫当之】深蒙薛公折节之礼而无冯谖【火爰】三窟之效【善曰战国策曰齐人有冯谖者贫乏不能自存使人属孟尝君愿寄食门下孟尝君曰诺孟尝君问门下诸客谁习会计能爲文收债于薛者乎冯谖曰能于是约车促装单衣载契而辞问曰收债毕何市而反孟尝君曰视吾家所寡有者驱而之薛矫命以债赐诸人因烧其券人称万岁长驱到齐孟尝君见之曰何市而反曰窃计君家所无不有所乏者义尔爲君市义孟尝君不悦后有毁孟尝君于湣王孟尝君就国于薛未至百里老幼迎于道中孟尝君顾冯谖曰先生爲文市义乃今见矣冯谖曰狡兔有三窟免其死耳今君有一未得高枕而卧也请爲君复凿二窟孟尝君乃与车五十乘金五百斤西游于梁梁惠王聘孟尝君齐王闻之君臣恐惧使太傅谢孟尝君曰愿君顾先王之宗庙姑反国统民冯谖谓孟尝君请先王之祭器立宗庙于薛庙成还谓孟尝君曰三窟已就请君高枕爲乐矣汉书曰淮南王折节下士　翰曰薛公孟尝君田文也封于薛余同善注】屡获信陵虚左之德又无侯生可述之美【善曰史记曰魏公子虚左自迎夷门侯生侯生摄衣冠直载公子上坐不让欲以观公子公子执辔愈恭侯生谓公子曰今日嬴之爲公子亦足矣市人皆以嬴爲小人而以公子爲长者能下士也　向曰信陵君魏公子无忌公子方置酉大会宾客公子从车骑虚左位自迎夷门侯嬴嬴上坐不让欲以观公子之德公子愈恭后秦伐赵围邯郸平原君使使求救于魏魏王使晋鄙将十万救赵秦王闻之使人告曰诸侯救赵者必移兵伐之魏王惧秦遂令止晋鄙军公子谏救赵王不从用侯生计盗兵符使朱亥杀晋鄙代之将以救赵邯郸遂解此美爲侯生可述之意】凡此数者乃质之所以愤积于胷臆怀眷而悁【一缘】邑者也【铣曰数者谓毛遂冯谖侯生也质所以愤积怀春于古人愿效志诚也悁邑忧貌】若追前宴谓之未究欲【善本无欲】倾海爲酒幷山爲肴伐竹云梦斩梓泗滨然后极雅意尽欢情信公子之壮观【去】非鄙人之所庶几也【善曰封禅书曰天下之壮观周易曰顔氏之子其殆庶几乎　济曰究尽也　翰曰此竝叠植书文也肴肉也公子谓植也鄙人质自谓也庶几近也】若质之志实在所天【善曰左氏传箴尹克黄曰君天也　向曰所天谓所尊敬也言志所尊敬在于子建此古人通言尊敬之意非独君也】思投印释黻朝夕侍坐【铣曰县令佩铜印黻冠饰投弃释去此职恒侍坐于子建】钻仲父之遗训览老氏之要言【善曰仲父仲尼也老氏老子也　济曰仲父孔子也老氏老子也遗训谓六经要言谓五千文也】对淸酤【戸】而不酌抑嘉肴而不享【善曰毛诗曰旣载淸酤又曰嘉肴脾臄　良曰淸酤酒也抑止享食也言得侍坐子建虽对酒而不酌止肉不食亦将醉饱也】使西施出帷嫫【模】母侍侧斯盛德之所蹈明哲之所保也【善曰越絶书曰王乃饰美女西施使大夫种献之于吴王楚辞曰西施婉而不得见兮嫫母勃屑而日侍周易曰日新之谓盛德毛诗曰旣明且哲以保其身　翰曰西施美女也嫫母丑女也质自言侍子建如美女使丑者爲侍也相与览孔子之遗训老子之要言道义相合此可谓盛德所履明智所安也蹈履哲智保安也】若乃近者之观实荡鄙心【向曰近者之观谓子建所述饮宴之时也荡动也鄙心质自谓】秦筝发徽二八迭奏【善曰楚辞曰挟秦筝而弹徽又曰二八齐容起郑舞　铣曰徽美也二八谓舞者十六人迭递奏进也】埙箫激于华屋灵鼓动于座左【善本作右　善曰舞赋曰燿华屋而熺洞房周礼曰灵鼓灵鼗也　济曰埙箫乐器也激亦动也灵鼓鼗鼓也】耳嘈嘈于【五臣本作而】无闻情踊跃于鞍马【良曰嘈嘈喧甚也谓欢乐之情极踊跃如鞍马也】谓可北慑肃愼使贡其楛矢南震百越使献其白雉又况权备夫何足视乎【善曰家语曰孔子之陈陈惠公宾之有隼集庭而死楛矢贯之惠公使使如孔子之馆问之孔子曰昔武王克商于是肃愼氏贡楛矢石砮其长尺有咫故铭其楛曰肃愼氏贡矢以分大姬配虞胡公而封诸陈王肃曰肃愼北夷国名也楛木名也砮箭镞也太公金匮曰武王伐殷四夷闻各以来贡越裳献白雉重译而至　翰曰肃愼百越夷狄名权孙权备刘备言音乐之和盛可令夷狄贡献于国家也慑震惧也楛矢箭也】还治讽采所着观省【思郢】英玮实赋颂之宗作者之师表【善本无表】也【善曰汉书曰司马相如蔚爲辞宗赋颂之首　向曰还治谓休公务之暇乃讽诵子建所赐之文观省英美也】众贤所述亦各有志昔赵武过【平】郑七子赋诗春秋载列以爲美谈【善曰左氏传曰赵武与诸侯大夫会过郑郑伯享赵孟于垂陇七子从赵孟曰七子从君以宠武也请皆赋诗以卒君贶武亦以观七子之志子展赋草虫伯有赋鹑之贲贲子西赋黍苗之四章子产赋隰桑子太叔赋野有蔓草叔段赋蟋蟀公孙段赋桑扈　铣曰同善注】质小人也无以承命【济曰言无文才以承君命】又所答贶辞丑义陋申之再三赧然汗下【善曰尚书曰至于再至于三尔雅曰面慙曰赧良曰贶赐也答所赐书也赧然谓慙耻而得汗下】此邦之人闲习辞赋三事大
　　夫莫不讽诵何但小史【善本作吏】之有乎【善曰毛诗曰三事大夫莫肯夙夜翰曰此邦谓朝歌也三事大夫官名盖伏职致仕居朝歌者谓植之淸文三事大夫皆爲讽诵何但小史而已答植书文可令憙事小史讽而诵之者】重惠苦言训以政事恻隐之恩形乎文墨【善曰史记衞鞅曰苦言药也甘言疾也谢承后汉书曰甄丰恻隐之恩发于自然　向曰政事政理之事也恻隐深也】墨子廻车而质四年虽无德与民式歌且舞【善曰淮南子曰曾子至孝不过胜母里墨子非乐不入朝歌邹阳上书曰里名胜母曾子不入邑号朝歌墨子廻车毛诗曰虽无德与女式歌且舞式作或者非铣曰墨子过朝歌卽日廻车而质四年言久也虽无德以与下人用歌且舞言人歌乐也式用也】儒墨不同固【五臣本作因】已久矣【济曰儒道尚乐墨子非乐不同亦已久也】然一旅之众不足以扬名【善曰左氏传伍员曰少康有众一旅杜预曰一旅五百人也　铣曰五百人曰旅言朝歌县小不足爲扬名】步武之间不足以骋迹【五臣本作巧　善曰司马法曰六尺曰步礼记曰堂上接武郑注曰武迹也　翰曰武亦迹也言步迹之间地小何足使良马驰骋其轨迹也此托言朝歌小邑不足见誉】若不改辙易御将何以效其力哉【向曰此叠子建书改辙易行言也质托言若不改职大任将何以用其力也】今处【昌吕】此而求大功犹绊良骥之足而责以千里之任槛猨猴之势而望其巧捷之能者【五臣本无者】也【善曰淮南子曰两绊骥而求其致千里置猨槛中则与豚同非不巧捷也无所肆其能也　铣曰绊良马之足何以行千里之道　济曰致猨猴于槛中不可见巧捷之形也】不胜见恤谨附遣白答不敢繁词【铣曰恤忧也】吴质白
　　与满公琰书【善曰贾弼之山公表注曰满宠子炳字公琰爲别部司马】
　　应休琏【善曰公琰前日曾过休琏至明日欲遣书谢値公琰又使人来召璩璩别事不得往故爲报翰注同】
　　璩【其鱼】白昨者不遗猥见【何见】照临【向曰言炳至璩处】虽昔侯生纳顾于夷门毛公受眷于逆旅无以过也【善曰夷门侯嬴也已见同巻吴季重答东阿王书史记曰赵有处士毛公藏于博徒薛公藏于卖浆家魏公子欲见之两人自匿不肯见公子闻所在乃间步往从此两人游甚欢左氏传荀息曰今虢爲不道保于逆旅　向曰言猥照临则虽侯嬴纳无忌之顾毛遂受赵胜之眷实无以过此夷门侯生所居也逆旅客舍也】外嘉郎君谦下【去】之德内幸顽才见【何见】诚知已【铣曰嘉善也郎君谓炳也顽才璩自谓也言炳见我志诚以爲知已也炳父宠爲太尉璩尝事之故呼曰郎君】欢欣踊【五臣本作踊】跃情有无量【音亮　济曰嘉炳相过也】是以奔骋御仆【五臣本作仆御】宣命周求【良曰骋驰也言奔驰车马宣我敎命周求馔食以给公琰】阳昼喻于詹何杨倩说于范武【善曰说苑曰宓子贱将适单父阳昼谓子贱曰吾少贱无以送子今赠子以钓道夫投纶错饵迎而吸之者扬鱎也其爲鱼味薄而不美若亡若存若食若不食者鲂其爲鱼博而厚味子贱至单父冠盖迎之者交接于道子贱曰阳昼所谓扬鱎者也乃请耆老尊贤与之共化列子曰詹何楚人也以独蠒爲纶芒针爲钩荆棘爲竿剖粒爲饵而引盈车之鱼韩子曰宋人有酤酒者升槪甚平遇客甚谨爲酒甚美悬帜甚高然而不售酒酸怪其故问其所知闾长者杨倩曰汝狗猛曰狗猛则酒美何故而不售曰人畏焉或令孺子怀钱携壶瓮而往酤狗迎而龁之此酒所以酸不售也夫国亦然有道之士怀其术而欲以辅万乘之主大臣爲猛狗迎而龁之人主之所以蔽胁而有道之士所以不用也范武未详翰曰阳昼敎子贱钓道詹何善钓鱼也昔人杨倩有酤酒者酒甚美而不售人问曰其狗猛人畏故也范武古之善爲酒者此言求酒使阳昼晓喻詹何令其钓之杨倩言说范武也使其酤之】故使鲜鱼出自【善本作于】潜渊芳旨发自幽巷【向曰芳旨美酒也发出也】繁俎绮错羽爵飞腾【善曰楚辞曰瑶浆蜜勺实羽觞兮汉书音义曰羽觞作生爵形仪礼曰请滕爵郑曰今文滕多作腾　铣曰俎几也言繁布于几上如文绮错乱羽爵酒杯也飞腾尽速也】牙旷高徽义渠哀激【善曰列子曰伯牙善鼓琴左氏传曰师旷侍于晋侯杜预曰师旷晋乐太师也许愼淮南子注曰鼓琴循谓之徽战国策曰义渠君之魏高诱曰义渠西戎国名也其乐未闻　济曰牙伯牙善鼓琴旷乐官也徽调也义渠国名其乐哀也激重也】当此之时仲孺不辞同产之服孟公不顾尚书之期【善曰汉书曰灌夫字仲孺夫常有姊服过丞相田蚡蚡从容曰吾欲与仲孺过魏其侯会仲孺有服夫曰将军乃肯幸临魏其侯夫安敢以服爲辞又曰陈遵字孟公嗜酒好宾客每取客车辖投井中虽有急终不去尝有部刺史奏事过遵値其方饮刺史候遵霑醉时突入见遵母叩头白曰当对尚书有期会状母乃令后閤出去　良曰同善注同产谓姊也】徒恨宴乐始酣白日倾夕骊驹就驾意不宣展【善曰汉书曰诸博士共持酒肉劳王式江翁谓歌吹诸生曰歌骊驹王式曰闻之于师客歌骊驹主人歌客毋庸归今诸君爲主人日尚早未可也服虔曰大戴礼篇客欲去歌之文颖曰其辞曰骊驹在门仆夫具存骊驹在路仆夫整驾　翰曰骊驹马也就驾言将行而归也言日暮言归乐意犹未宣展】追惟耿介迄于明发【善曰楚辞曰独耿介而不随毛诗曰明发不寐　向曰惟思言宴乐犹未尽情追思不安至于夜晓耿介不安也迄至也明发晓时也】适欲遣书会承来命知诸君子复有漳渠之会【铣曰会遇也来命谓炳有使来也　济曰漳水名】夫漳渠西有伯阳之馆北有旷野之望【善曰伯阳卽老子也诗曰率彼旷野　良曰伯阳谓老子庙旷远也】高树翳朝云文禽蔽绿水【翰曰文防之鸟也蔽水言多也】沙场夷敞淸风肃穆是京台之乐也得无流而不反乎【善曰淮南子曰令尹子瑕请饮庄王许诺子瑕具于京台庄王不往曰吾闻京台者南望猎山北临方皇左江右淮其乐忘归若吾薄德之人不可以当此乐也恐流而不能自反高诱曰京台高台也方皇大泽也　向曰夷平敞明也言水畔多沙场平坦而光明也肃穆淸风貌京台楚国高台也是爲楚国观望之美亦可谓此中之京台忘归之乐也流谓耽乐之情如流水之不反】适有事务须自经营【善曰何休公羊传注适遇也】不获侍坐良增邑邑【善曰邑邑不乐也　铣曰不得往侍坐同乐实增悒悒也悒悒不得志之貌也】因白不悉璩白
　　与侍郎曹长思书【济曰曹长思书传所不载】
  </div>
  <div class="pagination">
   <a href="六臣注文选_page24.html">
    上一页
   </a>
   <span>
    ...
   </span>
   <a href="六臣注文选_page20.html">
    20
   </a>
   <a href="六臣注文选_page21.html">
    21
   </a>
   <a href="六臣注文选_page22.html">
    22
   </a>
   <a href="六臣注文选_page23.html">
    23
   </a>
   <a href="六臣注文选_page24.html">
    24
   </a>
   <span class="current-page">
    25
   </span>
   <a href="六臣注文选_page26.html">
    26
   </a>
   <a href="六臣注文选_page27.html">
    27
   </a>
   <a href="六臣注文选_page28.html">
    28
   </a>
   <a href="六臣注文选_page29.html">
    29
   </a>
   <a href="六臣注文选_page30.html">
    30
   </a>
   <span>
    ...
   </span>
   <a href="六臣注文选_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
