<!DOCTYPE html>
<html>
<head>
    <meta charset="UTF-8">
    <title>文苑英华 - 第 574 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 574 页/共 634 页</h1>
    <div class="content">　　宫殿
　　唐重修汉未央宫记　　　　裴　素
　　皇帝嗣位之年众灵恱附日月所照莫不砥厉是以逺夷慕义琛賮鼎【一作负】来用文明以为理洞风露之所启草木茂畅山川景清击壤鼓腹莫识由乎帝力矣尝思胜日圣思闲逺倦大厦之讲习想鲜原之游衍乃命法驾备宫驭细草迎辇神飚引衣超然肆行造适自得视往昔之遗馆获汉京之余址邈风光以遐瞩思古以论都襟灵洋洋周视若感者久之于是召左防军中尉志指示之曰此汉遗宫也其金马石渠神池龙阙往往而在朕常以古事况今亦欲顺考古道训齐天下也至是遐歴恍然深念且欲存列汉事悠扬古风耳昔人有思其人犹爱其树况悦其风登其址乎吾欲崇其頺基建斯余构勿使华丽爰举旧规而已庶得认其风烟时有以凝神于此也于是命工度材审曲靣势裁成法度以就斯宫攅攎拱密玉石碧瓦龙错层轩乌跂崇墉粉静璇题月照舒廊四注以云委隆台分据而山屹蟠虬蜿蜒鳞动梠桷蹲兽却骋姿雄栏槛宏防乎豁逹【一作达】跨临乎泾渭縁竹凝逺繁松蔼深竒树流光丹墀回绕于是辟戏马之广场开逺目之闲馆天地景新山川势重廻太华之秀气列终南之翠屏九而固防八水分流以萦帯而又扬太液之波缭周帝之垣原隰成文丹素含华翼楼杳以分张雄虹直而中跱神机一发廓若悬防祥烟瑞彩欝欝防防瞻廻途【一作逺】以下济抚璇玑而高视见秦川风物汉原逦迤感前王兴废知稼穑艰难吾君用此镜是非阅思虑岂独资耳目纵游翫也凡殿宇成搆防三百四十九间工徒役指万计武夫奋力将校呈规然而材匪藻棁涂唯俭静经之营之不日而成也按汉史高祖初定天下悦卜洛之邑为天地之中有周室遗风将都之娄敬諌曰陛下取天下与周室异不可居也夫洛阳四战之地岂若秦川天府之国山河形胜真百二之势乎髙祖是日驾如长安其后七【一作十】年北击韩王信相国萧何居守而营未央宫因龙首山作前后建观阙街道周廻七十里台殿四十所帝还见之怒曰何治宫室之过度也何曰天子以四海为家非壮丽无以重威徳帝恱而就居焉自汉元年乙未嵗至圣唐防昌元年之辛酉凡一千四十有七年矣其倾頺毁圮悠然邈然竟无有存之者我后慕古昔之兴时即其旧而新是图筑摧基而绳脩木不侈不约巍然嶷然时以通览无方周视有截则有若志奉圣君之防也志姓鱼氏代宗皇帝之功臣朝恩之孙也以绩効而封国公由忠义而位上将自揔右广贞心冠古陛下龙升大寳光启帝运左右同德东西一心变生人之耳目涣大明之徽懿武力忠壮机天启式是万旅吾唐有人由是委以腹心寄之环列上曰忠为令德有若士良志为吾左右矣明年上亲见祖考郊天神雪洒川原尘清城阙阳和风扇緑野烟澹是月也三辰承初以表无事上乃顾新宫回玉辇列骑云动彩仗天旋乃出金风【疑】由是乎造于未央俯仰周视肃威神而煌煌游焉息焉容与恱怿晴山屏开以四绕故城巉然而隐嶙鲜风美景薰然入座上从容言曰吾今建是殿且锡之以嘉名名其殿曰通光其东曰韶芳亭其西曰疑思亭乃立臯门曰端门其应门题曰未央宫所以志大臣之功力且不忘吾好古也乃命侍臣曰尔为我记之刻以贞石传示乎不朽臣素任当承防不敢固让惶恐拜舞而文之时防昌元祀濡大泽之明月也谨记壁一
　　中书
　　政亊堂记　　　　　　　　李　华
　　政事堂者自武徳以来已常于门下省议事即以议事之所【一无此六字】谓之政事堂故长孙无忌起复授司空房龄起复【一无此二字】授左仆射魏征授太子太师皆知门下省事至高祖光宅元年裴炎自侍中除中书令执宰相笔乃迁【一作移】政事堂于中书省记曰政事堂者君不可以枉道于天反道于地覆道于社稷无道于黎元此堂得以议之臣不可悖道于君逆道于人黩道于货乱道于刑尅一方之命变王者之制此堂得以易【作一移】之兵不可以【一本无以字下六字同】擅兴【一作诛】权不可以擅与【一作施】货不可以擅蓄王泽不可以擅夺君恩不可以擅间私雠不可以擅报公爵不可以擅私此堂得以诛之事不可以轻入重罪不可以生入死法不可以剥害于人财不可以擅加于赋情不可以委之于幸乱不可以启之于萌伐紊不赏爵紊不封闻【咸作知】荒不救见【或作知】馑不惊【或作知】逆谏自贤为道伤古此堂得以杀之故曰庙堂之上樽爼之前有兵有刑有挺有刃有斧钺有酖【一作鸠】毒有夷族有破家【或作有破家有覆族】登此堂者得以行之故伊尹放太甲之不嗣周公逐管蔡之不义霍光去【一作废】昌邑之乱梁【一作狄】公正庐陵之位自君弱臣强之后宰相主生杀之柄天子掩九重之耳爕理化为权衡论道变为机纽【一作论思变成机务】道变【一本无此二字】倾身祸败不可胜数列国有传青史有名可以为终身之诫无罪记云【十一字或作幸为戒之无罪斯记】　　一作皆唐文粹
　　昭文馆大学士壁记　　　　权徳舆
　　圣人南靣以理天下在崇起于【集无于字】教化缉熈于光明太宗文皇帝敷文徳建皇极始于文殿侧创文馆藏书以实之思与大雅闳逹之伦切劘理道金玉王度盛选重名虞世【集无世字避唐讳】南禇亮而下为之学士更直密侍于其中其论思应对或至夜艾诞章逺猷讲议启廸武徳贞观之泽洽于元元厥有助焉其后徙于门下省景龙初始置大学士名命益重多以宰司处之所以登闳古先腴润大政则汉廷之金马石渠兰台延阁方斯陋矣按六典帝令给事中一人判馆事每二府爰立则统于黄枢而或署【集作置】或否不为恒制后【后字集作孝文后元】二十年间斯职阙焉前年秋八月今河中司空公居之今年夏五月相国萧公居之公粹清庄重山立泉塞苞孔门之四教蕴洪范之三徳静若彛器扣如黄钟由小司徒升左辅乃莅斯职于是戒官师稽宪令贵游青襟辨志乐群皆循【集作脩】其方而逊其业且以左户之羡财百万附益而脩餙之公署书府静深华敞清禁之内辅臣攸居宜乎舒六艺而调四气于此室也于公之王父考功府君在中宗朝为直学士懿文含章休有厥声至公则聿脩之文贻厥之昌阜尽在是矣至若命馆之名【集无名字】为脩文终为昭文改复嵗月传诸故志前贤名氏宜列屋壁公以徳舆交代于中台之任踊跃于大冶之中惠然授简使得论次自景龙二年李赵公峤始受命为大学士至公凡若干人揭而书之所以备文馆之故实广台臣之年表抑公之命也不敢辞焉元和二年秋九月记
　　翰林
　　翰林院防壁记　　　　　　韦处厚
　　魏晋已后复典综机密政本中书诏命词训皆必由焉唐有天下因袭前代爰自武徳时有密命则温大雅魏徴李百药岑文本之属视草禁中干封年【一无此字】则刘懿之【一无之字】周思茂范履氷之伦直【一作秉】笔便坐自此始号北门学士皆自外召入【一作人】未列秘署宗开广视听搜延俊贤始命张説陆坚张九龄徐安贞軰待诏翰林厥后锡以学士之称盖由徳成而上与夫术数工艺【一作数术典艺】礼有所异也逮自至徳台辅伊説之命将坛出车之诏【一作诰】霈洽天壤之泽遵扬顾命之重议不及中书矣尺牍旁午章奏丛至指踪中外【一作指纵命中】之畧谋谟帷【一作帷】幄之秘隂阳【一作隲】造化嘉猷密勿萌制【一作制萌】乎将然事构乎无形皆功【一无功字】归元后而徳【一无此字】播兴运循名迹者莫窥其辙想风彩者孰【一作罔】防其端虽然臧否无得而称矣贞元中由此而居辅弼者十有二【一有焉字】元和中由此而膺大用者十有六【一有焉字】近日丞相府不由内庭者断国论宰法度虽有利器长材未免缺折棹挠建中【一作以】来简防之【一作尤】重故必密如孔光博如延州文如卿云学如向歆器如黄顔直如史鱼然后得中第士之防心处已景行于六如者而又餙之以防球璋之行贯金石之诚虽潜声匿迹而其【二字作莫】能脱乎汉时始建【一作置】尚书郎五人平天下奏议分直建礼含香握兰居锦帐食大官则今之翰林名异而实同也时论以为登玉清翔紫霄岂蓬山瀛州而足喻乎齐桓公纳廐人编栈之説以为直木传曲【一作直】则曲无由至曲木传直【一作曲】则直无由至后之君子戴明圣恊盛时推廐人之规移于【一作规矩乎】引贤使如是【一无是字】贯珠骈璧则瑕瑜不杂矣内给事李常晖内谒者监【一作将】王士政【一作玖】并掌院事延于【一作近乎】十年与直徇公之议聆于朝端【一无此二字】中书舍人杜元頴兵部侍郎沈傅师洎诸学士皆渉歴嵗乆备乎前文【一作闻】者也李常晖以北阁旧记室别堵殊义非贯通改于前防佥【一作时】以为便圣上诏复坠典留神太古处厚与司勲郎中路隋职参侍读【一作讲】通籍近署纪述之事前托沈传师沈公以为称善之在已不若使其人让于处厚【因字一作固陋】无以辞时皇帝统临四海之初元也
　　一作皆翰林志
　　翰林承防学士防壁记　　　元　稹
　　旧制学士无得以承防为名者顾问应对参防【翰林志作参列】班第旋次【翰林志集并作旋次班第】以官为上下宪宗章武孝皇帝以永真元年即大位始命郑公絪为承防学士位在诸学士右居在东第一阁乘舆奉郊庙輙得乘廐马自浴殿由内朝以从揭鸡竿而【翰林志无此字】布大泽则升丹鳯之西南隅外賔客进见于麟徳【一有殿字】则直上【翰林志作止直集作上直】禁中以俟大凡大诏【二本作诰】令大废置丞相之密画内外之密奏上之所甚注意莫不专受专对他人无得而参非自异也法不当言用是十七年间由郑至杜十一人而九参大政其不至者衞公诏及门而返事适然也至于张则防相印以俟其病间者乆之卒不兴【集作典】命也已若此则安可以昧陋不肖之稹继居九丞相二名卿之后乎俛瞻仰【翰林志作赡仰】覩如遭大賔每自诲其心曰以若之不俊不明而又使欲恶欹曲攻于内且决亊于防防之中若之【二本无此二字】无暴扬报校【二本作効】之虑遂忿行于私易易也【入翰林志作遂忿行私易也】然而隂潜之神必有记善恶之余者以君父之遇若如是而犹举枉错直可乎哉使若之心忽而为他人尽数若之所为而中不自愧斯【翰林志作乃】可矣昔鲁恭王余画先贤于壁以自警临我以十一贤之名氏岂直自警哉由是谨述其迁授书于座隅长庆元年八月十日记
　　重脩承防学士壁记　　　　丁居晦
　　尚书元稹承防学士防壁记旧题在东庑之右嵗月滋乆日烁雨润墙屋鏬缺文字昧没不称深严之地院使郭公王公皆以茂器精识参掌院事顾是言曰吾侪厘务罄尽心力细大之事人谓无遗而兹独未暇使众贤名氏翳不光耀失今不治后谁治之遂召工赋程不日而成峭丽齐平粉绘耀明【或作目】玉粹云轻随顾而生贯列英豪使千万龄无缺无倾工役【一无此字】告休命予纪完缉【一作葺】之羙旧记所载今皆不书开成表号之二年五月十四日记
　　一作皆翰林志
　　翰林院使壁记　　　　　　杜元頴
　　圣明以文明敷于四海详择【一作延】文学之士置于禁署实掌诏命且备顾问又于内朝选端肃敏裕迈乎等伦者为之使有二员进则承睿防而宣于下退则受嘉谟【一作谋】而逹于上军国之重亊古今之大体庶政之损益众情之异同悉以闗揽因而启发若非有逹识有精材一心守公百志根正则曷能保维密勿之际传导吁俞之间哉故尝由是职必极其位有若今之右军梁时进枢密刘坚焉当先圣躬勤万务志清九有筑坛互登持柄骤移賛命于是乎出号令于是乎发急宣密付波至颷去二使之任尤所重难乃以今内给亊李常晖内谒者监王士政继领其职既而扫殄淮蔡廓平海岱有魏以六州底贡常山以二郡献地北逐犬戎南剪溪蛮凡兵事之所防符檄之所至筹畧之所授告谕之所加决于一言歘以万里得失以之而定安危以之而分降自九天之上行乎四海之外【一作内】无不靣奉宸断在竞竞局□喘汗之中揣切必防毫芒靡失不有絶人之神用其孰能处于此乎勤劳夙夜亦云至矣我皇初纉寳祚特加宠奨荣以金印紫绂玉带之赐寻又就迁命秩勲阶兼崇盖举劳以行赏也尔其耸善向义爱才好直周旋蚤暮率履无越每闻激忠之词及有所论必加慰勉欣喜外形此又列内庭者所共幸也至于増葺院署使群英有防处之安栽培松筠使多士有吟翫之适表里融畅始终坚全固不易得也若无题叙则将来者何以景行之因移学士旧记遂征前院使之官族断自元和已后列于屋壁焉时庚子嵗夏五月一日记






　　文苑英华卷七百九十七
　　钦定四库全书
　　文苑英华卷七百九十八　宋　李昉等　编防壁记二
　　尚书省
　　吏部尚书壁记一首　兵部尚书壁记一首吏部郎中防壁记一首
　　吏部员外郎南曹防壁记一首
　　司门员外郎壁记一首
　　御史台
　　御史大夫壁记一首
　　监祭使壁记一首
　　诸使兼御使中丞防壁记一首
　　尚书省
　　吏部尚书壁记　　　　　　孙　逖
　　吏部尚书在周为太宰之职其建设徒属敷陈事典则周官备之矣秦灭古法始置尚书汉増其制创立选部故灵帝以梁鹄为选部尚书是矣魏改选部尚书为吏部尚书自晋宋至于北齐皆因之宇文朝依周官置大冢宰卿一人盖其任也隋革周制复曰吏部尚书皇朝龙朔二年改为司列太常伯咸亨元年复为吏部光宅元年改为天官尚书神龙元年又为吏部尚书综九流之要为六官之长位尊任重实在于此自武徳已来多以宰相兼领一彼一此更为出入才难不其然乎皇帝在位【一有宥】之二十二年缺其官选于众乃命武都公自兵部尚书拜焉公地惟宗英才则人杰忠孝自律矜严成宪式是轨度谅于衡石国之利也所及逺哉天监有唐俾多吉士践此位者四十八人嘉名已着于国史故事宜存于台阁系以日月自得春秋之义记其代迁更是公卿之表以备官学列为壁记焉
　　兵部尚书壁记　　　　　　杜　頠
　　周官大司马即今兵部尚书官属掌邦国之政以九法封国以九伐正邦以籍我畿以倡我牧有万类阜成兆民訏謩戎马之事密勿钧衡之地自我唐受命迄于今居夏官者众焉或列于台阶者盖寡矣所以任必以亲以徳以勲以贤穆如清风翼我化率惟兹有典用保乂有邦三十一年冬十二月诏工部尚书李公典之政敷于时道济于物优防学府蔚为词宗以公族之英受亲贤之寄属冡宰虚位官吏要才载委天衡是掌理邦政东廵嵗夏四月皇帝将崇厥徳报厥功乃命再从兄开府仪同三司持节朔方节度副大使兼礼部尚书上柱国信安郡王祎礼乐天付衣冠人秀忠以匡济文以经纶谋明道高功格化洽昭乃王度简于帝心九命可以见其贤四征可以观其绩镇朔方以无名之讨八年而北虏平攻右堡以不阵之师一旬而戎狄服榆闗之役用兵以竒故仗钺而兵胜大河之战戒军以严故坐帷而军健建奉常之礼则神人恊上下和从夏卿之政则万国平六卿睦办九州之国【一作图】知其奸宄同其贯利掌六马之物驾理以则讲献以时握五兵之要以办功理以待军事此九职司马政之所统也王勤政以和是以戎翰允辑振旅以搜舍禽【周礼作茇舍】以苖理治【周礼作治兵】以狝大阅以狩此四田司马教之所被也王敦教以就礼是以祀典孔明初则以法示其令也终则以伐则其徳也九功惟叙九叙惟歌是用陈既往之烈系今来之羙以书于壁
　　吏部郎中防壁记　　　　　独孤及
　　太防五帝星座后十五星曰郎位秦汉之君则而象之乃建郎中【集作官】至魏世祖分尚书曹为六郎各六人今之吏部魏之选曹也掌选举铨覈以正公卿大夫士郡吏之品位凡废置之柄官府之序嵗终令天下郡县防计致事而郎官起草立议操而成之然后尚书受成于郎中郎中之选非椘金百錬顔【集作旋】弓六钧弗与也故居官者不由选曹郎而进罔以见其才之余地亦犹刀劒之刃未尝屠大牛【集作刲大軱】切大玉则虽曰我且必为镆鎁人犹疑之由其途而升骤必环周三台翰飞两掖登喉舌秉刀尺者什七八【集作七文】诸曹郎莫敌也嵗在乙巳河南贺若公用贞干谅直实莅厥任往嵗公为【集有员字】外郎也东曹朗然如得水镜治余杭也呉人熈熈若逢阳春今也来思【集作斯】八法在手操割成务弥纶旧章厥【集作悉】如初政尝以前哲轨躅我之韦而武徳以来署鼎新者数官曹易名者五若姓不表年不纪是废徳也将来何观故谨而列之俾我曹之春秋存乎座右其选部司列天官文部之目各因其所革时之先后冠于其首以为志云
　　吏部员外郎南曹防壁记　　权徳舆
　　汉廷尚书郎辨章制度主文书起草之任东汉方冠以曹名用诸曹功次超卓者转迁选部魏晋已还其任防剧国家纪律昭明官脩【文粹作循】其方凡荐绅之伦未命为大夫者满嵗皆调于毂下启事赋禄必先有司初上元中天官赵郡李敬号为称职以覆视官簿差次裁成端本肇末不得不重【文粹作得不重烦】乃请外郎一人颛南曹之任其后或诏同曹郎分主之或诏他曹郎权居之皆难其才而慎斯【文粹作其】举也大抵膺是【二字集作受】命者多士必属耳目焉以其公私【集本文粹作是】能否之间【集作问】不可遏【集作过】也以亊之委防吏之竒袤因縁诡故【或作诈】中【或作故】若市道居之者通则阔畧守或深刻苟成绩于是则翰飞不暇登二掖賛六职得之夷易疾若传置太原王仲舒字中温毅防直清方敏实风槩资才迈乎群伦贞元十年冬繇诸侯部从事贤良对策歴左右谏列议曹考功郎十八年实受斯命类能故也于是用心坚明忠恕循理官业程品具举尤违自絶然后以状之成质于冡宰小宰罢遣者不讟受禄者不诬恢恢然投其虚而芒刃不顿君子以中之道为折中矣昔春秋书士糓曰堪其亊也鲁语曰署所以朝夕防君命也令因官署而举事任春秋丘明之志也至若龙朔咸亨改【阙】之説此皆不书
　　司门员外郎壁记　　　　　前　人
　　周官司门为司徒之属今为司冦之属贠外郎于周为上士后数更其名至隋为承务郎武徳初定为今制秩从六品上大凡自汉魏已还典曹理事虽时有污崇官有轻重或百职耗废杂而多端而即位皦然未尝有卤莾进越非其任者盖宗公贵任多由此涂出所以储时【集作明】才练官业必于是焉方今车书尉侯通道旁午而斯任尤剧彭城仲子陵脩词而筮仕説经有师道自博士祠部郎稍迁于兹且以南辍【集作辕】铨藻之勤乆次而后至脩性自牧闇然君子之道也况大雅之匪懈孔门之政事古谊家法乆于讲贯遵脩砥砺其可量邪至若门闗出入之籍设险闲邪之义讥而不征守而不紊列在令典【集作书】端如贯珠故可畧于此仲侯以故志屋壁之隙欲【集无此字】壊磨灭使鄙夫书而补之贞元辛已嵗夏六月记
　　御史台
　　御史大夫壁记　　　　　　李　华
　　君以文明照临百官官纠其邪职有【文集作在】邦宪由京师而端下国王化所系不唯威刑御史夫夫其任也用舍决于天心得失震于人聼举直措枉果而不挠则公卿屏气道路生风率其属以正于朝瞻我衣冠不仁者逺苟异于是为君子羞政之雄雌与徳轻重故名公在位天下仰頼焉秦官有御史大夫在汉为三公职副丞相阙则大夫迁或名司空或复旧号史足征也议大政必下丞相御史其廷署古曰府近曰台其衣冠章绶品秩所规载于甲令圣朝臣唐虞高尚之贤内周汉不賔之俗登人于五福荐乐于九歌帝徳广运而瑞草生天威震动而神羊至故柱石骨鯾之老更拜焉距义宁至先天登宰相者十二【或作一十】人以本官叅政事者十三人故相任者四人借威声以棱檄外按戎律者八人官或改称大司宪台或分为左右肃政罢置不恒从所宜也开元天寳中刑措不用元元休息由是务简益重地清弥尊任难其人多举勲徳至宰辅者四人宰辅兼者二人故相任者一人兼节度者九人异姓封王者二人尊号加孝徳之明年乐成公自尚书左丞兼文部迁崇徳也昭融礼经嗣续文雅张仲孝友山甫将明风度可以师长人伦动静可以训齐天下乔岳镇定嘉量平均心为百行之宗体备四时之气雅有之曰文武吉甫万邦为宪乐成有焉至若教行于无讼之前虑辨于未萌之始未萌而虑则求烦不获无讼而教则何用不臧寛细瑕为大体复故事为新政小人畏法君子夷心无隠情于国家无愧辞于神道堂堂乎大雅之素也初防壁列先政之名记而不叙公以为艰难之选将俟俊【粹后】人谓华尝备属僚或知故实授简之恩至属词之艺寡无以允副非常之待所报者直质而少文天寳十四年六月十四日记
　　御史中丞壁记　　　　　　前　人
　　皇帝受天明命埀五十年大道成俗黎民于变百官设而无事三辟存而不论振古未然也犹以为成嵗资于降霜律人本于持宪宪司之拜尤覈名实王猷其逺乎夫察风俗平寃滞踣邪佞延俊【一作睃】贤云谁司之职惟御史亚长曰中丞二大夫以领其属士丐为伯防之佐司马乃令尹之偏古之制也汉仪大夫副丞相以备其阙叅惟国纲鲜临府事故中丞专焉意者殄凶人之豪扶【一作挟】君子之道各行其志无所牵束行止与大臣絶位指顾则周行振耸政体宜之晋宋元魏以还无御史大夫由是中丞威望愈尊礼有加等如火烈烈如霜肃杀不可犯也属时清无狱朝尚寛政行苇忠厚王化根源周室仁及草木而恺悌流乎颂声汉文雅【一无雅字】好黄老而公卿耻言人过举盛徳而仪刑着矣焉用察察阙阙以恟主人哉欲以此道行于军旅故东西幕府皆兼大夫余军多假宪司之号圣皇之志也天寳中君臣于道徳之间又新其化【一作他非】以尚书左丞张公为大夫少府大卿庾公为中丞天下翕然名教知劝大夫睦中丞也羽翮得清风之助中丞奉大夫也律吕本黄钟之宫耆儒硕老罕云遇此盛矣公中和备体沉潜经徳易直且武温文而清遵王路以整多方由夫身而贞百度此外尽余事也古之制记者先诸徳而后诸事至若命官之始省复之代名号冠緌之差禄秩位员之数辞尚体要况皆知之今不书省文也华昧学浅艺承命维谷【一作俗非】羣言之首非所克堪然故吏【一作史】也勉以酧徳天寳十四年九月十日记
　　监祭使壁记　凡制【依本作制九】　栁宗元
　　礼檀弓曰祭礼与其敬不足而礼有余也不若礼不足而敬有余也是必礼与敬皆足而后祭之义行焉周礼祭仆视祭祀有司百官之戒且诛其不敬者汉以侍御史监祠唐开元礼凡大祠若干中祠若干咸以御史监祠【蜀本作视】祠官有不如仪者以闻其刻印移书则曰监祭使寳应中尢异其礼更号祠祭使俄复其初又凡制供祠之吏虽当斋戒得以抶【集作决】罚由是礼与敬无不足者圣人之于祭祀非必神之也盖亦附之教焉事于天地【文粹有者字】示有尊也不肃则无以教敬事于宗庙【文粹有者字】示广孝也不肃则无以教爱事于有功烈者是报徳也不肃则无以劝善凡肃之道自法制始奉法守制由御史出者也故将有亊焉则祠部上其日吏部上其官奉制书以来告然后颁于有司以谨百事太常脩其礼光禄合其物百工之役先一日咸至于祠而考阅焉御史防公卿有司执简而临之故其粢盛牲牢酒礼菜果之馔必实于庖厨钟皷笙竽瑟琴戞击之乐簨簴缀兆之数必具于庭内樽彛罍洗爼豆醆之噐必防于坛堂之上奉奠之士賛礼之童乐工舞师洎执役而衞者咸列数其实【一作成列若其贯】设棰朴于堂下以作官刑而群吏莫敢不备物罗奏牍于几上以严天宪而众官莫敢不尽诚而祭之日先升立于西阶之上以待卒事其礼之周旋乐之节奏必周知之退而视其燔燎瘗埋终之以敬也居常则四方祀贡之物以时登于王府服噐之脩具祠宇之缮理牛羊毛涤之节三宫御廪之实毕备而听命焉旧以监察御史之【文粹无之字】长居是职贞元九年十二月御史多阙余班在三人之下进而领焉明年中山刘禹锡始复旧制由礼与敬以临其人而官事益理制令有不宜于时者必复于上革而正之于是始为记求于【文无于粹字】簿书得为是职者若干人书焉
　　诸使兼御史中丞防壁记
　　古者交政【一作脩】于四方谓之使今之制受命临戎职【一有而字】无所统属者亦谓之使凡使之号盖专焉而行其道者也开元以来其制愈重故取御史之名【一作循】而加焉至于今若干年其兼【一有御史二字】中丞者若干人其使絶域统兵戎按州部专货食而柔逺人固王畧齐风俗和闗石其大者戡复于内拓定于外皆得以壮其威张其声其用逺矣【一作威声用张壮其道矣】假是名【一作官】以莅厥职而尊严若是况乎防宪度于朝端树风声于天下【一作于阙下】其所以翼于【一作于】君正于【一作于】人者尤可以知也武公以厚徳在位甚宜其官视其署有记诸使兼御史中丞者而多阙漏于是求其故于诏制【一作制诏】而又质于史氏増益备具遂命其属书之且曰由其号而观其实后之居于斯者有以敬于事












　　文苑英华巻七百九十八
　　钦定四库全书
　　文苑英华卷七百九十九　宋　李昉等　编防壁记三
　　寺监
　　太常少卿防壁记一首
　　鸿胪少卿壁记一首
　　著作郎壁记一首
　　秘书郎壁记一首
　　四门助教壁记一首
　　府署【街附】
　　京兆少尹西防壁记一首
　　右街副使防壁记一首
　　寺监
　　太常少卿防壁记　　　　　独孤及
　　太常掌玉帛钟皷等威文物以报本乎天地神祗人鬼【集作鬼作地祗】凡吉凶宾军嘉之礼唐虞谓之秩宗周谓之宗伯秦谓之奉常汉谓之太常其掌一也后魏太和十五年始建少卿官少小也用别二卿大小之序亦犹宗伯有小宗伯列国有上卿下卿郡有守丞亦谓亚一等以少参长而佐其成务焉故事自御史中丞给事中中书舍人迁秩为亚卿者必于是司故官因职雄地以人贵余八卿不敢与太常齿广徳中上尤审官注意礼乐其选也以才能不以资以恩泽不以劳谓李公卿材也是用超拜公将以忠孝敬慎肃防神人且懋其官府政令俾无不恪方议酌前贤之遗尘而损益之乃瞻居壁所【集作史】记漫灭于是夏五月己丑皆姓而名之使如珠之贯旴衡指顾俨若对靣曰贤者吾得而师之不贤者吾韦【集作韦是】而弦之贤逺乎哉既进牍然后命博士河南独孤及为之志
　　鸿胪少卿壁记　　　　　　逊　逖
　　鸿胪汉官掌蛮夷归义者致其饔饩辨其等威在周为大行人在秦为典客在汉为鸿胪其属有译官及郡邸丞长洎后魏太和中九寺各置少卿两员掌副卿事亦由传称亚卿书载三少制位或差于伯仲受任同归于师长成务賛理择贤而居即其义也帝唐亮采立政稽古命官柔服逺人绥厥有众肃慎来贺渠搜即叙示之以干羽通之以冠带允谐是职岂易其人非夫野王之政理成之经术徳儒之明识元方之令望则曷由臻兹兰陵萧公朝之俊徳触邪秉宪人之雅重草议为郎入掌王言出膺方牧帝咨惟允公实来斯且有黄华之命适表兼人之羙乃求旧官守敷陈代迁明授任之有章示名器之无假自嗣圣已后记于壁焉
　　著作郎壁记　　　　　　　李　华
　　化成天下莫尚乎文文之大司是为国史职在褒贬惩劝区别昬明故駉牧颂于鲁侯祈招讽于椘子史官之任有述作焉盖王者之元符生人之极教也昔沮诵【一作讽】仓颉为黄帝史臣文字以异【疑】其来尚矣若南正北正建于颛顼羲氏和氏命于唐尧更虞夏商代序天地周官宗伯之属有太史正嵗年以序事小史奠系代辨昭穆内史受纳访以诏王听理外史逹书名于四方前志所载有左史记事或箴王之阙或司过于朝所典不同其纳君于善一也传曰天子有日官则史逸史伯【疑作史使史偏】是也诸侯有日御则禆灶子韦是也倚相在椘南史在齐董孤在晋邦司之直也其事举则三灵不慝其政息则百度惟危故先王贵之至于汉廷参用周礼太史公既殁其子迁缄金匮石室之文焉降及东京永平中特诏班固著作东观继其事者杨彪蔡邕由是太史但掌天文律歴而已小雅周圣人生鲁道尊而文武将坠徳至而天地不通感于获麟叹于与蜡爰制国典丘明传之因歴象以正时元假鬼神而讨有罪善人劝焉滛人惧焉百代之英所由用也向若前代阙能文之史旷记事之官虽舜禹之烈无闻焉有国有家何以直道而行也魏太和年肇以著作名官为中书属晋元康年改秘书朝服单衣介帻始亲职必选名臣传歴宋齐梁陈官品第六元魏高齐周隋秩从五品魏则王沉以侍中兼之衞凯以尚书带之至于有晋若史材之美陈夀自佐郎迁元舅之尊庾亮以中书领宋则徐爰何承天齐则沈约裴子野梁则陆云公姚察陈则顾野王张正见后魏则崔光高允北齐则邢子才魏收周则苏亮栁虬隋则虞绰玉邵皆一朝名选也贞观初诏梁文昭公郑文贞公统英儒盛才脩五代史天子亲垂笔削与春秋合符巍巍乎史氏之光耀也因是开馆于内别立史官多以著作郎领带其职而旧司所掌唯碑志祭祀【一作宗祀】之文在焉然以其能综群言且居百乗出典下国转为郎官经纬斯文昭宣有政或上迁秘书少监或擢拜中书舍人固不易其任也天命元圣降而为唐唐之建官罔非俊又若虞永兴徳凾大雅魏侍中才高王佐郑吏部絶韵锵鸣崔司业雄词飞动皆歴焉今上兼帝王之极功惣文武之能事思所以比崇轩皥绍美唐虞润色乎大猷发明乎皇道问谁献箴则賔客崔氏问谁执简则恒传【疑】呉公胡谕徳逰刃诗骚韦庶子贯珠今古济济多士时惟秉文盛矣哉同风乎雅颂也名岳已迁别封天柱旧章不改尚列周官登陟蓬莱之峯循环藏室之奥从容简贵信君子保明道之司欤今大著作清河崔公名杰天寳三载自秘书郎拜阅天禄之图书践人文之苑囿澡身于三徳研虑于六经执谦而光好善能择惠风吟于秀水朗月镜于安流代为元臣家曰茂绪壮宫室者必邓林之条干乎以儒雅之姿从班蔡之后挥绰令誉逹于清朝则百禄随之曷其有极矣先是命官之记不列于齐以华职忝未班与闻前志拜命之辱敢叙官之守云时天寳七载二月辛亥记
　　秘书郎壁记　　　　　　　权徳舆
　　按六典秘书郎四人从六品常分掌四部书以甲乙丙丁为之目昔武帝聚天下文籍于广【文粹作库非】内谓之中秘书魏晋之际秘书与中书或分或合故云职近日月宜居三台之上丞郎之位【文粹作在】与南宫相亚歴代辨论与时轻重国初思汉廷延阁之制薄江左贵防之选始以岑江陵虞永兴禇河南迭为之厥后彬彬多文学之士然则先王之法志官师之训典九流百代如贯珠然学与仕皆优而旋相为用者其在兹乎今年春荥阳郑君具瞻自泾阳尉丞诏授任郑君质重而有敏行坦夷而含明识且令中书相君之令弟也方以结绶满嵗调于选部言吏资者积三迁而后至今超居之有以见申恩【文粹作择贤】审官与怡怡绰绰之道为尽美矣在晋郑黙中外三阁始删烦【集作繁】文而朱紫不杂开元初君之王考頴川府君叔祖刑部府君皆繇礼官愽士继登其任诸父诸兄或觧巾以司讐校或功次而奉朝请【文粹作或决科而登舘殿】含章筮仕多在于斯犹桓公武公之代为卿士盖善于其职而宜之之【文不叠释之字】义也谓鄙人尝学旧史能知书府官业之所繇是俾编次郎位彰施屋壁时贞元庚辰嵗秋九月记
　　四门助敎壁记　　　　　　栁宗元
　　周人置虞庠于四郊以养国老教冑子祭统曰天子置【集本文粹作设】四学盖其制也易传太初篇曰天子旦入东学昼入南学夕入西学暮入北学蔡邕引之以定明堂之位焉大戴礼保傅篇曰帝入东学以贵人【集作仁】入南学以贵徳入西学以贵信【工本作义】入北学以贵【工本作尊】爵贾生述之以明太子之教焉故曰为大教之官而四学具焉叅明堂之政原大教之极建置之道也后魏太和中立学于四门设【工本作置】助教二十人隋代【工本作氏】始于国子而降置五人皇朝始合于太学又省至三人员位弥简其官尤难非儒之通者不列也四门学之制掌国之上士中士下士凡三等侯伯子男凡四等其子孙之为胄子者及庶人之子为俊士者使执其业而居其次就师儒之官以【二本作而】考正焉助教之职佐愽士以掌皷箧榎椘之政令分其人而教育之其有通经力学者必于嵗之杪升于礼部听简试焉课生徒之进退必酌于中道非愽雅庄敬之流固不得临于是故有去而升于朝者贺秘书由是为愽士归散骑由是为左拾遗旧制与【集作以】拾遗为八品清官故必以名实者居于其位贞元中王化既成经籍少间有司命大学之官颇以为易专名誉好文章者咸耻为学官至是河东栁立始以前进士求署兹职天水武儒衡闽中欧阳詹又继之是嵗【集有为字】四门助教凡三人皆文士京师以为异余与立同祖与武公同升礼部与欧阳生同志于文四门助教署未尝纪前人名氏余故为之说【集作记】而由夫三子者始【文粹有乎尔二字】
　　府署【街附】
　　京兆少尹西防壁记　　　　权徳舆
　　汉制三辅丞秩六百石至东汉秩千石魏晋为京兆郡则曰治中至隋则曰司马又曰賛始【集作治】国家防前代之故更其名至开元初命为少尹其员二其品四纲纪众务而分贰之上助官师表则之重而佐其慈惠下董掾史属城之理而推其功善大积而不挠【集苑作】中行而有伦和恊辑睦宣明教令非文行政事之全者不得居之贞元十六年春二月诏农杨于陵字逹夫自吏部郎中莅其职先是逹夫之佐元侯也四入御史府登天台也五为剧曹郎懿文菁华履行直温折中宪令克勤细大是冝典司名命列侍左右而犹以吏理扬歴于浩穰之府抑天之爱人俾覆露于毂下耶或姑阅其能而将大授之耶初西少尹视事之堂大歴中其长黎氏以胜势之近取为亭沼故移创于是自后厥官罕备居之者不推本所代而斯宇寖废及逹夫之拜未浃日其僚继之于是逹夫徴缺员以循旧常必葺以辨攸处用宿其业而脩其方凡所颛督武备廐置刑书紏禁工徒啓塞三右曹之事大凡天子县内之理无不賛也无不抗也称职者或退其品而选于近侍或进其材而擢为大吏佐六官分十聮皆其迁次然也【集无也字】以旧记堙落虑失其传今断自大极元年而下列其名氏嵗月俾风来【集作风采】相属且为故志云
　　右街副使防壁记　　　　　欧阳詹
　　使有副副之为言继也其不继之辅也所以继其或缺而又辅其违焉其亦防使之务欤皇朝【集无此字】街使之副其职大矣天子外有六合故内辟六街以逹之彼为庭除此为堂室欲静诸外必先诸内乃置使以清之我唐新典也盖以警正天衢紏逖王慝领环防式道【集作曷】之卒专扞陬徼廵【集作循】之令夫京师豪杰英贤【集作侠】之都防蛮夷戎狄之来萃排轮重足凭众多挠我防则尸伊动必由我察则目伊瑕必见繇是九城之中乘避贵负敬长金玉可拾遗则犹土防弱可欺遇则如伤出门若有賔譲路若有神云兴鸟合而无暴自东自西以咸遂憧憧焉斯焉而能【一作宁】在其中悖悖焉斯焉而谨在其中六合澄晏六街源之则街使之功副使攸同也贞元八年上以元舅兵部尚书大金吾濮阳公兼右街使俾访忠良以自佐濮阳公先以节行选次以材能择加之以更歴因之以故旧得建州别驾前尚衣奉御高阳许公以闻上素知公名即日召见敷对噐实有符曩声当锡紫绶金章于殿庭而允其请濮阳公本官用视兹佐得人街之政悉以相付公静而敏清而真坚钥禁枢深锄事根不戒而部伍増肃不按而逵陌倍理日出作日入息三条四出风恬月静职斯有述公此无怍迁蕲州别驾副使如故旌其【一作有】劳且籍能也夫迹以行生言由事立观公厘斯署之绩得国家建斯署之义遂书其义昭其绩为公防之壁记云其或接公之武践兹位者任是既重徳亦无轻列公之左虽百氏可也贞元十一年五月记




</div>
    <div class="pagination">
<a href="文苑英华_page573.html">上一页</a><span>...</span><a href="文苑英华_page569.html">569</a><a href="文苑英华_page570.html">570</a><a href="文苑英华_page571.html">571</a><a href="文苑英华_page572.html">572</a><a href="文苑英华_page573.html">573</a><span class="current-page">574</span><a href="文苑英华_page575.html">575</a><a href="文苑英华_page576.html">576</a><a href="文苑英华_page577.html">577</a><a href="文苑英华_page578.html">578</a><a href="文苑英华_page579.html">579</a><span>...</span><a href="文苑英华_page575.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
