<!DOCTYPE html>
<html>
<head>
    <meta charset="UTF-8">
    <title>明文海 - 第 86 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文海 - 第 86 页/共 134 页</h1>
    <div class="content">











　　明文海巻三百十
　　钦定四库全书
　　明文海卷三百十一　　　　余姚黄宗羲编序一百二
　　时文
　　徐廷葵燕中草序【李流芳】
　　余与廷葵称同籍者十年虞山疁水相去二百里会晤颇疎丙辰之役同寓显灵道院比隣往还无间朝夕始习廷葵之人与其文廷葵外浑而中朗其文之清坚沉厚亦如其为人冬寒夜长时与廷葵拥罏篝火相对论文旁及身世之事刺刺不休或至申旦所居宫中有两杰阁每雪后朝曦辄携酒登眺揽西山之秀色及大内宫阙之壮丽偶有名酒必相呼对饮不醉无归盖余得廷葵不觉身之在逺而廷葵亦谓比来幽忧之疾得余始为豁然遂能日进一斗斯言不虚也无何两人俱被放廷葵先出都余栖迟邸中旧欢都尽每出见新贵人杂防长安道中辄自念生平好尚迂阔于公车之业不肯细意入梦青山便当终以自保廷葵廿年苦心其人与文清坚沉厚皆合福徳相而作此寂寂人事无定岂复可论乎方今世人眼孔如豆附羶逐臭贤者不免友人方孟旋尝与余相顾感愤今年孟旋既得隽且尽收气类中下第者得数十人之文刻之都门而句曲张賔王每下第后辄定为元魁名家索新贵人文竿牍遍长安纸为増价两人意致相反如此嗟乎余与廷葵之文欲以何向耶余不能定廷葵之文回环再过但觉徃时寒风宻雪拥罏髙饮光景飒沓纸上是不可以无序遂序而归之丙辰六月立秋日





　　明文海巻三百十一
　　钦定四库全书
　　明文海巻三百十二　　　　　　余姚黄宗羲编
　　序一百三
　　时文
　　半舫斋稿序【章世纯】
　　吾友刘士云既刻其近艺若干首巳序而传之大约谓文有至分而世之以防墨相稽者固不知吾深防之所在也虽然彼且以防墨规我矣而吾所以应之者未尝衷于道而徒以文相讥则世之相笑岂有既哉故予再为之序曰治古之世道德一风俗同其人自朝廷邦国守土食采师臣素王与夫山林岩穴农夫妇孺其人无不学而其学无不本于道于是乎文行于其间自陈谟矢训作命敷告铭器命物与夫聘好问答讨论讲説闺咏巷謡之撰述其学既本于道而其才又足以见乎其词虽无意于为文而髙深典丽终非后世能言之士所能及士生其间者虽或其才未必能见乎其词而以其有得于道则亦有以知本末内外之分而不惑于偏曲驳杂之说则先王之教有以使之然也周衰学废老耼庄周杨朱墨翟之言盈天下一时聪明才力之士中无所得而外刼于敌莫不丧其所守以去然吾尝读其书其人率沉勇精悍能成一家之言士卒然遇之而丧其所守无足怪也制举业之在今日其尧舜禹汤周公孔子之书代之而为言则必皆尧舜禹汤周公孔子之言其学必本于道而其才之着乎其词者必使人恍然见三代之遗而后为无愧隆万以来一变而为老庄之虚诞再变而为秦汉之驳杂则吾犹无讥也有小文夫焉欲去老庄之虚诞而并无其精防欲去秦汉之驳杂而并无其雄深其所以代圣贤之言者率皆委巷之中讲师腐儒之谭论卑而气弱不能窥圣贤之万一而以其说之近与夫为之易也则亦能鼓舞一时之士而使之从虽然彼不过腼然而为人师以营其衣食则无与吾事焉巳矣所可怪者有大人君子反其所为其幽取诸易其浑厚取诸书其风雅取诸诗其总核取诸三礼其比事属辞取诸春秋而又能本濓洛闗闽之防御诸百家之才以畅其所欲言其髙深典丽虽不能与三代比隆而要非秦汉之士能言者之所及则虽先贤复起不能易也而是小丈夫者又从而咻之夫取通经学古之言与委巷之腐儒较其取舍亦易明矣而士茫然丧其所守者又非若晩周先秦之士遇老庄杨墨之雄而刼夺之也计其人无深逺以自存无文彩以动众而聪明才力之士亦羣而趋之何也意者其偷懦庸秽之说便于浅薄植者而不觉其附和之众与不然则其人气力足以动上官能毁人能誉人而聪明才智与夫急于功名之士违其心之所明俛首而事之虽知其非而无可奈何也呜呼以委巷腐儒之说而欲尽废通经学古之言此尧舜禹汤周公孔子之罪人欤刘士云本世家子生绮襦纨袴之间能尽屏声色狗马之好而从事圣人之道其于圣人之精防既已得其本末源流之自而其才足以发之其为举子业原本诗书礼乐以御诸子百家之变者可考而知也其髙深典丽既非后世能言之士之所及而其卓然有以自守则虽晩周先秦偏曲驳杂之言所不能动而况于委巷讲师腐儒之谭欲以绳墨相稽亦巳过矣夫士云所守者尧舜禹汤周公孔子之绳墨而非委巷讲师之绳墨也彼既巳为尧舜禹汤周公孔子之罪人矣而吾友大士徒以文章离合进退之小技与之相争于绳墨则是舍其大而诤其小也盖昔者宋之先有五季而唐之先有六朝其文于声律句字离合进退其绳墨可谓严而文之卑陋亦已极矣韩子欧阳子始尽削六朝五季之习而以六经之文为诸儒倡天下后世翕然宗之夫韩子欧阳子之文岂以无法教天下后世哉盖韩子欧阳子之法非六朝五季之所谓法也今而后有借古文辞之说为举业之说者不言六朝五季之防墨而言韩子欧阳子之绳墨其必自吾士云始也
　　太行程生文序【章世纯】
　　天下有无与于兵而情相召者二文章太盛兆于兵端富侈已极兆于兵端今科甲莫多于三吴而刻核为文章则几为举世之事向见房选盛行邉方虑非佳事不幸亿而中遂愈信所见今读程生文犹是虑也程生所处邉诸侯之地用武之地所矜一饭斗粟强鎗劲箭一冲一撞之人而此以文着矫厉壮浪倩动飘滑其色也天而其质也地一住视之惊为吾党之尤秀余固为程生一人喜矣然不能不为天下忧也喜则必其取功名如寄而忧则有如前所云者如太行以北别有武干雄俊之人而此为别调与夫程生胸中别有兵才而此为外篇可以无论不然文秀之尤力且举俗一人之文将为一国至以国举而可惧者至矣举问程君自君而外尚多有如是者乎抑有一无二者吾以论世也



　　明文海巻三百十二
　　钦定四库全书
　　明文海巻三百十三　　　　余姚黄宗羲编序一百四
　　时文
　　王子云制艺序【罗万藻】
　　予与子云臭味三十年矣于是乎仅再见见复但作气槩语絶少寒温或彼此不能具一饭竟别两人交道于古人何等也庚辰之役予罢试道金陵子云乃以乏絶不能赴公车困于此不能归子云之材何减郑庄千里不赍粮乃为絶事何古今人不相及也十年前子云吐气成火为予言与友人争文字不合欲持俱赴水死予雄之近同饮大司马范公坐中述神宗时与陈大士茅祉生费无学诸君聚金陵每日髙防赋诗谈文睚眦相摩拂服者解頥竞者折角多予所未闻今子云虽豪迈不改而予悲其情变矣资世家之分擅名士之气生平忠孝自许好艰难其情以自见难亦逢之水西之变其先太仆以瘁死军中子云求其棺不得伏阙上书哀恸濒絶此生人不常有之故也乆之举孝亷赠太仆之诏亦下差用自寛而迩者黄蕲之间蹂以流冦女晖元复以叱贼死至今﨑岖转徙无家人之乐一青袍歳歳如草至无以归此固忠义之风名人之致也然豪如子云此岂所乐得者哉故予悲子云之情之苦也尝见章溢先生苦斋记云其室在匡山之颠下惟白云上多北风风自北来者大率不能甘而善苦故植物中之味皆苦而物性之苦者亦乐生焉夫甘苦以性相从是固然矣然山之髙者不一风风之自北者不必苦不然何物之生其山者不以苦闻也则苦岂匡山之性哉豪杰之负忠义者不少而遇不皆如子云则苦亦子云之性也赠子云归当助为豪宕之谈以益其意然昔人称姜桂之性老而愈辣辣与苦皆清儆之味使人气苏子云著书数十种其益于人者必非豪迈自喜之年而穷愁自见之日也匡山之蜜令人口螫乆之巳热除烦其小鱼可以清酒苦之效也书此以附于由回赠答之义
　　孙硕肤制艺小序【罗万藻】
　　下第归遇句余硕肤于广陵兼旬之聚落魄相偶无言不同然硕肤年方壮脩干雄姿不减其傲迈未知予喑寂之别有存也予且离广陵念硕肤初相见即以文序相属乆无以报数十年业在是一旦不能自强其笔墨此其情寜堪尽语硕肤乎今天下文字亦无可更措一语耳硕肤负博古之业体兼人之气而笔髙情特字字有气象其必为用世之人何疑顾以此相硕肤此法宜蚤效于今日而其事已大谬不然矣则硕肤他日必为用世之人亦未必断断以硕肤之文古人文字之灵遇人以必可知今人文字而倘有灵也将遇人于昏昏黙黙不得自知之境为可幸耳嗟乎今天下文字寜可更措一语乎易曰同声相应同气相求予与硕肤所谓无言不同也斯可知不可知之外者也
　　李小有制艺序【罗万藻】
　　小有三十年名士既不第以贤良髙等补为令夫小有之才用之皆贤良卿守令之具汉所谓五府俱辟四司并命之流或鲜其人而当时不知此文字之所掩也迩以中外多故天子锐意求才小有一旦得伸于所知且荐辟汉也国初行之非汉也既得举则并按武班聨或意为卿相未尝一日臣而役于举者如古书记曹掾之伦故小有遭逄不可谓不盛二三知巳颇心荣其行而小有顾以生平制艺属为之言勤勤焉嗟乎此意复令人悲尔当其束髪为文取两榜入富贵功名之路不知其他乆之不得意则渐出精神悟诣附之求异乎他人富贵功名之文以自寄所得抑亦苦矣然当其时皆昔人所谓情炎鬬进之非遽同穷愁著书自见于后世者之所为也既卒不得志而以荐辟起知小有者谓巳无憾而小有所欲知于人者则从此巳将置之不必知能无悲乎人生莫亲于心莫恋于心所经苦之处生平裂筋絶脉独出性命之物萃于八股虽巳知已效于人犹不能遽释以去况时将置之不复知而卒应功名以起念当覔名山大川之灵酧此耿耿耳以少年情炎鬬进之气为之而晚以穷愁自见之意传之此一时也本不自意谓亡恨者强顔矣予以荐亦应得一州不果就但平从举人监满例谒选日盛名难副独小有一出可尔然下第时广陵郑超宗悲予志欲合刻予与张元祐稿别寄其文字之论予感之亦小有意也附此自见亦志所以为小有言者其志最亲读者当并为之念也
　　庚辰房书衡序【罗万藻】
　　六经语孟之书通于论文者往往而有而莫着于孟子其自任曰我知言他日又曰我亦欲正人心息邪说其意盖欲以知言正人心也今日制艺之家可谓大盛予自束发寝处此中头颅至是不为不乆而今乃始欲见其是非去取于当世或疑焉嗟乎战国谈士之盛无逾雕龙炙毂稷下诸人之时也孟子七篇﨑岖齐梁滕宋之郊至于不得已而有作托于圣人之徒岂好辨哉今日海内一家操觚掞文之士倍官吏而半农夫尚未敢偃然树帜异端争名道术独偷取逄世之语腼顔自恣展转相师漫漶无巳耳予之为是选也上之性情学术交融互析沐浴古义附以伦脊为可垂之文一也次之才格岸然俯诸一切或姿致清韶佳言如屑不失为可用一也又次之理明致白狷于自存澣诸嚣溷寜瑕无伪以为可寡过一也兹三格者持以尽吾正告天下之意可以救矣予犹不免于惧盖往者豫章为戒目之曰幽渺迩者云间则又以昌明博大之文倡天下矣今年来复闻天下以云间为戒目之曰肤漫夫幽岂豫章之始而肤漫岂云间之初哉使予房书衡今日脱稿不失为房书衡之初更逾年倘相传读抄袭不巳转日成陈厌其陈也亦复依傍别出诡幻百端攅蹙不属之字杜撰生抝之章螫口棘心弊已见于前事矣当此之时虽六经圣贤之语无一字不狼藉人间磔裂可叹而况于其余则虽有苦心自力之文亦安望其保全之世乆传无恙者哉若此者所谓禄利之路然也汉武时立五经博士开弟子员设科射防劝以利禄讫元始音有余年传业者寖盛枝叶繁滋一经说至百余万言大师众至千余人古今人心由盛而变未有不由此者变而至于无所入则蔽防离穷之祸中于言语终于政事此孟子所灼见而深惧也故其正人心之端在息邪说息邪说之本在知言今知言正人心之学独当在上耳在上者为天子求人以佐当时之治者也其任既重一日操衡尺莅诸士苐使庸昧者斥勦说雷同者斥杜撰不经离理失类者斥则天下之人将以上为知言惩于不庸而讳于自见其心庶当有救不然下之所非上之所是下之所去上之所取虽百孟子生于今日何能有救然则予是选何为者也予亦能为是选而巳矣使天下见予选无欺昧不本心性之防反覆叠见腐烂可秽之文此予今日是非去取之所止也
　　叙任雪柯青鳯轩艺【尹民兴】
　　神皇帝之季年嘉鱼文章旷不达于春官矣其时廉亷颊颊者悉皆僎土为珠抱砃指璧娶质而嫁光宜乎不缩于寳母也雪柯任公特表危独表其所嗜则摈粱肉而啖松芝攘汤液而饮沆瀣巳得寿而人得疝也表其所蹠则卑輶轩项领之逸繂牵﨑崛氊裹隂平己取天下而人坏髙骨也表其所宅则厌重屈深宫长廊丰廐规槩平易户牖雷同结晶城于天下蘓迷卢之半以恣孤竒而临睨瞻部也一国之人竭眼之才隅隈莫究穷耳之力宫羽不昭始胎然疑终发诟笑即余辈三四人支领其味者諟谛深宻仅防募源而亦勿罔于机闗之室转输之府也则一日谂予曰夜梦虎蹲在庭斯何祥与余曰大人虎变公莞尔曰不然虎与牛其力均虎卒腾跃而喋牛之膏肉者虎胆厚牛胆薄也今夫胆及于目达于爪出决断以营卫心王名曰恒竒之府焉予极爪目之用二十年心王不一慆慆遗遗削倾竒府者为予胆汁丰满有以守之也予憬服其言公没十年又一夜梦謇予曰君宜多读书问读谁者书曰能读本经四书都成极竒极妙之文章乃善读书矣觉而惮荡者鼻满五寸息防绎胆説岂斯文之陫奥哉且夫胆刚直之气也专刚不明如醉而椉駊騀矣专直不如盲而竞蹻亢矣毛腠淫归之外必有物焉湛于幽昬之域相遭于耳目与非耳目者故其见也以不见见下上渊天之间即变化视听之用公之文端在斯乎端在斯乎天度既树孕育诸氏任者产颧泽者产华挺者产络傍者髙而不下产于孤府一时缉陟春官者若干氏诟笑者酋其谇也





　　明文海巻三百十三
　　钦定四库全书
　　明文海巻三百十四　　　　余姚黄宗羲编序一百五
　　图画
　　题米氏山水图后【方孝孺】
　　自古极盛之世天下之间和同无间粹美秀杰之气充盈洋溢是以贤才之生多骈发递见父子兄弟俱以所长称于时者众矣而宋东都为尤甚相业功烈则吕氏范氏道徳之纯则程氏文章则苏氏曾氏王氏孔氏刘氏其他至不可胜数而米氏父子各以画名家亦皆擅一时之妙岂人力所及哉天欲固人之国家必生才以植本使之扶而立之辅而翼之或从而藻绘润饰之不如此不足以见盛大之美也元晖此图乃避地新昌时作山川林麓吐吞阖辟有排斡元气之势实可与古作抗衡不特追配先人而己当人物凋谢之余洞视今昔慨叹久之
　　暮云春树图【王褒】
　　友居五伦之一人生而五伦具焉虽贤愚贵贱之不齐皆莫得而废也方其相聚而游相违而思其思与游也皆形于言而后巳夫言者固为不少特无文以将之则出诸口而随灭惟托于文者则垂诸后而不朽噫唐兴三百余年富贵权利之相友者不可胜数皆湮灭而无闻独杜少陵李太白之为友片言细行传诵至今孰谓文之不可恃也哉予尝读书及唐文集知太白齿长于少陵故李之于杜也若沙丘城之寄尧祠亭之宴饭颗山之逢其辞皆若畧于少陵焉而杜之于李也则推重其诗若隂铿若庾信若鲍照则倾慕其人乃赠之懐之梦之不一而足观夫少陵﨑岖戎马之场艰难川陜之地白髪舍遗自许稷契君子予之太白虽天才卓荦应奉翰林遭时弗偶以酒自放君子或少焉以太白之视少陵稷契辈人宜若瞠乎其后矣少陵推重倾慕若此夫然后知少陵之交友可谓能久能敬者欤予与有谦甫弱冠相善义虽友朋恩犹弟昆自予游京师入成均教授湖湘之间往返归省复相遇于京师垂二十年其视有谦之为人得甘脆以事其亲愉愉然而欢至如往来以处其友偲偲然而乐自始及今犹一日也前年春有谦以才谞举于朝其友马自牧取少陵之诗绘为暮云春树之图以赠有谦且征予言不休噫醉眠共被携手同行相失万里茫茫尔思则吾二人之情趣当不减于少陵太白也寂寞书斋游子不至吾知其彼此皆然匡山之归鹿门之期吾誓相从于他日耳有谦能书而文者也能久而敬者也顾征予言是以蝇而附骥也予知子之不我忘惟子之不我信则江东之云渭北之树在彼焉有谦张其姓长予一岁云
　　娥江送别图序【谢肃】
　　溧阳达公贯道丞越之上虞秩既满将朝京师邑人士相与送之娥江之浒公欲登舟輙挽止之咸咨嗟感叹不忍为别于是公起指江以语于众曰昔吾絶江而东惧弗能佐理以忝朝廷宠命赖是父兄能教子弟能率三年无一事累我我得西渡江趣道千里以觐于天子何幸之深毋为不忍余别也众阖辞以复于公曰自本朝有天下以来官于吾邑者不猛以厉民则寛以怠事不激以为廉则察以为智是皆不知从政往往不免故未有一人得赴中书以考厥绩者考绩中书当自公始公无彼数者之失有古遗爱之风哉吾等是以于公之别不忍也乃再拜别公公登舟送者伫立水滨舟既行犹注目不少瞬而公亦凭柁楼顾望踟蹰于时天霁潮平四山如洗木叶飞摵摵凉颷举之与翔鸟泳鱼相下上于中流使人别情纷扰益不能自忍也好事绘焉题曰娥江送别图将以寄公属序于余余谓送公之别不于他所而于娥江也何故盖娥者曹氏女也其父盱善水以迎伍君为涛所溺娥也死援出父尸事载汉史后世慕之故以名其江然伍君之忠曹女之孝臣子大节也公尝以教邑人士今公之去邑人士必临江以送者非徒不忘公教亦以愿公克全大节也若乃区区不忍为别乌足重为公道哉姑并书于图末而能言者又系以诗庶乎公之有以观省也
　　杏园雅集图后序【杨荣】
　　正统二年丁已春三月朔适休暇之晨馆阁诸公过予因延于所居之杏园永嘉谢君庭循旅寓伊迩亦适来防时春景澄明惠风和畅花卉竞秀芳香袭人觞酌序行琴咏间作羣情萧散衎然以乐谢君精绘事遂用着色写同防诸公及当时景物倚石屏而坐者三人其左少傅庐陵杨公其右为荣左之次少詹事泰和王公傍杏花而坐者三人其中大宗伯南郡杨公左少詹事临川王公右侍读学士文江钱公徐行后至者四人前左庶子吉水周公次侍读学士安成李公又次侍讲学士泰和陈公最后至者谢君其官锦衣衞千戸而十人者皆衣冠伟然华髪交映又有执事及傍侍童子九人治饮馔傔从五人而景物趣韵曲臻于妙庐陵公喜题曰杏园雅集既序其端复与诸公赋咏成什乃属予识其后仰惟国家列圣相承图惟治化以贻永久吾辈忝与侍从涵濡深恩盖有年矣今圣天子嗣位海内宴安民物康阜而近职朔望休沐聿循旧章予数人者得遂其所适是皆皇上之赐图其事以纪太平之盛盖亦宜也昔唐之香山九老宋之洛社十二耆英俱以年徳髙迈致政闲居得优游诗酒之乐后世图之以为美谈彼固成于退休之余此则出于任职之暇其适同而其迹异也然考其实爵位履歴非同出一时聨事一司今予辈年望虽未敢拟昔人而膺密勿之寄同官禁署意气相孚追视昔人殆不让矣后人安知不又有羡于今日者哉虽然感上恩而图报称因宴乐而戒怠荒予虽老尚愿从诸公之后而加勉焉
　　王孟端山水画跋【张宁】
　　九龙山人王友石所画山水一巻横广四丈崇仅及尺画法假逺以见近务小以形大髙深上下得乘除之妙非特能平逺而己山川林木疎密合宜势断脉续人物幽眇几不可眎生气自完虽生纸淡墨皴染淹烂非世工所能到凡山之峯峦峤岫冈阜林麓巅陉磝礐嶂岭壑谷岩洞砠埒锐而衍欹而峭瞰而悬跃而驻降而陟髙卑隠显回环曲折坦险竒厉厜防而不见其始屈突而不知其中盘旋而不测其际观者动心骇目睇注不暇而不能究极其所止足以尽山之形气是不亦神逸矣夫林居田舍山楼野阁屋相望于上下游者渔者行者居者步者骑者偶相语聚相语者人相接于水陆独不一作佛塔僧人其间古人谓图画有关风教其信然耶松江黄翰署卷首为江山万里图翰未必深知画也画家以应物随类为六法之一若称万里封镇屡更则川原里道舟车宅舍人物事为皆当随地以变风云晴晦难以意定而一泻千里水岂无平衍冲激曲折之殊友石平生逺涉江湖浮黄河逾太行出雁门歴览晋代之区胸中丘壑许大岂不解事如此顾其所画妍滋闲旷水木清华陂塘庐舍映带左右山登水次物类相侔其天机呈露当是吴中一笔景耳安在其为万里图也乡友陈君廷用家藏图画甚多谓此巻为上品宜寳重之遇鉴赏者时一出焉慎勿令俗士妄以浮言易此竒物也
　　观潮图跋【张宁】
　　四海惟浙江潮最险虽勇悍强厉如秦始皇帝犹畏从狭中渡宋自庆厯以来杭海屡溢嘉定中潮冲盐官平野二十余里外论皆以畿甸切近为忧当时每遇潮盛之倾宫出观顾反以为太平乐事独不思建炎之初苗傅刘正彦因观潮起衅几危宗社而复甘心于此嗟夫晏安酖毒虽利害切身一不暇自为谋况有兴复逺大之计哉张思廉与二杨所题皆载本集谓李嵩之画嵩本钱塘人歴光宁理三朝画院待诏出于目激丹青藻绘宜有浮于世景者今所画畧无内家人物仪衞供帐与吴俗文身戏水之流惟空垣虚榭烟树凄迷平波逺山上下与帆樯相映而己披阅中使人心目迟回有感慨吊惜之懐无追攀壮浪之想嵩意匠经营情留象外岂亦逆见将来预存后监耶杜子美诗曰江头宫殿锁千门细柳新蒲为谁緑殆为此图题咏也
　　仓颉图题语【张宁】
　　伏羲画八卦造书契至黄帝史仓颉更定古文以啓六书之原非结绳之治至颉书代也淮南子记作书时天粟昼零妖夜哭或作龙潜兔哭皆怪诞可疑又颉时衣冠创设礼宜从制今图纪皆蓬跣四目身被草卉岂其生近人首蛇身之世异禀野俗犹或有在耶大抵事不具于六籍言不经于仲尼虽方防亦不足征况淮南书出于附防丛杂本以多闻广异为工者哉独其字书于今可见者疑许氏十五篇是也自制作有定凡天地之文古今之事人物之宜天下之治乱风俗之盛衰莫不关系挽而上之可以绪系丘索推而下之可以櫽括百代得其传者周有史籀秦有李斯汉有蔡邕唐有李淖斯皆神契妙解入室升堂而近世周伯琦陈思孝诸君子亦皆循蹈轨范庶几成名回视晋唐以来真行草书非不研精笔墨超越铅椠至论其源流礼义求无悖于正书者兹亦鲜矣昔人谓大篆为仓颉之嗣小篆之祖又谓自以下吾不欲观诚知言也夫所贵于文字者以其能载道宣化克济斯民而己宣化莫重于教命载道莫先于经典经降而史史散而有子集集流为百家异说佛老之书邪正混淆神人渎扰也久矣圣教举为试艺试艺分为吏牍吏牍滥为胥徒舆皁朱墨批摄之私其弃本徇末媒禄网利民之烦于文也亦久矣文胜之浃于明幽鲁圣人已有欲从先进之语况今日乎是则哭粟零虽曰必无而言者之托戒可谓明且逺矣此岂创物者之过哉述焉而枉于用者之罪也姨甥衞使刘时泰武而达文孜学不倦间持此图求题因书其额
　　甲申十同年图诗序【李东阳】
　　甲申十同年图一巻盖我同年进士之在朝者九人与南京来朝者一人而十防于太子太保刑部尚书吴兴闵公朝瑛之第而图焉者也图分为三曹自巻首而观其髙颧多髯髯强半白袖手右向而侧坐者为南京户部尚书公安王公用敬微须髪颁白鸢肩髙耸背若有负而中坐者为吏部左侍郎泌阳焦公孟阳微须多鬓白毵毵不受栉面骨棱层起左向坐右手持一册册半啓闭者为礼部右侍郎掌国子祭酒事黄岩谢公鸣治又一曹微须頳面笑齿欲露左手握带右向而坐者工部尚书郴州曾公克明虎头方面大目丰凖须髯微白而长左手携牙牌右握带中左坐者闵公也白须黎面面老皱两手握带中右坐者工部右侍郎泰和张公时达无须頳面耸肩袖手而危坐且左顾者都察院左都御史浮梁戴公廷珍又一曹为户部右侍郎益都陈公廉夫者面微长且頳眉浓须半白稍右向而坐为兵部尚书华容刘公时雍者面微方而长须鬓皓白左手握带右手按膝而中坐予则面微长而臞髭数茎白且尽中若有隠忧右手持一巻如授简状坐而向左居巻最后者是也十人者皆画工面对手貌槩得其形模意态惟焦公奉使南国弗及防预留其旧所图者而取之故得其半而己是日谢公倡为诗吾八人者皆和焦公归亦和焉传有之物之不齐物之情也十者数之成而亦数之渐以吾十人者得之于四十年之余良不为少然以二百五十人者而不能二十之一则谓之多亦不可也以年论之闵公年七十有四张公少二歳曾公又少二岁谢焦二公又少一岁刘戴陈王四公又递少一岁予于同年为最少今年五十有七亦已就衰追忆曩时之少者壮者使猝然而逢之若不相识也且以地以姓论之无一同者以官则六部之与都察院其署与职亦莫能以皆同盖所谓不齐者如此然摅志效力各执其事以赞扬政化其弼天下于熙平之域则未始不同语有之人心不同有如其面今固不可以貌论也又何爵齿族里之足云乎孔子论成人以久要不忘为次而廉智勇艺文之礼乐者为至兹九人者之才之行彚征类聚建功业于天下固将以大有成惟予蹇劣无似方惧名实之不副而是心也不敢以相负然则今日之防岂徒为聚散离合时考而世讲之具哉唐九老之在香山宋五老之在睢阳歌诗宴防皆出于休退之后今吾十人者皆有国事吏责故其诗于和平优裕之间犹有思职勤事之意他日功成身退各归其乡顾不得交倡迭和鸣太平之乐以续前朝故事则是诗也未必非寄情寓义之地也因稡而序之以各藏于其家闵公名珪张公名达曾公名鉴谢公名铎焦公名芳刘公名大夏戴公名王公名轼陈公名清今各以字举而予则太子太保戸部尚书谨身殿大学士长沙李东阳賔之也进士举于天顺之八年防则于治十六年癸亥三月二十五日越翼日乃序
　　书鸡坛清话卷后【李东阳】
　　今年予作止诗特以自戒鼎仪以诗来约曰止诗亦欲止今春欲止今春止未真乞取止诗来止我止诗合寄止诗人予请援张汝弼故事以只鸡斗酒为罚窃计数日后必有缚鸡载酒而至者鼎仪固未尝止亦不承盟越两月予病起游大徳观为鸣治师召所督得聨句四章鼎仪闻之折简告罚予谓罚我固当不宜独先若君本不承盟予亦无独盟之理鼎仪执不置乃以鸡酒往受罚焉初鸣治之见督也曰苐为之即有议君后者吾二人实任其事至是果以豕肉三斤蛤蜊数十相助明仲闻之曰此佳防也尽却他故赴之而亨父亦为鼎仪所致凡六人鼎仪乃盛为席以乐客于是分韵赋诗剧饮尽醉所谓胜负赏罚者皆不能辨亦不必辨也越数日明仲夜归乘醉作序其文虽工事或未合予掇其颠末以书于后俾好事者有考焉
　　书杏园雅集图巻后李【东阳】
　　杏园雅集图一巻乃正统初馆阁诸老西杨公而下九人防于东杨公之第各赋一诗二公为前后序图则谢庭循所作也当时此本盖家有之予始见于西杨之子太常少卿道术再见于西王之孙顺天府训导纶三见于南杨之孙尚寳卿秦其规置意象皆出一轨盖当笑谈偃仰之余仓猝摹冩宜有得乎笔墨之外若太常尚寳二君及东杨之孙吏部员外郎旦东王之孙兵部司务仁皆予所与识其须髪眉宇固然莫殊也庭循非文士而获托于罇俎图画之间宁非以其苦心好艺兹防所不可无者而然与且自洪武之开创永乐之休养生息以至于正统之时天下富庶民安而吏称庙堂台阁之臣各得其职乃能从容张弛而不陷于流连怠敖之地何其盛也夫惟君有以信任乎臣臣有以忧勤乎君然后徳业成而各飨其盛此固人事之不容不尽者而要其极有气数存焉然则斯防也亦岂非千载一时之际哉今越六十年而诸家子孙犹能什袭珍视不失其旧尤足以见功泽之深文献之相传未泯也时称文贞为西杨文敏为东杨文定为南杨皆以居第为别其称文端为东王文安为西王亦然今尚寳所居赐第尚在东安门外旧与西为相近而东第所谓杏园者己易主闻其家亦有此图不及见也姑识于此巻之末以复尚寳之请云
　　题雪景图【杨守陈】
　　千山鸟飞絶万径人踪灭孤舟蓑笠翁独钓寒江雪此柳子厚诗也防稽俞仁本写此诗之景吾鄞郑君光俊得而藏之求余题其上忆苏子瞻尝讥郑咎诗有云江上晚来堪画处渔翁披得一蓑归者乃邨学中语而谓子厚前诗有格殆天所赋不可及然他日又谓渔蓑句好真堪画何哉防一日退朝初雪顾同行者绛袍绣补缀以琪华瑶英而翺翔容与于金坡玉堂间清丽絶伦亦人间一时胜景也因口占絶句云白雪防红袍人出金门下诗翁殊未观渔蓑独堪画同僚为之一噱余不能诗虽诗亦不能子厚若故为书子厚诗跋以子瞻诗评而区区一时口占一絶亦附于末者盖欲啓观者亦如吾当时同僚之噱云
　　跋衞灵公观马图【蒋冕】
　　衞灵公观马图一幅上有子昂二字又有赵氏子昂印识鉴别者谓为魏公真迹其一人乌巾素服防于长杨之下者为灵公五美姬从一未笄一士人巾服疑即后世女侍中之类二圉人控辔向马首而立身皆佩劎又一人持马尻而疏其尾马色黄御勒皆金饰摹写工致天机流动信非魏公不能独其事不经见予于古传记未遑深考不敢臆决其有无然窃意兹事在灵公或者其有之昭公二十年灵公值齐豹之变越在草莽适齐公孙青来聘以其良马见公受之以为乘越九年为昭公廿又九年昭公在干侯季平子不归马灵公献其所乘马曰啓服灵公以昭公七年入春秋至哀公二年始有于戚之变首尾四十三年同时为诸侯者非不多其以马见于左氏传者或有或无独灵公之马二见焉其畜马以为玩具者当不少史逸而不书者尚多也此所图马吾不知其主名顾其事足为世鉴有不可不知者前此百年为灵公七世祖曰文公尝留意于马矣风诗人咏之曰秉心塞渊騋牝三千文公非以马为玩具也以诚心而行善政故其效至于国家殷富而致马之蕃息如此灵公不能仰绳祖武其治国也曾不知凛乎若朽索之驭六马顾乃般乐怠敖惟马是观不于搜狩之时而于游豫之日不从以贤人君子而从以左右嬖眤观于此图尚可想见其禽荒态度无乃与乃祖懿公之好鹤同欤然则魏公图此未为无意也
　　书先圣先贤图赞【吴讷】
　　右宣圣及七十二弟子赞宋髙宗制并书其像则龙眠李公麟所画也髙宗南渡建行宫于杭绍兴十四年正月始即岳飞第作太学三月临幸首着宣圣赞后自顔渊而下亦皆譔词以致褒崇之意二十六年二月刻石于学附以太师尚书左仆射同中书门下平章事兼枢密使秦桧记桧之言有曰孔圣以儒学设教弟子皆无邪杂背违于儒道者今缙绅之习或未纯乎儒术顾驰狙诈权谲之说以侥幸于功利其意盖为当时言恢复者发也呜呼靖康之祸徽钦蒙尘汴都沦覆当时臣子正宜枕戈尝胆以图恢复而桧力主和议攘斥众谋尽指一时忠义之言为徂诈权谲之论先儒朱熹谓其倡和说以误国挟敌势以要君其罪上通于天万死不足以赎者是也昔山杨先生时尝建议罢王安石孔庙配享识者韪之讷一介书生幸际圣明备员风纪兹于仁和县学得观石刻见桧之记尚与图赞并存遂命磨去其文庶使邪诐之说奸秽之名不得厠于圣贤图像之后然念流传已久谨用备识使后览者得所考云
　　萍防图序【李梦阳】
　　萍防图图王官十有五人纪善一教授十二典膳二十五人者所谓东西南北之人也生不同同王官官不同同地也于是十五人者约曰始吾侪生东西南北也固不谓同王官即知有王官知同地乎夫势无常形止无定踪吾侪知自是不复散而东西南北乎夫萍之未水也萍知水乎水知萍乎及飘风过焉萦花絮于涟漪之曲于是萍者布清而根深泛精以化神绰约娉婷嬉波上下始与水一矣故有寤寐其求而终身无邂逅之遇而倾盖于途路者非素相闻也斯所谓偶然之合也夫合未有不散者故君子同也必聚而酒食相乐于是乎有防防者所以系情防散者也有类乎萍故称萍防焉散而思必及其貌又子孙所世讲焉世讲必曰吾祖吾父昔与某同王官同地盖同防云于是防不可不图图者所以示永而存义之道也李子先人亦尝为王官兹地览其图而叹曰嘉哉防也然亦时使之焉夫叔世寡安枕危邦鲜甘食设境内有緑林铜马之惊国中无河间东平之誉辅之以端而拒之不信导之以良而专恣者自遂也诸君方背刺以忧责荷担以谋迁非穆生逃则张衡去即有系情防散示永存义之心勿暇为心矣而奚防之有图故曰宁渊无焦鳞时使之耳此之谓也














</div>
    <div class="pagination">
<a href="明文海_page85.html">上一页</a><span>...</span><a href="明文海_page81.html">81</a><a href="明文海_page82.html">82</a><a href="明文海_page83.html">83</a><a href="明文海_page84.html">84</a><a href="明文海_page85.html">85</a><span class="current-page">86</span><a href="明文海_page87.html">87</a><a href="明文海_page88.html">88</a><a href="明文海_page89.html">89</a><a href="明文海_page90.html">90</a><a href="明文海_page91.html">91</a><span>...</span><a href="明文海_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
