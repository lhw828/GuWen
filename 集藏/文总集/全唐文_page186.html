<!DOCTYPE html>
<html>
<head>
    <meta charset="UTF-8">
    <title>全唐文 - 第 186 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 186 页/共 603 页</h1>
    <div class="content">    ●卷三百一
    ☆吕向
    向字子回，泾州人。开元十年召入翰林，兼集贤院校理。累迁中书舍人，改工部侍郎。卒赠华阴太守。
    ○美人赋
    帝初驰六飞之不测，奄四海而作君，曜明威，嶷崇勋，固尽善而尽美，又焉得而称云。时屯既康，圣躬之豫，乐以和操，色以怡虑。岂曰帝则，实惟君举，庸克推腹心，增耳目。燕赵郑卫楚越巴汉之邦，士农工商皂隶舆台之族，不鄙褊陋，不隔贱卑，工技者密闻，淑邈者遽知。上心由是震荡，中使载以交驰，周若□布，迅如飙发。以日系时，以时系月，德隽相次，为乐不歇。阗紫微，环帝座，蕖华灼烁，柳容婀娜，轻罗随风，长舒雾。肌肤红润，柔姿靡质；妖艳夭逸，绝众挺出。然容冶，霍若明媚；曼录腾光以横波，修蛾濯色以总翠。齿编贝，鬓含云；颜绰约以冰雪，气芬郁而兰薰；腰佩激而成响，首饰曜而腾文。或纤丽婉以似羸，或盛态而多肌；有沈静见节，有语笑呈姿。思若老成，体类婴儿，真天子所御者，非庶人当有之，洎怀春暮，睇情晷；列筵於林，方舟於水。自任纵诞，相与攀倚；鸟间关而共娇，花散乱而增美。吹碧叶，吐红蕊，左右相视，游嬉未已。见颓景之迫汜，携密亲，召近臣；陈金与瑶席，朗月垂光而射人；列星夺采，长河灭津。然後丝竹发越，金石铿钅；守则异器，动则和鸣。妙舞谓何尚以轻，善歌取何矜以清；齐列捷猎，按次屏营。间直往以曳绪，炊转入而旋萦；低视候节，纡体遗声。遏行云，结遗风；众工相错，迭美不同。夕以阑，乐亦阕；醉以荡情，乐以忘节。帝曰：“今日为娱，前代固无，当以共悦，可得而说。”众皆蹁跹，离席迁延。咸齐首，互举酒；歌千春，称万寿。因进曰：“妾家贱族，陋目褊心。陛下衣绮与罗纨，饰珠翠与碧金；燕私陈乎笙鼓，和乐象乎瑟琴。何恩渥以增极，而悦愉之备深；顾薄躯之无谷，空负惠以难任。”有美一人，激愤含颦；凛若秋霜，肃然寒筠。乃徐进而前止，遂抗词而外陈，曰：“众妾面谀，不可侍君之侧。指摘背意，委曲顺色；故毁妍而成鄙，自崇谬而破直。妾异尔情，敢对以臆。若彼之来，违所亲，离厥夫；别兄弟，弃舅姑。戚族愧羞，邻里嗟吁；气哽咽以填塞，涕流离以г濡；心绝瑶台之表，目断层城之隅。人知君命乃天不可雠，尚惧盗有移国、水或覆舟。伊自古之亡主，莫不此游；借为元龟，鉴在宗周；众以为喜，妾以为忧。”於时天颜回移，圣心感通；竟夜罢寝，须明导衷。俾革进伎乐者为荐士之官，徵艳色者为聘贤之使；阙下骏奔，王庭麇至。野无遗材，山无逸人；贲然偕道，与物恒春。若此之淑美，岂同夫玉颜绛唇、巧笑工颦、惑有国之君臣者哉。
    ○述圣颂
    天辅圣德，配极而崇，帝者祖兮。神行慈旨，布泽而洽，人之父兮。叶命高岳，喻寿其齐，招灵祜兮。飞文孤标，洒翰又类，使物睹兮。腾雄激烈，交天声芬，偃上古兮。发润飘清，总此光气，覆下土兮。控异阅妙，意力犹悬，空作矩兮。徵往到今，辞听相授，无与伍兮。
    ○谏令突厥入仗驰射疏
    臣闻鸱不鸣，未为瑞鸟；猛武虽服，岂齐仁兽。是由鬼性毒行，久务常积故也。今夫突厥者正与此类，安忍残贼，莫顾君亲。陛下持武义临之，修文德来之。既忄威灵，又沐声教，以力以势，不得不庭。故稽颡称臣，奔命遣使。陛下乃能收其倾效，杂以从官，赴封禅之礼，参玉帛之会。此德业自盛，固不可名焉。因复诏许侍宸游，召入禁仗，仰英姿之四照，送神艺之百发。恩意俱极，诚无得逾焉。乃更赐以驰逐，使操弓矢，竞飞镞於前，同获兽之乐。是屑略太过，未敢取也。虽圣胸豁达，与物无猜，而愚心徘徊，与时加栗。傥此等各怀犬吠，交肆盗憎，荆卿诡动，何罗窃至，逼严跸，稍冒清尘，纵即殆元兕，墟幽土，单于为醢，穹庐为ㄜ，何塞过责。特愿陛下勿复亲近，使知分限，待不失常，归於得所。此谓回两曜之鉴，祛九宇之忧，孰不幸甚。
    ☆刘彤
    彤。开元时官右拾遗。
    ○谏拜陵寝早表
    臣彤言：陛下明发不寐，展敬山陵，朝拜之期，必候清晓。此诚孝思罔极，求诸幽明之宏义也。将士发轸，路犹曛黑，红尘四合，白刃交驰，往来不相知，左右不相识。假令有败车逸马，朽木枯株，则变在不虞，患生所忽，不可轻也。愚臣浅识，实以逼迫，伏愿虑及细微，以安宗社，拜陵之日，必候朝光，则凡百欢心，普天幸甚。
    ○论盐铁表
    臣闻国之兴衰，在人不在天；政之理乱，在变不在习。故殷辛失道，虽得岁而亡；齐桓反经，虽改法而霸。此则神而明之存乎其人之明效也。是以五帝不相袭礼、三王不相沿乐者，岂祖孙父子，苟欲殊其业耶？诚代异乎宜，而时有所适，不得已而然耳。故能功格天地，道济生人，三五而来，未闻有弊而不迁、以之长治者也。国家承亡隋之季，开累圣之业，至於宪章彝典，立教垂训，可谓详矣。然犹仓廪未实、流庸未还、俗困兼并、人嗟杼轴者，所谓能适道矣，而未能权，积习之见不回，而随时之宜未得故也。臣闻汉之五叶，孝武为政，一厩马三十万匹，後宫数千人，外讨戎夷，内兴宫室，殚费之甚，实百当今。然而古费多而货有馀、今用少而财不足者，何也？岂非古取山泽，而今取贫人哉！取山泽，则公利厚而人归於农；取贫人，则公利薄而人去其业。此所以古今不一，赢俭相悬。故先王之作法也，山海有官，虞衡有职，轻重有术，禁发有时。一则专农，二则饶国，济人盛事也。臣实谓当今宜之。夫煮海为盐、采山铸金、伐木为室者，丰馀之辈也；寒而无衣、饥而无食、庸赁自资者，穷苦之流也。若能收山海厚利，夺丰馀之人，蠲调敛重徭，免穷苦之子，所谓损有馀而益不足，帝王之道，可不谓然乎！臣愿陛下诏盐铁木等官，收兴利货，贸迁於人，则不及数年，府有馀储矣。然後下宽大之令，蠲穷独之徭，可以惠群生，可以柔荒服。讨百蛮不忧千金之费，怀万国自有三锡之饶。虽戎狄猾夏，尧汤水旱，无足虞也。如此，则成康刑措而颂声作，臣愚易之。臣闻可与守成而难与虑始者，常情是也。陛下若允臣愚计，便付有司，则恐由习常，就之无日。伏请付中书门下，令妙择才干，委以使车，则愚臣所献，傥裨万一。奉天适变，惟在陛下行之。
    ○河南府奏论驿马表
    臣某言：今月一日，中使魏光胜至。伏奉手诏，当管每驿更加添鞍马，不得停留往来使命者。伏以所到邮传，以备急宣，由臣术无方，致令马畜有阙。忽奉恩诏，忧惶失图，臣某中谢。臣伏以当府重务，无过驿马。臣到官之日，惟此是图，虽牧市百端，死损相继。盖缘府界阔远，山谷重突，自春多雨，马蹄又软，驱驰石路，毙踣实多。比於陕虢已西，及汝郑等处，道路稍异，日夜倍忧。又西自永宁，东自汜水，南到临汝，北达河阳，正驿都管一十六所，常加填备，动以久阙。此皆臣无政术，上轸圣心，地局天，不足所处。臣今分遣官吏，稍加价钱，兼令外求，冀免有阙。臣某中谢。又卢会昌到日，臣谨依诏旨，差人领送上都。无任恳迫惶惧之至。
    ☆邢巨
    巨，扬州人。开元七年中文词雅丽科，官监察御史。
    ○应文辞雅丽科对策（并问）
    问：朕闻至道虽微，不言而化，皇天阴骘，相叶其彝。信寒暑而生成，施□雨而沐润；垂范作训，树君育人。时有浇淳，教垂繁略；成汤既圣，禹道云亡。《桑扈》、《谷风》，屡动诗人之刺；塞门、反坫，时遗宣父之嫌。我国家拯彼颓纲，开兹盛业。朕以不德，袭号乘时，而皇极之道未敷，谟明之轨尚阙。思宏厥理，其义安从？至如视听貌言，恒若时若，会极归极，作哲作，一以贯之，何方而可？夫礼以饰情，情疏则礼略；乐以通感，感至则神和。理内为同，修外为异，同异之用，有昧其功。人俗未融，伫明斯要。又《四时》、《武德》，制自何君？《五行》、《文始》，本之谁代？《昭德》、《盛德》，莫辨所尊；《昭容》、《礼容》，未祥所出。悉情以对，用释余疑。
    对：臣闻太宗文皇之御天下也，广直言之路，开纳善之门，近臣尽规，庶人毕议，可谓至矣。今皇天眷命陛下，绍复先业，齐心法宫之中，冕旒正殿之上，详延秀异，询及刍荛。若乃敷皇极以作则，弘礼乐以垂训，彝伦攸序，群德毕举，斯太宗之盛事也。岂前王访九畴之要、贞三极之本，能望清光哉！天文昭回，万物尽睹，臣谬以黄绶之末，预闻赤墀之议，将何以塞厚问，扬天休。臣闻诸仲尼曰：“大道之行，与三代之英，某未之逮也，而有志焉。”自上皇不归，大道悠久，圣人顺天地之性，究变化之元，虽损益以文质，或沿袭以忠敬。至於饰礼容以昭贲，崇乐舞以立象，树君牧人，茂时育物，其致一也。夫务本於道，则浮竞可以镇静；习俗於变，即纯一或以伪迁。故轻乐见诮於《国风》，昧礼贻训於圣典，盖有由焉。唐兴百有馀载，高祖以武功定鼎，纽天纲於八；太宗以睿圣握符，纂天光於三象。荡亡隋之颓靡，宏圣唐之简易，盛德大业，与三代同风。伏惟陛下诞受天休，光膺景命，粤若昭德殷荐之礼，感和通神之教，敬事睿圣之徵，顺时布德之典，将以登格皇穹，鸿业也；启迪王命，大猷也；风雨时若，休徵也；人俗康宁，至教也。五辉叶训，八方顺轨，尧舜之盛，无以加焉；成康之道，复何足数！而犹曰皇道未敷，谟明尚阙，发天章於圣藻，采至言於舆诵，陛下之谦让也，愚臣何足以知之。
    制策曰“至如视听貌言，恒若时若，会极归极，作哲作，一以贯之，何方而可”者，臣闻王政之端，本於性也；至化之极，归於理也。能尽其性而合乎理，则休徵至；不尽其性而悖乎理，则咎徵至。故圣人法天以立性，畏天以作则，见天道之在五行，人事应之，彰彰类矣。自非统性命之理，求天人之端，孰能从言以作，因事以求哲，顺而会其极，蒙恒而返其道？适於数，故虽以五事明；宗其极，则可以一理贯。臣又闻圣心镜物，必采於至妙；大道虚象，垂契於理先。然即继圣业者其道同，遵王度者其化一。陛下体周武之盛德，访唐尧之遗事，龟图灵文，天光垂象。伏愿沐时雨於动植，散祥风於涵泳，则大中之道，何以尚兹？制策曰：“夫礼以饰情，情疏则礼略；乐以通感，感至则神和。理内为同，修外为异，同异之用，有昧其功。人俗未融，伫明斯义。《四时》、《武德》，制自何君？《五行》、《文始》，本之谁代？《昭德》、《盛德》，莫辨所尊；《昭容》、《礼容》，未祥所出。”臣闻礼乐，其所由来尚矣。先王所以美教化，厚人伦，以致太平也。必将考其理，求其端，故揖让之教，末而安上，存乎至简；舞咏之功，浅而移风，归乎至易。夫辨升降，彰采服，此礼之所以饰情也；登金石，翔景瑞，此乐之所以通感也。故感发於内，乐由衷以致和；情见乎表，礼自外以为异。虽清浊之资，考性则殊；而教化之端，在理斯一。况今懿纲被遐裔，至道冠生灵，和理日跻，同乎大顺，非礼乐之化，其孰能至此乎！夫崇德垂范，此同异之用也；教齐化密，此人俗之融也。至如武德之盛，武之业也；文德之盛，顺之至也。神道设教，制四时於炎历；德徽可崇，增五行於横序。尊三德於清庙，表二容於盛礼。圣问昭，与天道以元亨；狂言鄙贱，仰天文而知愧。谨对。
    ○对祈田判
    〈甲击鼓祈年谷於田祖，司察以礼不下庶人，於法，不伏判。〉
    先王教人，贵贱有等。帝为重，躬青耜於灵坛；终亩惟勤，法朱於御典。候鸟星之仲月，辟龙鳞於上腴。祥应《豳诗》，祈岁功於土谷；疑生《鲁礼》，罪越命於金章。甲即非辜，击之可也。且援χ而进，声坎坎於田郊；嘉粟伫登，福穰穰於岁报。司察此举，未曰合宜；甲之不伏，固当其理。
    ☆拓跋兴宗
    兴宗，元宗时人。
    ○请致仕侍亲表
    臣某言：臣闻怀禄者耻於冒进，事亲者贵在及时。苟贪非分之荣，何报所生之德？臣兴宗中谢。伏奉某月日敕，许臣入京觐省者。臣母谯郡太夫人曹氏，今八十有四，一遭风疾，倍加羸忄。臣之战灼，罔知攸从。然曹氏有臣，更无他子。臣才龆龀，父已背亡，守志偏栖，锺情善训，恩深徙宅，慈过折[
YDE]，孤危相保，臣得成立。蕃夷贱末，久荷国恩，靡钝策疲，已历三纪。腰金拖紫，四八命，每惭禄厚，虑臣身灾。况老亲在堂，迫於衰疾，而更晨昏有阙，尸素无厌。硕鼠贻刺，林鸟不若，尚参朝列，心岂遑安？特乞停官，许从归侍，则藜藿之养，子道获申；桑榆之晖，母心是慰。当今大圣御极，群贤共理，岂资微臣，而在冗职！双凫只雁，宁觉少多？九牛一毛，未为增损。倘明神见，母体渐平，在臣犬马，敢不驱策！伏望采诗人之锡类，鉴令伯之陈情，曲降鸿私，俯矜微恳，垂恩遂志，死将万足！不胜恳款之至。
    ○第二表
    臣某言：臣前表自陈，上诉母亲，乞停所职，以就私养。圣恩未许，恳愿莫从，母子二人，肝脑涂地。臣某中谢。臣初孩则孤，未冠而仕，不识父兄之教，但承慈母之育。向母无臣，则乌鸟谁哺？向臣忘母，则禽兽不若，更无性命，以至成长。今臣老母八十五载矣，加之疾疹，日甚一日，有增无减，汤药杜口，粥食不入。顷乃祈恩请命，忍死待臣。臣不承圣恩，不复见母；母不蒙圣造，亦不重见臣。自从去年，渐能开释，若臣又辞母，母更别臣，臣母必即倚门气绝、上马心断。母必失臣，臣亦失母，忠孝双缺，公私并丧。假臣强颜，苟冒荣宠，犹望孝理，抑就名教。以蕃夷之贱品，忝冠冕之清流，身带三印，爵封五等，入践命卿，出为副将，正是臣报国立功、荣宗耀戚之时。爱惜毛羽，保持名位，宁可进寸，其容退尺，岂愿损华毂以傅板舆，乐居而忘厚秩？士君子犹贪其富贵，臣种类岂知其矫饰！母不能割慈忍爱，子不可背义违亲，二者之心，贤愚共悉。方寸既乱，焉可以理军？否臧皆凶，焉足以谋敌？无自招於遄死，则未战以取亡，何以为万人之命、赴国家之急？陛下於愚臣过听，谓边将得人，则有陇右专知教练兵马使右骁卫将军蔺廷辉，材略冠军，智勇无对。今节度王忠嗣知其名，已令摄使替臣。如流辈诸将，皆是可惜。臣匹夫之勇，而不见万人之敌，何抑乌鸟之众，而不用熊罴之师？陛下必以臣幸无大过，不令失职，即望全其官守，罢以军麾，减其俸禄，以延老母。略许其宿卫，兼遂微臣之定省，朝则觐君，退还侍母。公私两遂，忠孝并存，母子如初，生死万足，远近夷落，咸知声教。无任恳切危急之至。
    ○第三表
    臣某言：臣闻事君爱亲，出忠入孝；孝苟不足，忠能独全，自古及今，未之有也。臣夙遭凶悯，早丧父兄，母祗育臣，臣惟侍母，更相为命，逮至於今。臣愿报国安亲，两遂忠孝。况臣少从边役，侍养多违，母常忆臣，积忧成疾。往者一辞天阙，六变星霜，徒叨守郡之荣，终切倚门之望。加以老母年将遄迈，景晏桑榆，衰疾交侵，药饵无主。顷乃祈哀上请，忍死待臣。臣幸获归宁，老母稍安寝息，再造之施，空荷於乾坤；广大之恩，无阶於答效。臣又闻子急告父，臣急告君，今母若无臣，臣定失母，所以隳裂肝胆、尘犯威严，乞停臣尸素之禄，假老母残馀之命，诚为至愿，非敢饰情。自圣鉴未迥，恳诚犹阻，而臣又不幸，愚子供奉官右威卫郎将守义近亡。臣今然，形影相吊，生人之极，无甚於臣。老母既见孙亡，预愁臣去，旧患未损，泣尽继血。伏惟圣主孝理天下，特降纶言：“户有老亲，令蠲赋役；乡有孝子，必表门闾。”洎乎荒外百蛮，咸被教化。臣虽戎狄贱品，忝沐薰风，乌鸟之心，实愧乳哺。若使贪荣徇禄，背义忘亲，固天地所不容，人伦所同弃，更何面目，敢列圣朝？特望上垂天光，俯照愚恳，矜臣养亲之日短，效命之日长，允其停官，许令侍疾。四夷慕义，陛下之德化无穷，岂惟微臣独荷恩私！无任迫切屏营之至。
    ☆李休烈
    休烈，开元中官洛阳尉。
    ○对佣书判
    〈甲居道周，以佣书自业，乙侮之，折以笞其背，甲告他物殴人。〉
    士生於代，各安其业，或削觚成学，或握椠求工。道既多门，艺非一揆。甲言自巷党，爰居道周，虽殊兰蕙之游，且桑榆之荫。佣书自给，道有类於班超；因侮见罪，迹方均於甯越。汗简之责，既不见称；折之尤，理宜从谴。
    ☆袁晖
    晖以魏知古荐为左补阙，开元中自邢州司户参军召入，校正群籍。
    ○对归胙判
    〈甲监享，以胙归，父而祭。〉
    馀不祭，昭彼前闻，事且违经，惭於达者。甲忝居官序，式陪精意，悦分胙以言旋，鄙过屠而自足。瞻白华之养，孝则尽诚；昧非肉之言，理难逃责。远俦知礼，虽恶於邹人；近取恤刑，宜宽於汉典。
    ☆韩朝宗
    朝宗，太子宾客思复子。天宝初为京兆尹，出为高平太守，贬吴兴别驾卒。
    ○谏作乞寒胡戏表
    臣闻之《传》曰：“辛有适伊川，见被於野者，曰：‘不及百年，此其为戎乎？其礼先亡矣。’”後秦晋迁陆浑之戎於伊川，以其中国之人，习戎狄之事。一言以实，百代可知。窃惟王公贵人，国之藩翰，凡所举措，须合彝典。今之乞寒，滥觞胡俗，臣参听物议，咸言非古。作事不法，无乃为戒。伏愿陛下三思，筹其所以。又道路籍籍，咸云皇太子微行观此戏，且元良国本，苍生ム赖，轻此驰骤，能无蹶？况凶奴在邸，实繁有徒，刺客密发，何限夷夏？卒然奔呼，掩袭无备，邂逅惊扰，则忧在不测。白龙鱼服，取困豫且，深可畏也！惟陛下爱人活国，忧勤庶政，今所施为，岂徒然矣？岂不以元象变见，疫疠相仍，厌甲兵之灾，助太阴之气？臣识愚瞽，以为无益。臣闻皇天无亲，惟德是辅，未闻兆乱，以来多福。太戊修政而桑谷自萎，景公善言而荧惑退舍，彰善罚恶，天之道也。伏愿去邪勿疑，昭德以待，岂区区末法，而能定其休咎哉？
    ☆何延之
    延之，开元十年官职方员外郎筠州刺史。
    ○兰亭始末记
    《兰亭》者，晋右将军会稽内史琅琊王羲之逸少所书之诗序也。右军蝉联美胄，萧散名贤，雅好山水，尤善草隶。以晋穆帝永和九年三月三日，宦游山阴，与太原孙统承公、孙绰兴公、广汉王彬之道生、陈郡谢安安石、高平郄昙重熙、太原王蕴叔仁、释支遁道林，及其子凝之、徽之、操之等四十有二人，修祓禊之礼。挥毫制序，兴乐而书。用蚕玺纸、鼠须笔，遒美劲健，绝代特出。凡二十八行三百二十四字，字有重者，皆构别体。其中之字，最多乃有二十许字，变转悉异，遂无同者。是时殆有神助，及醒暑後，他日更书数十本，终无及者。右军亦自爱重此书，留付子孙。传至七代孙智永，即右军第五子徽之之後，安西成王谘议彦祖之孙、卢陵王胄曹昱之子、陈郡谢少卿之外甥也。与兄孝宾俱舍家入道，俗号永禅师。禅师克嗣良裘，精勤此艺，常居永欣寺阁上临书。所退笔头，置之於大竹簏；簏受一石馀，而五簏皆满。凡三十年，於阁上临真草千文八百馀本，浙江东诸寺各施一本。今有存者，犹直钱数万。孝宾改名惠欣。兄弟初落时，住会稽嘉祥寺，寺即右军之旧宅也。後以每年拜墓便近，因移此寺。自右军之坟及右军叔荟以下茔域，并置山阴县西南三十一里兰渚山下。梁武帝以欣、永二人皆能崇释教，故号所居之寺为永欣焉。事见《会稽志》。其临书之阁，至今尚在。禅师年近百岁及终，其遗书并付与弟子辩才。辩才姓袁氏，梁司空昂之元孙。博学工文，琴奕书画，皆臻其妙。每临禅师之书，逼真乱本。辩才常於寝房伏梁上凿为暗槛，以贮《兰亭》，宝惜贵重，甚於禅师在日。至贞观中，太宗以听政之暇，锐志玩书，临右军真草书帖，购募备尽，唯未得《兰亭》。寻知此书知在辩才处，乃降敕追师入内道场供养，恩赍优洽。数日後，因言次乃问及《兰亭》，方便善诱，无所不至。辩才确称往日侍奉先师，实尝获见，自禅师丧後，氵存经丧乱，坠失不知所在。既而不获，遂放归越中。後更推究，不离辩才处，又敕追辩才入内，重问《兰亭》。如此者三度，竟靳固不出。上谓侍臣曰：“右军之书，朕所偏宝。就中逸少之迹，莫如《兰亭》，求见此书，劳於寤寐。此僧暮年，又无所用，若为得一智略之士，设谋计取之。“尚书右仆射房元龄奏曰：“监察御史萧翼者，梁元帝之曾孙，今贯魏州莘县。负才艺，多权谋，可充此使，必当见获。”太宗遂召见翼。翼曰：“若作公使，义无得理。臣请私行诣彼，须得二王杂帖数通。”太宗依给。
    翼遂改冠微服至洛阳（一作潭），随商人船下至越州。又衣黄衫，极宽长潦倒，得山东书生之体。日暮入寺，巡廊以观壁画。过辨才院，止於门前。辩才遥见翼，乃问曰：“何处檀越？”翼因便前礼拜云：“弟子是北人，来此鬻蚕种。历寺纵观，幸遇禅师。”寒温既毕，语议便合，因延入房内，即共围棋抚琴，投壶握槊，谈说文史，意甚相得。乃曰：“白头如新，倾盖若旧，今後无形迹也。”便留夜宿，设缸面、药酒、茶果等。江东云缸面，犹河北称瓮头，谓初熟酒也。酣乐之後，请宾赋诗。辩才扌突得来字韵，其诗曰：“初酝一缸开，新知万里来。披□同落寞，步月共徘徊。夜久孤琴思，风长旅雁哀。非君有秘术，谁照不然灰。”萧翼扌突得招字韵，诗曰：“邂逅款良宵，殷勤荷胜招。弥天俄若旧，初地岂成遥。酒蚁倾还泛，心猿躁自调。谁怜失群翼，长苦弃空飘（一作良若业风飘）。”妍媸略同，彼此讽咏，恨相知之晚。通宵尽欢，明日乃去。辩才曰：“檀越间即更来。”翼乃载酒赴之，兴後作诗。如是者数次，於是诗酒为务，僧俗混然，遂经旬朔，翼示师梁元帝自画职贡图，师嗟赏不已，因谈论翰墨。翼曰：“弟子先世皆传二王楷书法，弟子自幼来耽玩，今说有数帖自随。”辩才欣然曰：“明日可携来看。”翼依期而往，出其书示辩才。辩才熟详之，曰：“是则是矣，然未佳善也。贫僧有一真迹，颇亦殊常。”翼曰：“何帖？”辩才曰：“《兰亭》。”翼佯笑曰：“数经乱离，真迹岂在？必是响榻伪作耳！”辩才曰：“禅师在日保惜，临亡之际，亲付於吾。付授有绪，那得参差！可明日来看。”及翼到，师自於屋梁上槛内出之。翼见讫，故驳瑕指类曰：“果是响榻书也。”纷竞不定。自示翼之後，更不复安於伏槛，并萧翼二王诸帖，并借留置於几案之间。辩才时年八十馀，每日於窗下临学数遍，其笃好也如此。自是翼往还即数，童弟等无复猜疑。
    後辩才赴灵汜桥南严迁家斋，翼遂私来房前，谓弟子曰：“翼遗一物在此。”童子即为开门，翼遂於案上取得《兰亭》，及御府二王书帖。赴永安驿，告驿长凌曰：“我是御史，奉敕来此。今有墨敕，可报汝都督知。”都督齐善行闻之，驰来拜谒。萧翼因宣示敕旨，具告所由。善行走使人召辩才，辩才仍在严迁家未回寺，遽见追呼，不知所以。又遣散直云，侍御史须见。及才来见，御史乃是房中萧生也。萧翼报云：“奉敕遣来取《兰亭》，《兰亭》今得矣，故唤师来作别。”辩才闻语，哽绝良久始苏。翼便驰驿而发，至都奏御。太宗大悦，以元龄举得其人，赏锦彩千段；擢拜翼为员外郎，加入五品，赐银瓶一、金镂瓶一、玛瑙碗一，并实以珠，内厩良马两匹，兼宝装鞍辔，庄宅各一区。太宗初怒老僧之秘吝，以其年耄，不忍加刑。数月後仍赐物三千段、谷三千石，敕越州支给。辩才不敢将入已用，回造三层宝塔。塔甚精丽，至今犹存。老僧因悸病不能强饭，惟ヱ粥，岁馀乃卒。帝命供奉榻书人赵模、韩道政、冯承素、诸葛贞等四人，各拓数本，以赐皇太子诸王近臣。贞观二十三年，圣躬不豫，幸玉华宫含风殿。临崩，谓高宗曰：“吾欲从汝求一物。汝诚孝也，岂能违吾心耶？汝意何如？”高宗哽咽流涕，引耳听命。太宗曰：“所欲得《兰亭》，可与我将去。”及弓剑不遗，同轨毕至，随仙驾入元宫矣。今赵模等所拓在者，一本尚直钱数万也。人间本亦稀少，绝代之珍宝，难可再见。吾尝为左千牛将军时，随牒适越。巨海，登会稽，扌突禹穴，访奇书。名僧处士，犹倍诸郡，固知虞预之著《会稽典录》，人物不绝，信而有徵。其辩才弟子元素，俗姓杨氏，华阴人也，汉太尉之後。六代祖期为桓元所害，子孙避难，流窜江东，後遂编贯山阴，即吾之外氏近属今殿中侍御史之族。长安三年，素师已年九十三，视听不衰，犹居永欣寺永禅师故房，亲向吾说。聊以退食之暇，略疏始末，庶将来君子，知吾心之所存，付之永、明、温、起等兄弟，其有好事同志者，亦无隐焉。於时岁在甲寅季春之月上已之日，感前修而撰此记。主上每暇隙，留神艺术，迹逾笔圣，偏重《兰亭》。仆开元十年四月二十七日任筠州刺史，蒙恩许拜扫至都，寻访所得委曲。缘病不获诣阙，遣男昭成皇太后挽郎、吏部常选、骑都尉永写本进。其日奉日曜门司宣敕，内出绢三十匹赐永。於是负恩荷泽，手舞足蹈，捧戴周旋，光骇闾里。仆天闻命，伏枕怀欣，殊恩忽临，沈疴顿减，辄题卷末，以示後代。朝议郎、行职方员外郎、上柱国何延之记。
    ●卷三百二
    ☆施敬本
    敬本，润州丹阳人。开元中为四门助教，以太常博士为集贤院修撰，迁右补阙、秘书郎。
    ○唐昌公主婚礼当移别殿疏
    窃以紫宸殿者，汉之前殿、周之路寝，陛下所以负黼、正黄屋、飨万国、朝诸侯、人臣至敬之所，犹元极可见，不可得而升也。昔周女出降於齐，而以鲁侯为主，但有外馆之法，而无路寝之事。今欲紫宸殿会礼，即当人臣摄行，马入於庭，醴升於牖。主人授几，逡巡紫座之间；宾使就筵，登降赤墀之地。又据主人辞称，吾子有事，至於寡人之室。言词僭越，事理乖张，既黩威灵，深亏典制。其问名纳采等，并请权於别所。
    ○奏旧封禅礼八条
    旧礼：侍中跪取沃盥。非礼也。夫盥手洗爵，人君将致洁而尊神，故使小臣为之。今侍中大臣也，而盥沃於人君；太祝小臣也，反诏祝於天神。是接天神以小臣，奉人君以大臣，故为非礼。按《周礼大宗伯》曰：“郁人，下士二人。”赞裸事，则沃盥此其职也。汉承秦制，无郁人之职，故使近臣为之。魏晋至今，因而不改。然则汉礼，侍中行之，则可矣；今以侍中为之，则非也。汉侍中，其始也微，高帝时籍孺为之，惠帝时闳孺为之，留侯子辟︹年十五为之。至後汉，楼望以议郎拜侍中，邵阖自侍中迁步兵校尉，其秩千石，少府卿之官属也。少府卿秩中二千石，丞秩千石，侍中与少府丞班同。魏代苏则为之。旧侍中亲省起居，故谓之执兽子。吉茂见则嘲之曰“仕进不止执兽子”，是言其为亵臣也。今侍中名则古官，人非昔任，掌同变理，寄重盐梅，非复汉魏执兽子之班，异乎《周礼》郁人之职。行舟不息，坠剑方遥，验刻而求，可谓谬矣。夫祝以传命，通主人之意，以荐於神明，非贱职也。故两君相见，则卿为上傧。况天人之祭，其肃恭之礼，以两君为喻，不亦大乎！今太祝下士也，非所以重命而尊神之义也。然则周汉太祝，是礼矣。何者？按《周礼大宗伯》曰：“太祝，下大夫二人，上士四人。”掌六祝之辞。大宗伯为上卿，今礼部尚书、太常卿比也；小宗伯中大夫，今侍郎、少卿比也；太祝下大夫，今郎中、太常丞比也；上士四人，今员外郎、太常博士比也。故可以处天人之际，尊极之辞矣。又汉太祝令秩六百石，与太常博士同班；梁太祝令，与南台御史同班。今太祝下士之卑，而居古下大夫之职，斯又刻舟之论，不异於前矣。
    又旧礼：谒者引太尉升坛亚献。非礼也。谒者已贱，升坛已重，是微者用之於古，而大体实变之於今也。按《汉官仪》：尚书御史台官属有谒者仆射一人，秩六百石，铜印青绶；谒者三十五人，以郎中满岁称给事，未满岁称权谒者。又按《汉书百官公卿表》：光禄勋官属有郎中、员外，秩比二千石；有谒者，掌宾赞受事，员七十人，秩比六百石。古之谒者秩异等，今谒者班微，以之从事，可谓疏矣。又旧礼：尚书令奉玉牒。今无其官，请以中书令从事。按汉武帝时，张安世为尚书令，游宴後宫，以宦者一人出入帝命，改为中书谒者令。至成帝，罢宦者，用士人。魏黄初改秘书，置中书监令。旧尚书并掌制诰，既置中书官，而制诰枢密皆掌焉。则自魏以来，中书是汉朝尚书之职。今尚书令玉牒，是用汉礼，其官既阙，故可以中书令主之。
    ☆韦述
    述，京兆万年人。举进士，天宝初历左、右庶子，加银青光禄大夫，迁工部侍郎，封方城县侯。居史职二十年。禄山之乱，抱国史藏於南山。後陷贼，逼授伪官。至德二载，三司议罪，流渝州，为刺史薛舒困辱，不食而卒。广德二年，其甥萧直上疏理述，於苍黄之际，能存国史，以功补过，合г恩宥。乃赠右散骑常侍。
    ○请优恤苏疏
    臣伏见贞观、就徽之时，每有公卿大臣薨卒，皆辍朝举哀，所以成终始之恩、厚君臣之义。上有旌贤录旧之德，下有生荣死哀之美，列於史册，以示将来。昔智悼子卒，平公宴乐，杜蒯一言，方始感悟。《春秋》载其盛烈，《礼经》以为美谭；今古旧事，昭然可睹。臣伏见故礼部尚书苏，累叶辅弼，代传忠清。又伏事轩陛二十馀载，入参谋猷，出总藩牧，诚绩斯著，操履无亏，天不遗，奄违圣代。伏愿陛下思帷盖之旧，念股肱之亲，修先朝之盛典，鉴晋平之远迹，为之辍朝举哀，以明同体之义，使殁者荷德於泉壤，存者尽节於周行。凡百卿士，孰不幸甚！臣官忝记事，君举必书，敢申旧典，上黩宸。希降恩贷，俯垂详择。
    ○宗庙加笾豆议
    谨按《礼祭统》曰：“凡天之所生，地之所长，苟可荐者，莫不咸在。”“水草陆醢，三牲八簋，昆虫之异，草木之实，阴阳之物，皆备荐矣。”圣人知孝子之情深，而物类之无限，故为之节制，使祭有常礼，物有其品，器有其数。上自天子，下至公卿，贵贱差降，无相逾越，百代常行、无易之道也。又按《周礼》：“膳夫掌王之食饮膳羞”，“食用六谷，膳用六牲，饮用六清，羞用百有二十品，珍用八物，酱用百有二十瓮。”则与祭祀之物，丰省本殊。《左传》曰：“飨以训恭俭，宴以示慈惠，恭俭以行礼，慈惠以布政。“又曰：“飨有体荐，宴有折俎。”杜元凯曰：“飨有体荐，爵盈而不饮，豆乾而不食，宴则相与食之。”飨之与宴，犹且异文，祭奠所陈，固不同矣。又按《周礼》，笾人、豆人，各掌四笾、四豆之实，供祭祀与宾客，所用各殊。据此数文，祭奠不同尝时，其来久矣。且人之嗜好，本无凭准，宴私之馔，与时迁移。故圣人一切，同归於古，虽平生所嗜，非礼亦不荐也；平生所恶，是礼则不去也。《楚语》曰：“屈到嗜芰，有疾，召宗老而嘱曰：‘祭必以芰。’及祥，宗老将荐芰，屈建命去之，曰：‘祭典有之，国君有牛享，大夫有羊馈，士有豚犬之奠，庶人有鱼炙之荐，笾豆脯醢，则上下安之。不羞珍异，不陈庶侈，不以私欲干国之典。’遂不用。”此则礼外之食，前贤不敢荐也。今欲取甘旨之物、肥浓之味，随所有者。皆充祭用，苟逾旧制，其何限焉？虽笾豆有加，岂能备也？《传》曰：“太羹不致，粢食不凿，昭其俭也。”《书》曰：“黍稷非馨，明德惟馨。”事神在於虔诚，不求厌饫。三年而，不欲黩也；三献而终，礼有成也。《风》有《采苹》、《采蘩》，《雅》有《行苇》、《酌》，守以忠信，神其舍诸？若以今之珍馔，平生所习，求神无方，何必师古？簋可去，而盘盂杯案当在御矣；《韶》、《<音>》可息，而箜篌笙笛当在奏矣。凡斯之流，皆非正物，或兴於近代，或出於蕃夷，入耳之娱，本无则象，用之宗庙，後嗣何观？欲为永式，恐未可也。且自汉已降，诸陵皆有寝宫，岁时朔望，荐以常馔，此既常行，亦足尽至孝之情矣。宗庙正礼，宜依典故，率情变革，人情所难。又按旧制，一升曰爵，五升为散。《礼器》称：“宗庙之祭，贵者献以爵，贱者献以散。”此明贵小贱大，示之节俭。又按《国语》：“观射父曰：‘郊不过茧栗，蒸尝不过把握。’”夫神，以精明临人者也，所求备物，不求丰大。苟失於礼，虽多何为？岂可舍先王之遗法，徇一时之所尚，废弃礼经，以从流俗。裂冠毁冕，将安用之？且君子爱人以礼，不求苟合，况在宗庙，敢忘旧章。请依古制，庶可经久。
    ○服制议
    天生万物，惟人最灵。所以尊尊亲亲，别生分类，存则尽其爱敬，没则尽其哀戚，缘情而制服，考事而立言，往圣讨论，亦已勤矣。上自高祖，下至元孙，以及其身，谓之九族。由近而及远，称情而立文，差其轻重，遂为五服。虽则或以义降，或以名加，教有所从，理不逾等。百王不易，三代可知，日月同悬，咸所仰也。自微言既绝，大义复乖，虽文质有迁，而必遵此制。谨按《仪礼丧服传》曰：“外亲之服皆缌麻。”郑元谓：“外亲异姓，正服不过缌麻。”外祖父母小功五月，以尊加也；从母小功五月，以名加也。舅甥外孙、中外昆弟，依本服缌麻三月。若以匹敌，外祖则祖也，舅则伯叔父之别也。姨舅伯叔，则父母之恩不殊，而独杀於外氏，圣人之心，良有以也。《丧服传》曰：“禽兽知母而不知父。野人曰：父母何算焉？都邑之士，则知尊祢矣；大夫及学士，则知尊祖矣；诸侯及其太祖，天子及其始祖。”圣人究天道而厚於祖祢，系姓族而亲其子孙，近则别其贤愚，远则异於禽兽。由此言之，母党比於本族，不可同贯明矣。且家无二尊，丧无二斩，人之所奉，不可贰也。特重於大宗者，降其小宗；为人後者，减其父母之服；女子出嫁，杀其本家之丧。盖所存者远、所抑者私也。今若外祖及舅更加服一等，堂舅及姨列於服纪之内，则中外之制，相去几何？废礼徇情，所务者末。古之制作者，知人情之易摇，恐失礼之将渐，别有同异，轻重相悬，欲使後来之人，永不相杂。微旨斯在，岂徒然哉！且五服有上杀之义，必循源本，方及条流。伯叔父母本服大功九月，从父昆弟亦大功九月，并以上出於祖，其服不得过於祖也。从祖祖父母、从祖父母、从祖昆弟，皆小功五月，以出於曾祖，服不得过於曾祖也。族祖祖父母、族祖父母、族祖昆弟，皆缌麻三月，以其出於高祖，其服不得过於高祖也。堂舅姨既出於外曾祖，若为之制服，则外曾祖父母及外伯叔祖父母亦宜制服矣。外祖加至大功九月，则外曾祖合至小功，外高祖合至缌麻。若举此而舍彼，事则不均；弃亲而录疏，理则不顺。推而广之，是与本族无异矣。服皆有报，则堂外甥、外曾孙、侄女之子，皆须制服矣。圣人岂薄其骨肉、背其恩爱？情之亲者，服制乃轻，盖本於公者薄於私，存其大者略其细，义有所断，不得不然。苟可加也，亦可减也，往圣可得而非，则礼经可得而隳矣。先王之制，谓之彝伦，奉以周旋，犹恐失坠，一紊其叙，庸可止乎？且旧章沦胥，为日已久矣，所存者无几，又欲弃之，虽曰未达，不知其可。请依《仪礼丧服》为定。
    ○对不以采苹为节判
    〈甲会射，制氏不以采苹为节，所由加罪，诉称非三命以上。〉
    射以习战，乐本宣风，虽君子之所争，乃先王之修训。惟甲幸逢光宅，早践荣班。羔裘以朝，未登三命之秩；主皮为会，咸兹五善之仪。兴舞与同，必期多算，和容中质，不出於正。节未及於采苹，事有归於制氏，欲加其罪，窃谡诬辞。且物有司存，孔门垂教；失官为慢，《春秋》所规。节以乐章，诚则大夫之礼；非礼不动，实惟先圣之。师古未表其明，知礼反招其咎，所由斯罚，有异绳愆。制氏有言，诚为举枉。
    ○对归胙判
    〈甲监享，以胙归，父而祭。〉
    郊庙尝，春秋礻龠祀，执番成礼，受胙为荣。甲位列周行，职惟神监，举信从政，须慎威仪。属有事宗礻方，无亏肃敬。邹人问礼，非惟黍稷之馨；祝史正词，抑亦牲必备。既而三献彻俎，肆夏尸还。天子多欢，始预受之福；先生有馔，遂欣归胙之荣。初则视膳在堂，终则降福於庙。虽必尝君赐，颇取则於前规；而不舍馀，诚有违於昔典。非复必斋之慎，审乖如在之仪，何慢神之致尤，惟失礼而斯取。
    ○答萧十书
    述白：忽枉书问，词高理博，寻玩反覆，罔知厌倦。述闻登太山者，睹薄而迷其方面；涉瀛洲者，挹波涛而懵其浅深。盖广大则昧，然难为究。足下贯穿群言，靡不该览，闻一以知十，切问而近思。词人之渊薮，仆诚不敏，何以当斯乎？足下无弃刍荛，轻投琼玖，讲学先训，足以起予。启发微言，孰不贾勇？谨当扫陋巷之庭宇，望君子之轩车，博约之道，以俟会面。韦某顿首。
    ○改谥侍中裴光庭忠献论
    《春秋》之义，诸侯死王事，葬之加一等，盖嘉其有功也，而不及其赏也。爰至汉魏，则衤遂之即受，宠被窀穸，唯德是[B14A]，岂虚受也？近代以来，宠赠无纪。或以职位崇显，一切优锡；或以子孙荣贵，恩例无加。贤愚虚实，为一贯矣。裴光庭以守法之吏，骤登相位，践我机衡，岂不多愧？赠以师范，何其滥欤！张燕公有扶翊之勋，居讲讽之旧，秩跻九命，官历二端，议者犹谓赠之过当，况光庭去斯犹远，何妄窃之甚哉！盖名器假人，昔贤之所惋也。
    ☆叙书录
    开元十六年五月，内出二王真迹，及张芝、张旭等古迹，总一百六十卷，付集贤院，令集字榻进。寻且依文榻两本进内，分赐诸王。後属车驾入都，却进真本，竟不果进集字。太宗贞观中，搜访王右军等真迹，出御府金帛，重为购赏。由是人间古本，纷然毕进。帝令魏少师、虞永兴、褚河南等，定其真伪。右军之迹，凡得真行二百九十纸，装为七十卷；草书二千纸，装为八十卷。小王及张芝等，亦足随多少，勒为卷帙。以“贞观”字为印，印缝及卷之首尾。其草迹又令褚河南真书小字帖纸影之。其古本亦有是梁、隋官本者，梁则满骞、徐僧权、沈炽文、朱异，隋则江总、姚察等署记。太宗又令魏、褚等卷下更署名记。其後《兰亭》一本，相传云将入昭陵元宫。长安神龙之际，太平安乐公主奏借出外，榻写《乐毅论》，因此遂失所在。开元五年，敕陆元悌、魏哲、刘怀信等检校，分一卷为两卷，总现在有一百五十八卷，馀并坠失。元悌等又割去前代名贤押署之迹，惟以已之名氏代焉。上自书“开元”二字为印，以印记之。王右军书凡一百三十卷，小王二十八卷，张芝、张旭书各一卷。右军真行书惟有《黄庭》、《告誓》等四篇存焉。萧令寻奏滑州人家藏右军扇上真书宣示及小王行书《白骑遂》等二卷，敕令滑州给驿赍书本赴京。其书有贞观旧衤票织成，题字奏进，书本留内，赐绢一百匹以遣之，竟亦不问得书所由。
    ○赠东平郡太守章仇府君神道之碑
    尝闻祀盛德者，必及百世；承大勋（阙十四字）锡允繁茂，在商则为申为吕，在周则为齐为许。枝分派别，更盛迭贵，则太守章仇府君是其後也。君讳元素，字元素（阙十字）。於纪裂去国，筮仕於周，世守保章，因官为姓。秦项之际，有雍王章邯，为汉（阙一字）并於（阙三字）位降处仇山，取因生之旧名，增卜居之新号。章（阙四字）焉，自是流离荒服六百馀载。魏氏徙迹平城，建都河洛，君之六代祖馥（阙一字）参（阙一字）督始归中原，仕至宁南大将军徐兖青齐相五州刺史。馥（阙二字）州任城郡守，挹邹鲁之旧风，慕洙泗之馀俗，遗命留葬，因而家焉。复因武阳远於（阙一字）部代为鲁郡（阙二字）任城人也。大王父魏郡太守讳夔羲，大父莱州（阙三字）政烈考博陵郡录事参军讳孝方，皆以友悌博雅，德良清白，增修其勋，克开厥後。君即博陵府（阙一字）之第三子也。禀粹含和，中温外朗。行必诚信（阙四字），之经；学无浮华，莫匪诗书之奥。弱冠以孝廉登科，授将仕郎。无几，将有捧檄之（阙三字）艰不赴（阙二字）免丧，乃喟然而叹曰：士之所以降志辱身者，（阙四字）然则隐居行义，不患无位，盖所贵在乎全其道也。故富贵非道则不取，贫贱非道则不去。齐景公千驷，不如缝掖之一贤；王氏五侯，孰与簟（阙五字）关却扫，拒绝辟命，澹然归真，以寿而殁。君子以为鸿飞寥廓，罕能测其所至哉。夫人渤海吴氏，合宫丞少明之妹也。嫔风妇则仪（阙八字）家终率礼而偕老。嗣子银青光禄大夫户部尚书兼殿中监内外闲厩等使兼琼，积祉所衤重，济美必复，匪躬是徇，为国荩臣，拔自郎（阙九字）董戎驱轩而按俗。自[B14A]斜之外、邛笮之内，万里澄清，人安讼息。间者（阙一字）戎负德，蚁聚（阙一字）山，职贡不供，兵车屡驾。禀圣皇之英算，震大国之威灵，一举而（阙四字）再（阙三字）其噍类。罢柝置吏，班师舍爵，天子议以殊赏，酬其懋勋，乃推锡类（阙三字）追远（阙一字）宠。开元廿九载秋七月诏曰：“益州大都督府长史兼（阙一字）御史中丞持节剑南节度（阙一字）使营田副大使本道兼山南西道采访处置使章仇兼琼父故将仕郎元素，气含纯粹，才擅奇特，资礼乐而秉彝，负文词而擢秀。议能多通，禀命不融，德建昭代，久沦幽壤。虽驰暄易远，松贾成行，而馀（阙二字）锺，芝兰克茂。瞻言允子，每效忠公，总节制之师，致疆场之捷。行赏为重，爰赠尔先，俾自叶而流根，庶慰存而荣殁。可赠宋州司马。”天宝三载秋九月诏曰：“蜀郡大都督府长史兼御史大夫章仇兼琼祖故博陵郡录事参军孝方、父赠睢阳郡司马元素等，（阙一字）才继迹，雅操宏风，累德成名，克家存（阙二字）生令允，干用於时，总戎懋其勋绩，秉宪肃其纲纪。荣亲广行，既资孝以为忠；自叶流根，载敷泽而彰善。宜加礼赠，俾昭馀烈。孝方可赠汲州司马，元素可赠使持节东平郡诸军事东平郡太守。”又诏曰：“兼琼（阙一字）祖母王氏、故母吴氏，女则懿范，母仪盛德。何（阙一字）嘉庆，传嗣徽音，诞此良才，克昭遗训。（阙二字）[B14A]贤之赠，锡其有礼之封。王氏可赠太原县君，吴氏可赠勃海郡夫人。”初尚书既孤，伯父麻城令崇节及麻城之夫人马氏亲加训育，恩逾所生。洎（阙一字）献凯勋，泣奏其事，上为之怃然，特诏追赠麻城府君为楚州刺史、马夫人为扶风县君。呜呼！厚於仁者（阙一字）其（阙一字）爱其亲者及其类，所谓孝（阙三字）也。故得明主感叹，嘉乃诚心，赠策（阙二字）哀荣荐至。非夫慈惠恭俭，福履所积，兮感通，明神所劳，则孰能臻於此哉！於是载美简策，流芳琬炎，永（阙二字）裔。岂惟太原有道，无丑（阙二字）之词；南阳文学，空传子（阙一字）颂。其词曰：
    系是炎皇，惟裔之（阙五字）去纪为章。拒汉协楚，失基封疆。言避华夏，（阙二字）要荒。魏氏徂南，卜迁嵩邙。我宗复昭，列於周行。纂（阙一字）轩裳，（阙六字）东平，交如琳琅。（阙六字）五常。辞禄顾道，戢耀含芳，积善（阙一字）裕，克生才良，准绳宪府，恢复戎场。勋绩所酬，宠赠惟光。乃立庙祧，以荣邦乡。（阙八字）俾（阙一字）休烈，如川之长。臣烈不扬，臣忠不彰。子孙是詹，永思勿忘。
    ☆韦抗
    抗字抗，京兆万年人。中明经。景□初官右台御史中丞。开元中拜大理卿，进刑部尚书，封武阳伯；十四年卒，年六十，赠太子太傅，谥曰贞。
    ○先师子贡赞
    闻一知二，（阙四字）冠讦就吴，灭言行鲁。（阙十六字）
    ☆崔向
    向，开元七年官右补阙。
    ○谏元宗畋猎疏
    臣闻千金之子坐不垂堂，百金之子立不倚衡，况居大宝之位也哉！陛下宜保万寿之体，副三灵之望，安可轻出入、重盘游乎？天子三田，前古有训，岂惟为乾豆、宾客、庖厨也哉？亦将以阅兵讲武，诫不虞也。《诗》美宣王之田“徒御不惊”，“有闻无声”，谓畋猎时人皆衔枚，有言闻而无喧哗也。又曰“悉率左右，以燕天子”，谓悉驱禽兽，顺其左右之宜，以安待王射也。则知大绥将下，亦有礼焉。侧闻畋於渭滨，有异於是。六飞驰骋，万骑腾跃。冲翳荟，蹴蒙茏；越崭险，靡榛丛。红尘坐昏，白日将暗，毛群扰攘，羽族缤纷。左右戎夷，竞申骁勇，攒镝乱下，交刃霜飞，而降尊乱卑，争捷於其间，岂不殆哉？夫环卫而居，暴客攸待；清道而出，行人尚惊。如有坠驾之虞，流矢之变，兽穷则搏，鸟穷则攫，陛下复何以当之哉！静言思之，臣深为陛下战栗也。《书》曰“不畏入畏”，又曰“从谏则圣”。惟陛下深思远虑，以诫後图，则其天下孰不幸甚！
    ☆李昂
    昂，开元时官仓部员外郎，迁考功郎中，终吏部尚书。
    ☆乘石赋
    观彼乘石，体自孤贞；得昆山之片字，掩谷城之伟名。青苔备色，坚确符情；列群峰而无语，纵众溜而有声。尔其崔嵬岑绝，涵霜贮雪；竹径烟曛，松门景灭。惬野叟之幽意，抱山人之劲节；横碧岫以霞张，喷红泉而水咽。借如巨形矗业，势若将飞，随匠人之采斩，入天子之宫闱。故得削迹青涧，端容紫微，幸至尊之践履，嘉菲陋之因依。於是皇帝穆然，乃登珍台，乘玉辂，帷朋其拂汩，鳞杂沓以骈布。甸师清畿，野庐埽路；流星旄以烛日，俨云旌而彗雾。往来斯登，升降必步；取共磨而不朽，贞而无蠹。不然，此荒薮之微石，何遭逢之多遇？请言其本也，生必深山，峰壮自闲；电延霞，树杂苔斑。奇形异质，纷不一。屹特立以树空，倚崩崖而构室；衔箭羽而横卧，耸莲峰而半出。龙吟应物，触紫岩而吐□；虹梁中断，驾沧海而观日。故石之为物也，不奢不僭，无竞无猜；偶山髓而长往，因和璞而俱来。考之□藉，则建名古昔，贯亿祀而长存，经百王而不易。胡施而不可？何用而不适？愿上吾君千万年，地久天长履兹石！
    ○旗赋（以“风日□野，军容肃清”为韵）
    遐国华之容卫，谅兹旗之多工；文成日朋，影灭霜空。乍逶迤而挂雾，忽摇曳以张风；排回惊鸟，飞失断鸿。至若混羽旗以横野，则睹之者目骇；杂金鼓而特设，则见之者气雄。尔其誓将临边，兴师授律；拥豹骑而长往，指龙山而冲出。月阵联□，星旄斗日；回五翎以革面，挫三庭而屈膝。匪旗之佐彼军容，则何以沙场清谧？明明我君，四海无尘。立徽号，建鸿勋；为旗削蚩尢之迹，画蛟龙之文。信侔功於巢燧，谅比德於姜□。奄有天下，体国经野，览兹旗之财成，故可得而言者。俨孤峙以标众，列广形而助寡。随时卷舒，任用行舍。不务功以伐谋，良有足而称也。徒观其进退缤纷，旖旎三军；可仰可则，光辉一国。蔺示迷於指南，何登车而逐北？塞断连营，幸遇时清；对岌岌之台殿，闲悠悠之旆旌。陵紫霄而风埽，逗碧落以□萦；摆帝楼之晴树，弄天门之晓旌。高则可仰，犯乃不倾；每低昂以自守，常居满而望盈。时亨《大畜》，於何不育？永端容於太阶，皇风之清肃。
</div>
    <div class="pagination">
<a href="全唐文_page185.html">上一页</a><span>...</span><a href="全唐文_page181.html">181</a><a href="全唐文_page182.html">182</a><a href="全唐文_page183.html">183</a><a href="全唐文_page184.html">184</a><a href="全唐文_page185.html">185</a><span class="current-page">186</span><a href="全唐文_page187.html">187</a><a href="全唐文_page188.html">188</a><a href="全唐文_page189.html">189</a><a href="全唐文_page190.html">190</a><a href="全唐文_page191.html">191</a><span>...</span><a href="全唐文_page187.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
