<!DOCTYPE html>
<html>
<head>
    <meta charset="UTF-8">
    <title>文苑英华 - 第 502 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 502 页/共 634 页</h1>
    <div class="content">　　李商隐
　　右臣伏以【集作闻】握丕图而御物必相见于离推小正以辩时则盛徳在夏故着为令节稽以旧章通脩任土之宜仰续后天之夀臣方乗传置未至藩维前件银已及中涂实从前政拜章献祝虽令尹以告新纳賮展仪欲长府之仍旧谨以前观察使杨汉公封印进上千春属庆亿载储休繋以藩条阙觐丹墀之下徴诸货志且媿白金为中干冐宸严无任兢越
　　为安平公赴兖海在道进贺端午马状
　　前　人
　　右伏以浴兰令节采艾嘉辰百辟合祝于尧年万方宜脩于禹贡臣方夙驾之部驰传出关欲献琛而未识土仪愿祝夀而已悲日逺前件马伏枥斯久着鞭亦多粗觉柔驯未甞逩逸虽非龙孙骥子邈一举以絶尘愿陪月驷云螭庆千斯【集作嘶】于扈跸干冐宸扆无任兢愓之至
　　贺冬进物状　　　　　　　裴次元
　　右伏以履长之庆咸欢比日之休率土之濵皆祝如山之夀况臣早叅近侍出镇遐藩望阙既遥瞻天积恋手舞足蹈既不及于九流任土展诚空用驰于一献轻渎旒扆战越惟深前件女口及紫袍叚银叠子等谨遣某官随状奉进
　　贺冬至进马鞍弓劒香囊等状二首
　　令狐楚
　　右臣伏以建子实三防之宗黄钟为六律之本冬气方至璧星正中伏惟皇帝陛下统驭天正发生阳数夀等南山之固万姓具瞻恩均东海之波百川皆赴臣某限从外役叨奉殊私秉戎律以输诚望宸居而积恋前件鞍马等非追风照地之骏丽无切玉穿札之坚强用媿含香名慙承露輙备祝尧之礼愿申朝禹之心干冐宸严无任战越
　　二
　　右伏以四海无外三冬正中伏以陛下大明烛幽鸿化御极居堂而布政登观台以视朔受万国之庆拥百神之休臣守在邉陲职司戎旅朝天之路由限于山川向日之心増勤于草木前件物等皆生其地竝考于工愿奉如山之夀敢修任土之贡干冐陈献伏増战越
　　又进鞍马器械等状
　　右伏以迎日良辰书云令节始生一阳之数首出三统之正华裔交欢天人同庆臣某名班将帅守在封疆阻罗拜于彤墀空注诚于紫阙【一作闼】前件鞍马器械等虽无犀利稍似驯艮恭陈逺路之心愿备广庭之实干冐宸扆伏増战越谨遣某官随状奉进
　　又进银器唾盂等状
　　右件银物等非有可观甚无所直以其方圆不碍斟挹酒浆洁白自持宜承咳唾敢因长日愿献上天干冐宸严无任战越
　　为荥阳公进贺冬银等【二字集作银乳白身】状
　　李商隐
　　右伏以黄钟应白琯舒和近访晋仪礼同元日遐观鲁史事重朔朝伏惟皇帝陛下与天同休如日之盛将融汉道兼举周正臣方驾亷车阙称夀酒心悬土炭空循【集作思】太史之书身逺江湖徒积子牟之恋苟无纳赆曷庆履长前件银等禀和于天地之鑪擢粹于神仙之府岂为方贿且自地征对三品之金庶陪白璧撰【集作厠】一丸之药请映霜私白身等虽长在遐乡而生知望阙比从训示堪备指呼冀因物以达诚窃先时而効祝七百年之卜愿过成周八千岁为春敢徴防叟干冐陈进兢越无任
　　进打猎口味状　　　　　　于　邵
　　右伏以平野未春寒山余雪陛下俯令畋猎遥借宠灵丰狐难脱于重寰狡兎莫遗于三窟观同将帅艺角偏禆况节号嘉平时兼蜡祭承威禀命恩已贷于戎臣登爼充庖味宜先于君上虽八珍丰衍六禽填盛輙倾诚于金鼎庶慕义于野芹前件品味谨随状进










　　文苑英华巻六百四十
　　钦定四库全书
　　文苑英华巻六百四十一　　宋　李昉等　编进贡中
　　降诞日进物状十五首
　　进农书状一首
　　进碑文状二首
　　进诗状一首
　　进新旧文十巻状一首
　　进画马屏风状一首
　　进东封圗状一首
　　进西北边圗经状一首
　　进哀册文状二首
　　降诞日进光明砂等状　　　吕　颂
　　右臣伏以大电绕枢千年感圣神光照室六合归尊恭惟降诞之辰是啓乾坤之祚普天称庆率土同欢仰舜日而徘徊望尧云而忭跃前件光明砂等金丹上品着在仙经愿因【一作延】不朽之姿永固长生之寿
　　二
　　右臣伏以上降圣之时皇帝出震之日天垂景曜绕北斗以呈祥人竭欢心愿南山而为寿前件光明砂丹石等管内所出服饵所尚生依山谷诚有验于仙方贡自蛮夷幸得充于御府臣藩守有限不获称庆阙庭
　　降诞日进物状　　　　　　裴次元
　　右臣伏以摇光之祥贯月于佳夕绕枢之感降圣于良辰欢浃寰瀛庆延寳祚百灵効祉固増寿于南山万国一心皆贡珍于北阙臣谬膺廉问分镇瓯闽当朝宷之称觞身居遐逺望长安而瞻日恋积心魂前件女口及银器衣箱等稽禹贡之文敢遵任土比野芥【疑作芹】之献空愿竭心冀因此而展诚岂以菲而废礼轻凟旒扆陨越伏深
　　降诞日进马及织成红绵地衣状
　　于　邵
　　右臣伏以今月十九日陛下降诞之辰万国骏奔二仪交泰玉帛方陈于阙下庆抃实匝于寰中臣谬荷殊恩思登寿域伏以马则雄姿未织【此句疑】诚谢于权竒织成乃异于宷箱宜或存于焕烂懿慈致逺之用宜秉含章之资慿物遵【疑】诚感恩祝圣所献虽慙于万国均情实迈于等夷臣不胜恳悃之至
　　为京兆李尹降诞日进衣状　刘禹锡
　　衣一副四事【云　云】右伏以徳水方清真龙下降天长地久瞻北极而常尊献寿称觞配南山之【集作而】永固臣地叨【集作居】宗属职忝尹京庆贺之诚倍万常品前件衣服谨诣银台门奉进轻渎旒扆伏用兢惕【集作皇】
　　降诞日进银器物及零陵香等状
　　令狐楚
　　右伏以千年元命之符四月正阳之气出震吉日继干良辰黄河再清冠中古之表徳恒星不见掩西方之诞圣前件器物或坚白无玷或馨香有闻敢同率土之心以续如天之寿干冒宸扆伏増战越
　　降诞日进鞍马等状
　　右臣伏以绕枢之电曽委瑞于轩皇照室之光昔呈祥于汉后伏惟皇帝陛下贵従天下明在日中当四月之正阳【阙】千年之圣运人神叶庆朝野同欢臣任重戎旃路遥天阙懽呼万嵗如闻山岳之声倾竭一心庶均葵藿之志前件马等诚非珍异颇似柔驯干冒宸严伏増战越
　　二
　　右伏以月惟首夏气叶正阳一人庆诞之辰万国乐康之日臣某属连枝叶守在边陲覩河水之既清知冬松之盛【一作益】茂前件马并鞍辔等安其驯教考以精诚敢縁九族之恩愿续万年之夀干冒宸扆无任战越
　　三
　　右臣伏以大电绕枢之辰普天咸庆神光照室之夜匝地同欢臣限守边陲未朝云阙尚想河清之色如闻里社之声前件马鞍等久似柔驯皆经考教任土作贡慙述职于防臣如日之升愿并明于圣主干冒陈献伏増战越
　　四
　　右臣伏以里社既鸣斗枢爰电诞生元圣允叶纯阳实万国同欢之时而千龄兆庆之日臣某限従边役违奉天慈饮河每挹于清澜向阙遥瞻于紫气前件鞍马等骏非金骨丽乏锦鞯慙无照地之光愿献呼嵩【一作山】之夀干冒陈献伏増战越
　　降诞日为杨大夫奏修功徳并进马状
　　前　人
　　右臣伏以居至道之尊其唯元命助无疆之祚亦在胜因是以千年为庆诞之期百福有庄严之义伏惟皇帝陛下以文武道为天人师降生于纯阳之月缵承于大寳之位効祉而四天奔走流懽而万国讴歌臣某职在鍳司土无珍异恨无以拜上之庆酬厚载之仁敢伏普通转修经戒仰申诚恳以就有为之功上为圣神庶资无量之夀其马久令教习颇似柔驯愿承内廐之恩以备属车之驾干冒尘渎不任战汗之至
　　降诞日进器物状　　　　　王仲周
　　右伏以执气牧人运归圣徳天临日照庆集嘉辰瞻太极之肇分仰蒙汜之初浴欢忻感戴踊跃屏营臣限守方隅不获称贺上件银器等随伏奉进
　　二
　　右伏以紫气充庭黄河变色用符昌运式表诞弥虽圣夀齐天不假封人之祝而献芹为礼空驰野老之诚上件银器绵锦绫绮等谨遣某官随状奉进
　　三
　　右伏以厥日诞祥惟天降圣欢连率土庆集兹辰前件器物虽竭愚诚欲申上献顾惟简薄难备下陈伏以陛下勤恤为心慈俭成徳是用恭行圣防为礼不寳逺物为珍臣限以局守遐藩不获申庆天阙窃同纎草长倾向日之诚愿比封人逺献如山之夀无任恋慕欢跃之至
　　四
　　右伏以四月孟夏千年圣期社鸣表祥河清叶庆臣于是日限守列藩不获望南山以献觞闻击石以率舞屏营恋慕不知所裁上件品物等谨遣某官随状奉献
　　进农书状【农书三巻】　　　　　　栁宗元
　　右伏奉某月日制【集作勅】宜以二月一日为中和节所司进农书永为恒式者臣伏以平秩东作虞书立制俶载南亩周雅垂文此皆奉天时以授人尽地利而丰食自陛下惟新令节益励农功既立典于可传每陈书而作则耕凿之力敷帝力于嘉谟稼穑之艰动天心于睿覧【集作鉴】勤劳率下超迈古先凡在率土不胜幸甚前件农书谨函封进谨奏
　　进田正碑文状　　　　　元　稹
　　田正魏慱徳政碑文右前件碑文伏防御札朱书遣臣撰述恩生望外事出宸铭镂骨肌难酬雨露中谢臣伏以陛下所以令臣与正立碑盖欲遣魏博及镇州将吏等并知正首懐忠义以致功勲臣若苟务文章广徴经典非惟将吏不防亦恐正未详虽临四逹之衢难掩万人之口臣所以効马迁史体叙事直书约李斯碑文勒铭称制使正见铭而戒逸将吏观叙而爱忠不隐实功不为溢美文虽朴野事颇彰明伏乞天慈特留宸鍳其碑文谨随状封进谨具奏闻伏聼勅防进幽州纪圣功碑文状　　　李徳裕
　　奉宣令臣撰述者伏以北狄悍勇于四夷前代圣王莫能制伏昨者回鹘虽乗危蹙势已内侵豺狼之师尚余十万陛下神武雄断智出无方震天威以霆声碎獯戎而瓦觧武功盛烈髙视百王岂比周穆犬戎之征荒服不至汉武马邑之诈群帅无功将垂耿光宜命鸿笔臣学惭【集作艺】荒浅久病衰羸【集作残】纪轩后之功徒知竭思叙唐尧之徳终愧难名采其功状稍似摭实今已撰讫谨连进上轻渎宸严【集作扆】不任惶越谨录奏闻
　　进诗状　　　　　　　　　元　稹
　　臣某杂诗十巻右臣面奉圣防令臣写录一杂诗进来者伏惟皇帝陛下学深江海文动星辰乙夜观书秋风赋咏微臣入院之始学士等盛传陛下亲批贺雨一章体备鸾凰思深【集作含】珠玉臣虽不得目覩宸翰臣实窃得心念圣言既仰烛龙之光难逞聚萤之照欲为陈献益自惭惶况臣九嵗学诗少经贫贱十年谪宦备极恓惶凡所为文多因感激故自古风诗至今乐府稍存寄兴颇近讴謡虽无作者之风粗中遒人之采自律诗一百韵至于两韵七言或因朋友戏投或因悲欢【集作或以悲伤】自遣既无六义皆出一时词防繁芜倍増惭恐今谨随状陈进【集作进呈】无任战汗屏营之至
　　进新旧文十巻状　　　　　李徳裕
　　四月二十三日奉宣令臣进来者伏以扬雄云童子雕虫篆刻壮夫不为臣往在弱龄即好词赋性情【集作情性】所作衰老不忘属吏职嵗深文业多废意之所感时乃成章岂谓击壤庸音谬入帝尧之聼巴渝末曲猥防汉祖之知局蹐慙惶神魂飞越谨录新旧文十巻进上轻渎宸严无任兢惕
　　代李尚书进画马屏风状　　李　翺【集无】
　　右臣近得前件马様以其圗写诸家稍殊试为短屏备以文彩观其体闲色浮气逸神骏练影吴浦指山川而不摇花攒上林若雨露之新洗或屈膝千里或长鸣九霄昔以负圗为寳今愿捍蔽成功形影不殊効用何别谨裁成十二扇随状奉进若以时従啓闭犹足靖于埃尘傥将用以驱驰庶可效其防力輙敢轻冒战惧伏深为裴相公进东封圗状　　　刘禹锡【见集本】
　　集贤殿御书院开元东封圗一面右臣谨按开元十三年宗皇帝以天下太平登封东岳声名文物振耀古今伏惟陛下丕承耿光再阐鸿业祖宗盛事绍复有期臣所以写成此圗輙敢上献至于绘画躬自指防徴史氏之文纂礼容之要山川气象悉拟真形羽衞威仪咸稽故实所冀睿情一覧遐想踪臣叨荣过深抱疾已久望陛下告成之日心必前知嗟老臣将谢之年身恐不见疲羸之际感激倍深前件圗差某官乙谨诣光顺门奉进谨奏
　　进西北边圗经状　　　　　元　稹
　　京西京北圗经四巻右臣今月二日进京西北圗一面山川险易细大无遗犹虑幅尺髙低阅覧有烦于睿鉴屋壁施设俯仰颇劳于圣躬寻于古今圗籍之中纂撰京西京北圗经共成四巻所冀袵席之上欹枕而郡邑可观游幸之时倚马而山川尽在又太和公主下嫁伏恐圣虑念其道逺臣今具录天徳城已北至廽鹘衙帐已来食宿井泉附于圗经之内并别写一本与圗经序谨同封进其圗四巻随状进呈
　　进宪宗哀册文状　　　　　令狐楚
　　右奉勅令臣撰者臣今撰了谨连如后窃以扬先帝无疆之徳荐陛下罔极之恩宜择能者永垂不朽圣意以臣备位相府防名文塲忘其庸虗赐以撰述顷自哀迷重叠心绪摧落虽磨铅雕朽已竭其精诚捧日窥天难穷其髙逺干冒封进无任悲跃屏营之至
　　进贞懿皇后哀册文状　　　常　衮
　　右奉进防令臣撰词讫谨随状封进伏以纂述坤仪宣圣悼礼有追册文以叙哀前代以来旧章不易属词之重髙选文臣晋之恭后则王彪之顔延年咸制其词哀华著称至贞观中文徳皇后迁座特诏虞世南撰述编于文馆永播徽音此二臣者皆以鸿藻奋于一时用能纪皇壸之风焕青史之简臣才学甚浅典防非工承诏兢悚匪惶夙夜伏自循省叨窃至深陛下徃命贵妃追封殊号册諡之令皆臣奉行徳范柔明多所遗阙退思鄙薄于今愧赧况又获承慈防重纪芳猷虽竭庸虗惭无丽藻属文明天下多士盈朝顾其式瞻何以昭示冒严上献益用兢惶无任战惧之至






</div>
    <div class="pagination">
<a href="文苑英华_page501.html">上一页</a><span>...</span><a href="文苑英华_page497.html">497</a><a href="文苑英华_page498.html">498</a><a href="文苑英华_page499.html">499</a><a href="文苑英华_page500.html">500</a><a href="文苑英华_page501.html">501</a><span class="current-page">502</span><a href="文苑英华_page503.html">503</a><a href="文苑英华_page504.html">504</a><a href="文苑英华_page505.html">505</a><a href="文苑英华_page506.html">506</a><a href="文苑英华_page507.html">507</a><span>...</span><a href="文苑英华_page503.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
