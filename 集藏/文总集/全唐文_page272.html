<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 272 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 272 页/共 603 页
  </h1>
  <div class="content">
   臣子仪言：臣闻人臣事君，禀命而已。若君有非常之略，则臣成佐命之勋。象彼四时，运行实因於上帝；配诸百谷，广大在宗於沧溟。顷陛下监国抚军，则再安宗社，及飞龙践祚，又克清夷狄，所有成绩，莫匪雄图。臣虽在行，何力之有？今奉天华州耆寿请为臣建碑立祠，且陛下圣功，已书简策，微臣薄效，何足裒称？耆艾之徒，昧於事体，谬请刊纪，殊乖名实。昨已再表恳辞。冀达诚慊，陛下未察，令断来章，奉诏兢惶，若坠泉谷。况今畿内百姓，日益凋残，粮无半菽，室如悬磬。以不急之务，扰至疲之人，窃顾心顾，益增惧。又比来耆寿陈状，是官吏，指麾，恐以臣备位台司，妄为希附。纵有勤请，或由矫饰，所祈圣造，特遂愚衷。区区之诚，敢以死请。无任恳迫之至！
    ○第四表
    臣子仪言：伏以奉天耆寿等请为臣立碑及生祠，臣自揣功业至薄，不足以当刊纪。百姓至敝，不可以兴力役。历献愚恳，至于再三，言不动天，未蒙允纳，夙夜兢惧，不遑宁止。臣非有马授南征之绩，窦宪北伐之功，安敢饰词，以陈谦让。但以兵革不息，十年于兹，天下之人，未获其所。臣幸备相位，尚负忧责，顷岁之克复京都，去冬之小却夷丑，所有微效，皆禀圣谋。然未能使其干戈尽销，郊甸罢警，北有亡命之虏，西有无厌之戎，公卿大夫，未免旰食，臣幸而获宥，其荣巳多，岂可窃功侥各，以图不朽，其若千古何？昔汉为霍去病理第，辞以匈奴未灭，无以家为。况今残孽尚存，而敢播美金石，臣虽才不逮名，窃慕古人之志，所望再效驽骞，远斥凶渠三虏之首必悬，四海之波自定，从兹偃伯，可以息人，然後纪功，亦未为晚。臣以诚愿，实在於斯。伏乞圣恩，特遂勤请。无任惶怖恳迫之至！
    ○代郭子仪谢副元帅河中节度使表
    臣革言：伏奉今月日制授臣河东副元帅河中节度使。寄深匡辅，任切安危，宠命遄临，忧惶如灼。臣某中谢，臣智术凡浅，才略无闻，承日月之光，偶风云之会，自奉先帝，徇以驱驰，披甲即戎，载罹寒暑，比凭朝算，克振天声，虽毫发之功，曾无足纪，竟不能扫荡妖孽，使八方攸同，谬践中枢，仍叨上将，分茅锡土，荣冠一时，屡屡之诚，窃自增愧。今又猥蒙驱，策，出镇河中，授臣以连帅之权，委臣以专征之务，虽才轻方召，而任比桓文。此陛下除奸之时，乃微臣死难之日，窃睹自古忠义之士，莫不扶危救祸，忧国忘家，虽在暮年，犹思报主，则廉颇强饭，马援据鞍，以臣方之，有甚前哲。军国重事，不敢固辞，誓竭股肱之力，以副腹心之寄。倘皇猷获展，寇难克平，殒身戎行，实无所恨。无任感恩。
    ○代郭子仪谢兼河工节度使表
    臣某言：今月日伏奉恩制，授臣使持节都督□州诸军事兼云州太守充河东节度度支营田大使大同军使管内采访使。祗拜休命，内揣薄才，委任专崇，周章失据。臣某中谢。臣闻边之安危，系於所用；事之成败，谅在先谋。故寸璧必求良工，尺锦亦资善制。况夫谋无智勇，备列戎旃，自守封疆，颇淹岁序，肃将朝命，翦灭凶徒。此乃天功，匪惟臣力，陛下不遗犬马，念以驱驰，收其分寸之劳，加以邱山之赏。礼因位重，恩与日深，常恐颠危，不克负荷。所以昨有陈让，乞停范阳，而手诏曲垂，不蒙允许，退就私室，窃愧明时，素餐之诗，自臣攸作。今又更承奖命，兼以河东边境，相连三千馀里，烽燧列警，斥堠须明，虽则居安，终资有备，以臣独制，谓必无失。然以能处一事，身任一官，犹择其人，且惧旷职。况臣旁绾三节，控带数藩，智有所不周，心有所不及，兵权倘失，奔驷宁追，实虑授受乖宜，简书是畏。望特矜臣不逮，察臣愚诚，更选良能，付以旄钺。则樵夫绝议，官序有伦。臣无任。
    ○代侯中妆谢封表
    臣某言：伏奉某月日制，授臣太子詹事，兼封上谷郡王。祗奉荣命，以惭以惕。臣闻论德而建封者，圣王之事也；量功而受赏者，忠臣之义也。封或谬建，则王纲斯紊；赏或虚受，则臣体以乖。闻之古先，敢忘斯诫？伏惟皇帝陛下大圣继统，神武经邦，道迈纂尧，功高复禹。顷幽燕肆逆，汾浍阻兵，朝义叛涣於前，怀恩旅拒於後。陛下宸谟独断，睿略潜行，曾未三年，克平二竖。此盖皇穹保，宗社降灵，岂臣愚蒙，敢叨封爵？假使进能排难，退克全军，为臣之节，固当若是，以兹干赏，实为包羞。昔汉祖仗义，而西灭秦项，韩彭诸将，异姓同封。然而德薄位崇，卒见倾覆，以臣智略，敢方先贤？苟或受之，其能自保？力微任重，福过灾生，俯仰增忧，心魂若励，乞停严令，俯遂私情。傥圣泽旁流，天光曲照，俾从散秩，得齿周行，臣之至愿，死将不朽。无任恳迫之至！
    ○为王仲谢加兵马使表
    臣某言：伏奉今月日制书，授臣元帅左厢兵马使兼知滑州兵马使。恭承宠命，祗惧兼深。臣某中谢，臣闻至理之代，为官择人，故能谟谋有成，授受惟允。若才不称职，任非其能，冒进求荣，必贻祸败。伏惟宝应元圣文武皇帝陛下道齐哲，德迈徇齐，惟新景命，再造区宇。微臣薄劣，早荷恩私，惭无樽俎之谋，累忝腹心之寄。拥旄仗钺，自北徂南，未翦凶渠已嗟挫恧，守节虽同於苏武，丧师有类於孟明，议以刑章，分从齑粉。陛下察其本志，念臣微忠，特全要领，再加驱策，位兼风宪，职典禁兵，抚已循涯实为尘忝。每思陈力之诚，窃惧妨贤之责，不谓更沐殊恩，猥当重任，佐皇太子元戎之律，统王畿御侮之权。内省凡庸，必多败事，乞停新命，别授时英，则朝章式序，军政无阙。臣无任云云。
    ○为郭令公谢一子三品官表
    臣某言：伏奉二月二十一日恩制，敕赐臣一子三品之官并阶。鸿私曲临，魂守飞越。臣某中谢。臣闻禄位之设，以待勋贤，苟非其人，必贻伊咎。臣之弱子，未有令闻，方且励以义方，教之诗礼，遽承殊泽，特授崇班，非唯有默朝章，名器难假，实亦惧招官谤，颠沛为忧，寤寐兢惶，罔知攸处。况臣荣登上相，任重总戎，子弟数人，尽居右职，过亢之诫，切在於心，常怀楝挠之灾，宁忘屋漏之愧。乞停宠命，俯遂愚衷，庶幼童无冒进之嫌，微臣有知足之谊。无任感惧屏营之至！
    ○为文武百僚谢示周易镜图表
    臣等某言：某日开府鱼朝恩以所造周易镜图於中书门下奉宣圣旨，传示臣等。仰观易象，远见天心，捧对循环，载欣载跃。臣某中谢。臣闻太极既立，是生两仪，六书以画卦，四营而成易。备君臣父子之道，尽阴阳变化之源，理乱吉凶，必以类应。自古哲后，曾未研精。爰及近臣，莫闻训习，而朝恩深穷损益，缋以成图。陛下重有激扬，示之於外，臣幽观妙用，周览元言，警诫人君，恢张治道。陛下欲成其政，必在勤而行之，傥能建中於人，实亦天下幸甚。臣无任。
    ○为郭令公谢腊日赐香药表
    臣某言：月日中使某至，伏奉恩旨，敕赐臣腊日香药金花银合子两枚，面脂一盒，香二袋，澡豆一袋者。开奁气馥，拜蹈增惭。臣某中谢，伏以时当大蜡，节号嘉平，欢已洽於人神，赐仍出於黻冕。沐兹芳泽，傅以香苏，忖陋体而何幸？顾颓龄而可驻。邱山施重，雨露恩深，感戴惭惶，不知所报？无任荷恩稠叠之至！
    ○谢赐新历日及口脂面药等表
    臣某言：中使某至，伏奉某月日墨诏，赐臣新历日一通，并口脂面药红雪紫雪等。穷溟之上，宠诏忽临；大蜡之辰，庆赐爰及。跑承慈渥，战汗失容。臣往尘近掖，实旷天心，洎守遐藩，多昧戎略，殊私示答，官谤将营。陛下圣德包荒，宸严曲贷，犹存宠任，便浃恩波。覆焘不遗於遐陬，赐赍亟沾於尸素。况日官颁历，承敬授之规；纶旨宣慈，沐逾涯之奖。兰膏滋润，绛雪珍芳。捧持而炎瘴自消，润，饰而衰容坐变。邱山非重，草芥至微虽百其身，岂酬鸿造？无任感恩瞻恋之至！
    ○谢墨诏赐历日口脂表
    臣某言：伏奉月日墨诏等。恩波远被，宠赐荐临，捧持倾心，无据。臣某中谢。臣分麾五岭，谬窃殊荣，莅镇三年，毫无绩效。陛下不遗旧齿，犹奖非才，恩礼浃於遐藩，庆赐覃於令节。天心宏覆，慈旨优Ο。颁圣历以授时，降宠恩而抚俗，薰风溥畅，阳景照临，辉华遍於草木，忭舞盈於路衢。兰膏绛雪，沐雨露之湛恩；陋质凡姿，荷乾坤之厚施。伏以三元在近，国度维新。百辟献芹，独驰心而望阙；二毛垂领，唯恳愿以朝天。犬马微诚，感恋逾切。无任感恩恋主屏营之至！
    ○为田神玉谢端午物表
    臣某言：中使某至，赐臣母赵国太人人手诏，并衣一副，银枕一事，百索十轴；兼赐臣敕书及手诏，并衣一副，银枕一事，百索十轴；又赐将军等衣共五副，百索共二十轴者。圣慈稠叠，感戴无阶。臣某中谢。臣恭守旧规，谬知重务，功惭毫，宠荷邱山。满箧诏书，偏承睿顾；倾家服玩，皆自天来。叶彼良时，旌其益寿，淮南药碗，对此殊轻。汉帝露盘，方斯匪重，索盈千缕，衣备五时。雨露恩深，不遗於老母；乾坤施广，遍及於下臣。受赐若惊，衔恩载跃，誓当戮力，祗奉威灵。纵有百身，何阶报效？无任感思。
    ○代郭令公请雪裴仆射表
    臣某言：臣闻忠邪不可以并立，善恶不可能同群。吴任宰而伍胥鸱夷，楚任靳尚而屈原放逐。远惟前事，孰不痛心？伏见沣州刺史裴冕，明允忠肃，道高德厚，匪躬无怠，有謇谔之风。首佐先帝，驱驰灵武，赞□雷之业，成社稷之勋。程元振忌其直道刚方，遂加诬构，贬谪荒裔，天下称冤，空怀丑正之悲莫雪盗憎之耻。今奸邪屏退，圣政文明，百度惟贞，四门已穆。而寰海之内，元元之人，莫不延首德音，思闻至化。伏愿特令追冕，列在朝廷，俾之台座，端揆庶僚。平章百姓，处︳谟之任，当变理之权，必能协和万邦，致君尧舜。臣位兼将相，职忝股肱，窃思贤杰，共熙帝载。无任恳迫之至！
    ○代郭令公请雪安思顺表
    臣某言：臣闻却宛之死，罪由无极；申侯之戮，谮起涛涂。恶直丑正，其来自远。伏见故开府仪同三司兼工部尚书安思顺并弟羽林军大将军兼太仆卿元真等，竭心圣代，宣力先朝。或任重疆场，或寄深环列，刈单于之垒，殿天子之邦。播算竹帛，图形文素，既称名将，实为勋臣。哥舒翰与之不叶，因谋陷害，云共禄山通应，兄弟尽受诛夷。冤痛之心，殁而犹在，安禄山牧羊小丑，本实姓康，远自北番，来投中夏。思顺亡父波主，哀其孤贱，收在门阑。比至成立，假之姓氏。及禄山拥旄蓟北，思顺授钺朔方，虽则兄弟，而情非党与。禄山未反之日，思顺屡已陈闻，朝廷百僚，无不委悉。岂意奸人罔上，成此盗憎，生为尽节之臣，死为衔冤之鬼。赵母以先请免坐，思顺以变告覆宗，死而有知，饮恨何极？伏惟陛下以至圣之德，绍休帝图，荡定妖氛，肃清寰海。轸纳隍之念，深解纲之仁，陷贼衣冠，咸蒙齿列。岂令思顺兄弟，独隔恩私，忠义之臣，所为流涕，此臣所以特祈昭洗，昧死上闻。但雪此一家，必万方感惠。何则？逝者抱屈，尚蒙见申，则存者谋安，故无冤滥。虽有不宾之俗，将闻风而悦服；蓄疑之将，当委质而来朝。岂惟天下归仁，实变幽明钦德。无任恳愿之至！
    ○上代宗书
    天道三十年一小变，六十年一大变，禄山思明之难，出入二纪。多难渐平。向之乱，今将变而之治，宜建徵号，承天意，而方谒郊庙，大赦各士。诚恐□雨之施末普，郁结之气未除，愿因此时修享献，款郊庙，裒有德，录贤人，与天下更始，振灾益寿之术也。
    ○上中书张舍人书
    某白：一昨猬辱面奉，徵及玫瑰，敝庐所有，敢不供上，辄献数本，惟恕其非多。此物常开花明媚，可置之近砌，芳香满庭，虽萱草忘忧，合欢蠲忿，无以尚也。夫花卉以明媚芳香之故，阁下不惮烦以采掇，则士之有才有艺者，必将尽力而搜求，人人相贺，皆有望於明公矣。某犹虑花卉移植之际，或有夭阏其生，询树艺之叟，求长养之术。叟曰：“以吾鄙见，先务及时，第能当春徙之，度地居之。顺其阴阳，遂其成性。根茎未固，拥之以沃土；枝叶未茂，溉之以寒泉，则扶疏郁映，红芳可得而玩矣。”观叟所为，其理信然。某诚以臃肿之姿，愿附於玫瑰之末，拥土溉泉，非明公而谁？良时在兹，无或遐弃，不宣。某顿首。
    ○唐故同州河西县丞赠虢州刺史太常卿天水赵公神道碑（并序）
    惟天水赵公讳冲，公惟隋员外散骑常侍平东将军渭源公显和之元孙，开府仪同三司博州刺史世立之曾孙，皇朝监察御史君煦之孙，虢王府法曹参军徵之子。自渭源四代，咸著清德，洎公纂承，嘉闻益彰。志业贞简，形仪朗异，以孝友谨敬，协柔昆弟；以义礼诚纯，接奉朋交。文蔚行茂，显于当世。天后时应明堂大礼科，上异茯对，授陕州陕县尉，转汾州平遥尉，嚣剧之地，以干敏称。秩满，秩满，从调吏部，侍郎萧至忠以公所试超等，授大理评事。公迫於禄养，请署同州河西丞，赞贰其政。辑吏肃，剧贼遁逋，伏奸不兴，县六百石郡二千石皆受成仰办而已。道长运速，奄忽迁殂，以景□二年冬十月二旬有一日，终于县馆，享年五十二。及夫人平阳敬氏卒，以开元廿四年四月廿一日，合于虞乡县五老原。初公寝疾，告其二子良器、良弼曰：“吾祖成季宣孟，忠勋炳著，迨汉吏部尚书融，晋黄门侍郎允，亦能剿攘寇难，捍衡王室，二祖皆为河东守，子孙因徙家焉。由魏历隋，位与时升，乐後仕唐三叶，而未登吉禄，以吾祖宗之福丰庆演，固不当湮抑沦废，意尔曹尔嗣，其将必有远人。”洎公即世，适三十岁，而良器官至中书舍人，未五十岁，而良弼官至陕华等七州刺史御史中丞浙东岭南两道节度使太子宾客。元宗朝，以嗣子参掌纶诰，追赠公虢州刺史，夫人平阳郡太夫人。肃宗朝，以次子节制方面，累赠公太常卿。今圣践极，嗣孙密邕薰复纵衮等，咸擅才业，宦成三署，竟如公畴昔之所识。於戏！赵氏再世昌茂，克大其门，皆虢州祗奉先轨，贻裕後续，仁积训深之所致也。宜其诞受光饰，享兹徽章，敢篆石立表，纪旌风烈。铭曰：
    德积於微，业成而彰。先时蹇舛，允羡其昌。於烈赵公惟贞良。砥修行学，显茂家邦。施子及孙，再世以光。登朝就烈，佩玉锵锵。泽氵存本根，沃润黄肠。有遗风，久逾声香。於斯篆刻，裕美无疆。
    ●卷四百五十三
    ☆韦皋
    皋字城武，京兆万年人。大历初以建陵挽郎调补华州参军，累授殿中侍御史知陇州行营留後事。朱Г反，遣家僮苏玉持诏以皋为御史中丞，皋斩玉及其部将牛□光以徇。诏以皋为御史大夫陇州刺史，置奉义军节度，以旌其功。德宗还京，徵为左金吾卫将军。迁大将军，贞元元年拜剑南西川节度使，以破吐蕃功进检校右仆射，封扶风县伯，加统押近界诸蛮西山八国兼□南安抚等使。十二年加同中书门下平章事，十七年以功加检校司徒兼中书令，封南康郡王。顺宗立，加检校太尉，卒年六十一，赠太师，谥忠武。
    ○谢政刑箴表
    辰象在天，睿文昭焕，体宏述作，义著箴规。发挥刑政之源，黻藻皇王之道。况理包击象，词正典谟。岂惟炯诫心灵，实乃化成天下。伏以刑清则功济化育，政治则俗致和平。大哉圣言，允叶天听。臣职守方镇，宣扬教化，仰观睿藻，伏荷时休。思欲纪在盘盂，周旋佩服，不若悬之日月，垂范将来。是用课率柔翰，形於传写，刊於琬玉之上，表於府署之门，示文武之楷模，为古今之殊观。其碑刊刻巳毕，见立屋宇，谨令修装三本，随状奉进。臣艺能薄劣，笔札无功，贵竭臣子这诚，式扬君父之德。轻尘旒，伏用兢惶。
    ○谢赐御制纪功碑铭表
    （阙）言当道监军使李先寿回，奉宣圣旨，及伏奉手诏，赐臣御制（阙）华光荣加於望外，藻饰皆以典成，仰瞻日月之文，徒荷乾坤之德。拜恩（阙）无不照，德无不容。（阙）物推诚，爱人以礼。四门载辟，百揆时叙。加以天（阙）词锋生（阙）谐於律吕舒词义正於典谟。虽汉称五菜，魏有三祖，校词比义，何足等夷。（阙）奉成规以柔远，岂敢言功？仗神武以清边，才将展效。（阙）臣等（阙）录微功俯纡睿藻，恩光照曜於遐迩，文（阙）倬轶於古今。臣（阙）庆幸（阙）为言非臣敢望征（阙）讠惠（阙）踪归於圣主清（阙）难陈（阙）遇於上（阙）集大绩此皆（阙）仗天威，在臣何有？又云宣皇风（阙）布（阙）伏南诏夙禀成策，得以宣明。岂敢贪天之功，以为微臣（阙）力（阙）眷私又云一心奉国，百虑（阙）公又云永光史策名臣（阙）一（阙）特诏皇储发挥（阙）妙恩荣昭彰於四海。文翰辉（阙）於（阙）去造期於尽命，以理戎蛮。无（阙）受恩至深（阙）陈之（阙）
    ○请皇太子监国表
    臣闻上承宗庙，下镇黎元，永固无疆，莫先储两。伏闻圣躬以山陵未，哀毁逾制，因乖摄卫，至今未安。若更忧劳万机，伏恐旬月之间，未得痊复。皇太子睿质巳长，淑问日彰，四海之心，实所倚赖。伏望权令监抚庶政，事无大小，一切谘禀，候圣躬痊愈即归春宫。如此必冀圣体速就康宁，庶政免令壅滞，臣位兼将相，受恩最深，今之所陈，是臣职分。特望陛下俯从人望，克崇万代之业。
    ○上皇太子笺
    殿下体重离之明，当储贰之重，所以克昌九庙，式固万方，天下安危，系於殿下。皋位崇将相，志切公忠，先圣察知，早承恩顾，人臣之分，知无不为，将以上答眷私，罄输肝鬲。伏以圣上嗣鹰鸿业，睿哲英明，攀感先皇，志存孝理。上追殿宗之德，谅ウ未尝发言，军国万机，委於臣佐，所宜竭诚翊戴，以致雍熙。但付未得其人，处理多亏公正。今则群小得志，隳紊纪纲，官以势迁，政由情改，朋党交构，荧惑宸聪。树置腹心，遍於贵位；潜结左右，难在萧墙。国赋散於权门，王税不入天府。亵慢无忌，高下在心，货贿流闻，迁转失序，先朝屏黜赃犯之类，咸擢在省送府署之间。至今忠臣陨泪，正士吞声，遐迩痛之，谓之不可。伏恐奸雄乘便，因此谋动干戈，危殿下之家邦，倾太宗之王业。伏惟太宗栉沐风雨，经营四方，列圣兢兢，年将二百，将欲传於万代，永保无疆。岂可以一朝委任王叔文、王亻丕、李忠言等三人小艺之臣，付以军国重务，瓷其黩乱，坐致倾危。日夜忧危，不胜愤激，捐躯报国，今则其时。特望殿下即日奏闻，斥逐群小，天下事务，出自殿下之心，则四方获安，忠臣得以戮力。皋受恩两朝，寄任崇重，惟知竭节，以效恳诚。伏惟殿下扫除之。
    ○破吐蕃露布
    尚书兵部臣韦皋等言：臣闻天讨有罪，兵应者胜义者王；夷不乱华，师直为壮曲为老。多助之至，四极爰凑。贞观则同罗击延陀，开元则九姓殄默啜。曰商莫不来享，犯汉虽远必诛。德风乎河源，武节忄詹乎月窟。率宁人之有旨，先元戎之启行；用信威光祖宗，不以贼遗君父。恭惟皇帝陛下宣昭义问，敉宁武功，缵八叶之鸿图，奋四征之雄略。怀枭鸱，销，禀仰太和。翦鲸鲵，清郊原，扫除群秽，王犹允塞，我武惟扬。奇干善芳，各贡职；条支若木，咸顺旨令。邈积石之遐陬，有吐蕃之丑类。侵败王略，倍奸齐盟。乘边将之弛兵，瞰戎亭之虚候。为蛇豕，食上国，尽盗河湟；帅蝥贼，摇我疆，再惊畿甸。骑敢於深入，鉴跸至於亲屯。扌间然授兵，协以谋我；尚纳污而含垢，姑通事以结和。清水之盟未乾，好之师已聚；指泾灵而缴赂，闯盐夏以捣虚。夷德无厌，弗悔衽金之祸；楚氛其恶，辄兴衷甲之谋。蠢乐为雠，整居匪茹维时南诏，慕化中朝。先零之质诸羌，虽尝并力；麋人之率百濮，罔不离心。顿颡於边，受命於吏。断匈奴之右臂，羁南粤以长缨；燕貉输致骑之勤，晋戎成掎鹿之势。彼既失铁桥之险，我遂克峨和之郛。盍窜匿於龙堆？复虔刘於鳞塞。戕我守将，堕我陴隍；修戈矛予与同仇，靡室家不遑宁处。臣等请奋其旅，以歼乃仇；凤翔振武灵武之骑猎其西，太原泾源之兵震其北。率山南熊罴之校，暨东川ァ虎之师。乌蛮挠其腹心，回鹘捣其肘腋。众素饱矣，台大治之。诸将陈洎等，统五万军，出十一道，济师西颢之半，策勋北陆这初，荡平七城，斩馘万级，获铠械五十万计，燔堡垒百七十馀。遂贾通而围昆明，将决胜而定青海。伪东境五节度大使论莽热，释朔方之众，援维州之城，九攻九却之计穷，七纵七擒之威速。连连执讯，矫矫献囚。不然我薪而自焚，有如破竹之立解。炉沸鱼溃，瓯脱兔奔。谷静山空，行就马耆之﹃；区殚域灭，讫闻智盛之降。斯皆庙谟渊深，神断天造。明见万里，运奇常上之兵；守在四夷，制胜目中之虏。勒功滇池之柱，植表赤岭之碑。一怒安民，文之勇也；三军用命，克何力焉？臣等承帝之明，敌王所忾。开远门揭候，坐收西极之旧封；紫微殿受俘，重睹昆兵之茂绩。臣等无任庆快激切屏营之至！谨遗某官奉露布以闻。
    ○再修成都府大圣慈寺金铜普贤菩萨记
    真如常寂，色相假名，法本无缘，诚感必应。大慈寺普贤像，盖大照和尚传教沙门体源之所造也。仪合天表，制侔神工，莲开慈颜，月满毫相。昔普贤以宏誓愿於南赡部州赞释迦文，扌┧群生苦，而尘俗昏智，莫睹真相，虽同诸法，究竟寂静。而随所应，为现其身，即色即空，皆菩萨行。自昔范，於寺之东，像成功巨，莫能缔构。危楝泄雨，颓墉生榛，狐狸枭鹫，号啸昏昼。於戏！明可以照幽晦，教可以达群迷，何废兴之变阴骘於冥数？昔大历初，有高行僧，不知何许人，曰斯像後十年而废，二十年而复兴。我今皇帝神圣纂图，诏四方蓝字，修旧起废，斯其明效也。皋因降诞庆辰，肃群寮，戒武旅；上崇景福，斋于斯寺。观象王雄杰，天眼慈瞩，礼足谛视，悦如有神。而废故湫漏，殆无人迹。将何以昭诱沉沦，发挥诚敬？遂南迁百馀步，度宏规，开正殿；因诏旨谕群心；千夫唱，万夫和。奋，岑穹崇；横ㄌ运，巨力拔；始雷殷而地转，□旋以山回。面西方而圣教攸归，镇坤维而蠢类知向。于是平坎[
VDC]，翦蒙笼。横空准绳，审曲面势。连廊霭以□属，三桥揭其虹指；廓广廷之漫漫，增重门之。是知至道默存於浊劫，元功必启於康时。不然，何神像巍巍，冠诸有相，久而弛废，将有待而兴乎？观其左压华阳之胜，中据雄都之盛；岷江灌其前趾，玉垒秀其西偏。足以彰会昌之福地，宏一方之善诱。安得不大其楝宇，规正神居哉？夫像设陵夷，去圣弥远；言教者必滞於物，遗物者亦住於空。将求乎中，宏我至教，乃择释子达真源之所归者，于以居之。皋受命方镇，十有七年，求所以赞皇猷，裨大化，尝以万人之心，不俟惩诫，靡然归善者，释氏之教宏矣。况冥昭报，大彰于时，崇而守之，亦同归之理也。是用上承圣意，虔奉天心，存像存教，以劝其善。贞元十七年十一月二十日记。
    ○窦历寺记
    大觉神用，保群生，乎其若存，皎尔而不昧。随愿现量，应祈无方；苟修之必诚，其效之必速。宝历寺者，剑南西川节度观察处置等使检校司徒中书令南康王臣皋之所创也。臣皋以守司西蜀，向二十载，奉若睿旨，缉宁遐夷，兵休边陲，人获富庶，天宝为德，顾何力焉？而位日加崇，禄日加厚，思宏圣教，以答昌运。遂以俸钱於府之东南择胜地，建仁祠，号曰宝历，章表上闻。帝俞，锡以银榜，天文焕炳，昭诚也。因纪其缔构之初，述其经始之志，用播贞石，永贻将来。间岁以军府多暇，遵奉朝典，行春布命，涉江而南，相彼原阜。磅礴郁起，势雄坤维；阻浚流而人民不居，眄近郊而黍稷斯茂。惟蜀之土薄水浅，居常垫隘，将利其俗，爰图尔居。乃架双桥，通习险，规地势，分直绳。人迁如归，一日成市，岂不乐我皇道，丰其有家。崇崇宝刹，雄居厥右，启奇致也。於是增峻址，列高墉；规梵天而立制，集班亻垂以骋巧。邃殿耽耽以□蔚，危楼蘧蘧以虹指，千楹电蜒，万ㄆ飞。锦江澄明崦俯槛，雪岭晴开而入座。用能崇福广化，纲罗群生。晓钟清水月之音，宵呗警昏沉之耳，足以增闻者之惠也。刊梵文於贞石，炳万字於□幢，所以导瞻仰之目也。禅堂究无生之义，广座喻莲花之旨，所以诠语默之致也。夫如是，则飞沉动息，十有二伦，咸以见闻，悟於观听，孰不归於正而去其邪？夫物无邪心，则五福自顺；五福自顺，谅可以赞皇猷，辅神用，期宝历於无疆也。有大德神捍者，元学海蓄惠辨□涌，智足以守正，明足以闲邪。扬孚德音，不在於是。爰命统缁张，司宝坊，俾像法之中，复宏正见。铭曰：
    元真大览生灭空，宏誓救物悲智中。粤有精诚通寂默，事随心愿回化功。天长窦历本无穷，徒以臣心赞厥庸。空门悠远理难测，仁祠诱善表至德。俾归净净协厥中，殊方诡类闻见同。永资福惠庶莫极，遐应太平斯万亿。
    ○宝园寺传授毗尼新疏记
    真源本於静，习静者式乎烦；情伪生於动，制动者存乎简。昔我大圣如来，慈救像末，肃全仪以轨众，持细行以护机。俾外缘不竞，内荫皆（阙）寿我法命，留乎浊劫者，非毗尼之藏欤？是以大士优，波离传教引范，摄身端矩，面月恒满，意珠常静。自是龙像继世，光乎梵伦，虽佛日久沉，而昏衢不昧。其後三百年中，五部分流，各从师说。犹江河竞注，终合於沧溟；耳目殊用，同归乎一体。及乎像法论正，馀波东流，始以华文，传译梵字，其赜微探奥，合异归同。使元关洞开，幽键莫闭，安得不枝罗三藏，派引群流，繁简之旨与时而用宜矣。自饮光沦化六和紊绪；卑摩巳失於词费，惠远未适於深微。而太原素公，独得真奥，旁求证据，辩惑稽疑。始立四分宗纪，犹惧元源未畅，妙理或遗，引而伸之，作《开四分宗拾遗》。抄轴盈廿，言成百万足使迷□开而圣旨明，邪纲坏而群心定。然面学者尚以神分於广用，目倦於勤求，道将得而心疲，理未究而意殆。广文所以存义，文繁而义亡；简言可以趣寂，言约而真契。大历中，故相国元公以大臣秉教，授属宏持，虑不杂甘露，味亡纯正，爰命荐福寺大德如净，以为素公之疏传矣。五师之旨明矣，意巳得而象可忘，鱼其得而筌奚设？将删彼证谕，独留精真，使理契惟一，行归无二；法筵清众，匪劳而著功，其文弥冥，其道弥广，不亦善欤？大德乃归心契冥精启圣意，故繁而必削，简不遗真，可以趣元踪，足以端觉行。元公由是上闻，俾施行乎天下，坤隅三府，各置律坛。斯蓝也，炳异徵奇，著於前昔，复建坛宇，俟兹宏扬。属精义初传，编录犹少，将使函太请益，披文究精。皋镇守方隅，军务之暇，躬览圣教，允思宏益。夫博冥要，世儒犹病，简以邻道，真乘所先。故曰：“刍清净，令法久住。”胡可以繁文而挠其静正？则荐福新疏，精而易行信矣。皋昔尝莅职屯田，佐元公於淮右，睹公达西方至教尚矣。而代迁人谢，遗志在兹，洎余宏传，同赞圣意，遂以俸钱缮写新疏四十本，兼写法华疏三十本，命宝园律大德光翌总而行之。爰集缁徒志行纯深表仪端素二十一人，随给其疏，以成其志。庶止作双就，纯而不杂，彼翌上人者，往亲学於荐福。性聪行贞，仪度可则，又於庄严寺贞操大德院听授法华，同契三昧，俾兹讲授，以发幽蒙。其有後学履操精全，可传其道者，并刊名贞石，以示宗归，为宝园灵坛传授毗尼新疏记。贞元十八年十一月一日建。
    ○西川鹦鹉舍利塔记
    元精以五气授万类，虽鳞介羽毛，必有感清英纯粹者矣。或炳耀离火，或禀奇苍精，皆应乎人文以奉若时政。则有革彼禽类，习乎能言，了空相於不念，留真骨於已毙。殆非元圣示现，感於人心同夫异缘，用一真化。前岁有献鹦鹉鸟者，曰此鸟声容可观，音中华夏。有河东裴氏者，志乐金仙之道，闻西方有珍禽，群嬉和鸣，演畅法音，以此鸟名载梵经，智殊常类，意佛身所化，常狎而敬之。始告以六斋之禁，比及辰後非时之食，终夕不视，固可以矫激流俗，端严梵伦。或教以持佛名号，曰当由有念，以至无念，则仰首奋翼，若承若听。其後或俾之念佛，则默然而不答，或谓之不念，即唱言阿弥陀佛，历试如一，曾无爽异。余谓其以有念为缘生，以无念为真际。缘生不答，为缘起也；真际虽言，为本空也。每虚室戒曙，发和雅音，穆如笙竽，静鼓天风，下上其音，念念相续，闻之者莫不洗然而嘉善矣。於戏！生有辰乎，缘有尽乎？以今年七月，猝尔不怿，七日而甚。驯养者知其将尽，乃鸣磬告曰：“将西归乎？为尔击磬，尔春存念，每一击磬，一称弥陀佛。”洎十击磬，而十念成，敛羽委足，不震不仆，奄然而绝。按释典，十念成，往生西方。又云：“得慧者，殁有舍利。”知其说者，固不隔於殊类哉？遂命火以维之法焚之，馀烬之末，果有舍利十馀粒，炯尔目，莹然在掌。识者惊视，闻者骇听。咸曰：“苟可以诱迷利世，安往而非菩萨之化欤？”时有高僧慧观，常诣三学山巡礼圣迹，闻说此鸟，涕泪悲泣，请以舍利於灵山用陶甓建塔，旌其异也。余谓此禽，存而由道，没有明徵，古之所以通坚贤阶至化者。女娲蛇躯以嗣帝，中衍鸟身而建侯，纪乎策书，其谁曰语怪？而况此鸟有宏於道流，圣证昭昭，胡可没巳。是用不愧，直书於辞。贞元十九年八月十四日记。
    ○誓将士文
    上天不吊，国家多难，逆臣乘间，盗据皇宫。而楚琳亦扇凶徒，倾陷城邑，酷虐所加，爰及本使。既不事主，安能恤不？皋是用激心愤气，不遑底宁，誓与群公；竭诚王室。凡我同盟，一心竭力，仗顺除凶，祖先之灵，必当幽赞。言诚则志合，义感则心齐，粉骨糜躯，决无所顾有渝此志，明神殛之，迨於子孙，亦罔遗类。皇天后土，当鉴斯言。
    ☆邢宙
    宙字次宗，河间人。
    ○对教击编钟判
    〈太常申视，诉称无人教击钟，科钟司罪，宪司按其不当，所由不伏。〉
    国典攸设，秩官之常，各靖其能，无替乃事。所以备乐成列，编钟在悬，是击是考，有伦有脊。则修古训，儆其职官。将视之所司，宜磬师之尚教。何所由之黩礼，置钟师於非辜？同蚕绩与蟹筐，比邯围於鲁薄。兴言循口，刑其舍诸。或纵诡辞，罪难於巳。未当斯桉，皆将取焉；不伏为言，犹拾渖也。
    ☆周渭
    渭，大历十四年进士，贞元中官度支郎中。
    ○金精百炼赋（以“良冶所求，在於精炼”为韵）
    有攻金之工兮，求百炼之精钢。涉越水之表，登楚山之阳。目眇眇而有待，心遥遥而不遑。工曰矿斯得炼斯力，夫何器之不良？乃召风胡，邀欧冶；计日淹速，商工众寡。我心天纵，我力神假。鼓焱橐以喧う，轰□锤而上下。金火惟序，载离寒暑，光融融而焰焰，疑雷击以星流。声有往而有还，若唱予而和汝。始於一而终於百炼，既存而锻乃举。成利器兮为国珍，自私家兮献公所。於是砺以越砥，淬於江流，烁黾文於绝，射龙藻於清浮。将四海而是震，岂千金而可求？当赤帝之所提，常闻逐鹿；为庖丁之所得，未见全牛。金从炼兮白受采，知成形之所在。金中选兮史亦书，念逢时之不居。故炼金者非锤炉而勿用，选士者非考核而何於？且金生土，土效祯，炼於代代作程。岂上决则凛然霜锷，下麾而炯若水精。为邦如之何？莫大於通变，为金如之何？必资於锻炼，虽蹈刃以垂范，谅申威而去战。俟袁宏之片言，符薛烛之一见。
    ○齐七政赋（以“明主法天，用齐七政”为韵）
    天之垂象兮无臭无声，君之立德兮赫赫明明。将同符而合矩，在玑与玉衡。故运彼四时，寒燠随其建指；齐其七政，有道感於无情。故使黎民於变，万物由庚。神不秘其福，地不爱其祯。原其天斯覆兮地斯载，播群方而作主；日阳德兮月阴灵，俾五星而为辅。谅无私於照烛，或任晦於烟雨。国风可仰，守官方赞於羲和；人力不侔，杖策巳疲於夸父。夫能文者政乃不乏，示寰瀛之大法；运天者道在於乾，占日月之初躔。既推推历以生律，亦钩深而索元。徒观其如璧之合，如珠之连。甲子不迷，符太初之朔旦；精意以享，同肆类於天。七政非差，万邦攸共，采石氏之经，听畴人之颂。远而望也，粲粲映非□之□：默而识之，昭昭为非用之用。岁在木而循度，镇居中而不摧。荧惑无犯於奋若，太白莫陵於摄提。将不盈而不缩？岂乍高而乍低故我后所以引唐尧而作式，指虞舜而思齐。动於天兮德有一，丽於天兮曜有七。四海以之升平，千箱以之充实。岂比见晕珥适背之状，语怪变□气之质。非训俗以齐人，徒废时而乱日。客有从笔砚而未达，怀忠信而待命，望莳萤於朝阶，知如春之圣政。窃昧谈天之辨，庶裨观象之咏。
    ○寅宾出日赋（以“大明在天，恒以授时”为韵）
    陶唐氏钦若日出，资授人时。乃命羲仲，往哉汝司，纪寅宾而建始，旌照烛兮无私。易谷初，退群冥於仄陋，扶桑适上，分万象於毫厘。日之为德也均，日之为功也大。作朝夕之程准，见乾坤之交泰。无远无近，幽而必通；惟植惟生，罔不咸赖。出於东兮，示发生之所在；倾於西兮，睹光灵之不改。必将表岁以务穑，岂独陵虚而赋彩？尔基孟陬叶月，太簇和声，农祥正而土膏咸动，庶绩凝而百度惟贞。于以秩东作，于以望西成。涂足沾体，勉穑夫与田；布和施令，乐国泰而君明。岂不以五行班序，七曜宣精者哉？则有三足呈实，重晖降祉；瑞圣斯应，为光有以。远色杲杲，非童子之辨焉；浮彩昭昭，惟仲尼之揭矣。爰考休徵，图牒与能。既煦育之无外，同寅宾而有恒。宾者导也，惟人之导阳；寅者敬也，惟人之敬授。谅难逾而可仰，参地载而天覆。观其煜熠动川，澄明丽天；消氵キ氵キ之残雪，敛蔼蔼之轻烟。谣东君於楚客，祀岱岳於汉年。愿捧图称瑞以相宣。
    ☆严绶
    绶，长庆元年官金紫光禄大夫检校司空兼太子少保。
    ○文武孝德皇帝册文
    维长庆元年岁次辛丑七月乙未朔十八日壬子，金紫光禄大夫检校司空兼太子少保上柱国公食邑三千户严绶文武官六千六百七十七人等言：臣闻天以万物付圣人，圣人本天意而保义之。惟羲农先天而贞，惟轩辕奉天而行，惟尧舜法天而明。粹精，昭建鸿名，以至于夏殷周汉，谦俭服义，仁爱忠利，亦著称谓，代济其美。当隋之末，我高祖神尧皇帝救拯焚溺，应天立极。荡氛昏，扬凯泽，父教而母育，恩德高，肌骨肥。天宝季岁贼臣紊常，尘起幽陵，毒流四方。累圣含宏，视人如伤，馀势滋，专土擅强。宪宗因天时，顺人心，举五经，明大刑。连拔坚险，颠踣同恶，冥冥沈沈，犹恃榛秽。干戈不得息者绵六十七祀，逮我后之御历，绍太宗之求贤审官，举直错枉；体元宗之尊师敬道，清静致理；法肃宗之循名求实，刑赏用中；广德宗之亭毒含容，博采虚受。而後展严于配天，夷思於法宫。从物无私，推诚至公。霈矣乎广受，寂然乎感通。神武不杀，而天下会同。昔少康祀夏，聿修皇祖之训；周武继统，务广文王之声。爰洎宣王，克服蛮荆劳来安集。洎汉光武，既平陇蜀，听政忘寐。伏惟皇帝陛下以至圣之姿，诞启昌运，重明之业，绍开中兴。岂无辟违，从风悦化而自革；岂无氛翳，大明中而自除。皇泽畅於九围，文命敷於万国，则向之数王，何足称哉？尚复孜孜，庶本不遑。（疑）劳谦日昃，讲道求贤。议狱恤刑，去谗进直。以利物勤人为政本，以检戒惧惕为化先。自诚而明，日慎一日。是以天道惟新於景命，元德亟闻於四方，亿兆咸曰大哉君心，复曰懋哉君功。隆延禧之主，扬仁寿之风。恢帝图，廓皇纲，崇鸿名，显无疆。不然者，何以答上灵之眷命乎？何以惠庶氓之恳望乎？於是垂白之老，缁黄之众，与侯甸藩卫之士，守阙稽颡，日以上请。臣等所以勤勤恳恳，敢固以言。陛下犹坚秉抑，至于三四，不得巳而降前诏。於是百辟卿士，考天下之意，稽典礼，之仪，进而言曰：“陛下崇儒问道，恭默致化，文之明也。保大安义，感怀夷夏，武之彰也。严恭寅畏，博爱广敬，孝之大也。宣慈惠和，忠恕利物，德之盛也。臣等不胜大愿，谨上玉册玉宝，上尊号曰：“文武孝德皇帝。”伏惟陛下敬天之锡，昭圣之功；高明有严，慎德无穷；赫赫融融，与天比崇。臣绶等诚欢诚惧稽首顿首。
    ○刺史韦公镌外祖信安郡王诗记
    信安郡南三十里，有峻山幽谷，含异蓄灵。两崖屹，中隧呀黑，巨石横亘，作为洪梁。（阙八字）其内也，Е洞嵌豁，穹隆圈联，若鹏垂翼，隔阂日月。其外也，揭孽，鳌踞虬偃，如（阙八字）裹异状观视骇虑，原夫造物者将有意於其闲，不然何诡异之至是？昔晋代有樵人王质，於石桥下逢二仙奕棋，偶阅终局，柯烂而返，巳时移百年。斯实神怪惚恍，何可详究？暨有梁开国，崇尚元陈，乃立为梵刹，以旌厥异。自是之後，代为佳境，尘世之士，得游造焉。圣唐开元中，天枝信安郡王再临斯郡，王太宗皇帝子吴王之次子。自天分胄，惟岳祚灵，蕴礼乐於生知，以戡难为巳任。十年分阃，塞马不嘶，羽仪南宫，位副端揆。其始至也，以初封江王，发轫於此。其再临也，以勋列崇异，改封信安。遭奸臣贝锦，出就归藩之义。前於此也，美兹清幽，亲将藻思，雅什在壁，八音凄钅食。後於斯也，根其灵踪，将示摭实，乃斩木为局，雕木为仙。对奕森然，若峙真侣，可谓开张道枢发明蒙晦者矣。王之次三子梁国公岘真侣，融液元化，弼谐羲轩，功成身退，复临斯郡。今州牧韦公光辅即王之外孙，又分符竹，似续嘉绩，绍王继公，甘棠未凋，膏雨相接，卓绝当世，煌高门，簪缨举为清论，简策编为典故。公次兄光宪，贞元二年春拜连山牧，将欲之郡，迂道以会于信安，交隼於虎符之前，连雁行於熊轼之上。寒景初霁，棣华独春，人或有荣，鲜若斯之备矣。懿兹灵府，斋虑同游，山随鸣驺，□随露冕。遍披曩迹，备阅真趣，想徽容之如在，怆年代之（阙一字）移。王先题诗在桥上危楼之东壁，风雨所交，鲁鱼将误，恐或隳落，堙沉德馨。公乃勒於贞石，以传不朽，惟英王播芳於昔，惟哲孙继躅於今。辉光蝉连，前後相烛，不发扬於颂述，何彰示於将来。以子&lt;区月&gt;前大理评事严绶曾忝文进，载笔从实，乃命为记，以旌盛烈。
    ●卷四百五十四
    ☆李子卿
    子卿，大历中进士。
    ○兴唐寺圣容瑞光赋（以“天地澄霁，高相辉烛”为韵）
    中国之至圣兮，西方之大仙，凝旒为出代之日，立极是分身之年。不然者，何以垂其拱而镜清四海，建其像而烛耀三天？故知有相无相而双合，前圣後圣而两全。不仪刑乎，何以表三身之义？不范乎，何以塞万人之意？乃命凫氏立法，冬官藏事，写真於会玉之庭，鼓铸於布金之地。炎帝司火，飞廉扇吹，九天下观，百神帝伺。声激射，气凭凌；殷尔而风雷怒，嚣然而□雾蒸。波旬下，回禄升，烁宝刹，斤金绳；忽星透而泉喷，遂烟消而气澄。圆相镜开，谓太阳新吐；真质山立，乃胚浑初凝。怡然花台，圆相镜开，谓太阳新吐，真质山立，乃胚浑初凝，怡然花台，耀此金髻，容若动。慈眼如睇，清净而青莲始春，圆明而白月新霁。光然照夜，瑞有应於周王；像乃见时，梦岂惭於汉帝？既营珠额，仍辉玉毫。见之者宜知极乐之近，仰之者谁识须弥之高？心遂得於真正，身岂有於尘劳。乘流者於焉舍筏，滞缚者於此操刀。夫其发灵光，凝瑞相；异色傍射，晴晕远畅。阳乌自耀於易谷之中，烛龙灭焰於钟山之上。自有顶而咸睹，历恒山而远望；赤光照室而多惭，紫气度关而应让。於是百辟奔走，万姓知归，拂尘而香云自遍，著人而花雨如飞。莫不请施璎珞，愿解宝衣。期誓心於相好，聿求福於光辉。由是我皇之作也，与圣同轨，与道合躅。降其象使天下有所观，播其光使天下有所烛。不言而人化，不欲而人足。泛兮垫溺之济巨川，焕乎重昏之照初旭。至矣哉！法王之教，将万人而嗣续。
    ○驾幸九成宫赋（以“顺时出豫，观风展义”为韵）
    皇帝握灵符之三载也，天地穆清，星日耀润，野访遗贤，朝登杰隽。化则垂拱而成，令则不言而信。时巡之仪展，秋之礼顺，思访俗而观人，若乘乾而出震。右辅伊迩，离宫在兹；前瞻鸣凤之岫，傍指神鸡之祠。渭水烟波，接苑中之洲渚；岐山□物，落禁裹之轩墀。俄而回鉴辂，载羽旗；为宴镐之乐，动横汾之词。况不劳於百姓，而有务於三时者哉。由是叶清秋，练吉日，乘石洗，皇舆出。七驺按队，千乘扈跸。戈矛林森，士马比栉。始地业而天旋，终电驰而飚疾。翻然而八骏骞腾，霍而六龙奔逸豫。雷公转彀风伯按驭。朱旗列而秋野生春，金甲照而暮川增曙。陋汉帝之游衍，哂秦皇之逸豫，祥烟不散，近飞枪垒之间；瑞草常开，并拂车宫之处。广陌鸣銮，异彼游盘；访百年之疾苦，知五稼之艰难。成王之由是问，古公之政有以观。翠华来兮野老喜，属车至兮国人欢。讵比夫陇塞回中，妄开行幸之路；泰郊上，虚立礼神之坛。穆然深宫，驻跸其中；楼枕岭而倒影，殿当川而抱虹。邃而寒暑隔，绕而□雾通。前视八水，傍临九。所以明四目，达四聪，凝睿想，播元风。比游心於汗漫，侔得道於崆峒。亦既下辇，於是端冕。补阙政，修队典，大风之歌作，湛露之恩展。於是振旅建旄，回銮返辔。百蛮惧威武，万姓知教义。若臣者，岩穴久伏，邱园来贲，未有烛於皇明，窃以睹於人瑞。敢献扬雄之赋，庶获有司之议。
    ○功成作乐赋
    夫九功不成，八音不会。所以功成作乐，乃知乐之为大。上帝以亭育道周，故钧天殷勤；轩辕以创业功成，故□门砰磕。不才狂智之士，敢议圣唐之乐。我高祖神尧皇帝历数在躬，钧枢初握。拨乱反正，戮诸夏之鲸鲵；枯杨生荑，扫中原之霜雹。太宗以电击肃慎，洗白刃於辽水。高宗以风行营邱，青烟於太岳。二宗一祖，功高道邈。我开元神武皇帝夷内难，纂前绪，皇纲弛而更张，帝典坠而还举，俾万人之从欲，安一物之失所。顷年祀后土，夜吐神光；中岁燎皇天，昼闻山语。旷绵古而未觌，非轩顼而谁与？宜乐功成，当崇иね。贞观草创，已模五茎六英；开元增修，更叶黄钟大吕。命夔典事，大制宫悬；鸣丝则文动，奏金则武宣。羽旄含其春露，干戚耀其秋天，庆□既同於舜日，大风无异於汉年。於是八音具奏，六乐斯备。工无夺伦，守不假器。伏羲之瑟琴有序，女娲之笙簧毕萃。乘逸韵於伯牙，得遗音於师挚；穷搏拊之深术，尽戛击之幽致。动角则寒谷花明，扣商则春林叶坠。声无误曲，周郎之顾何施？调有雅音，季子之听应异。初舞而鱼跃龙腾，终曲而鹤翔凤至。诚可以克谐神人，交畅天地者矣。且述者彰於有圣，作者表於有功。徵乎正始，系彼《国风》。声邪则道浇俗弊，调雅则人和年丰。当今八风通，六律同，其音正，其气雄。文昭德而那对，武尽美而未工。聆响皆清，比无声而无臭；闻风自悦，何自西而自东？诚宜播在金石，永永无穷。有庞眉垂白之老，击壤而歌曰：“功成作乐兮帝力则那，乐正崇德兮《雅》、《颂》则多。《□门》之
    典兮大吕之歌，金石节奏兮丝竹骈罗。天地巳正兮神人以和，雨阶舞羽兮三边止戈。击壤鼓腹兮不识其他，客有献成功之颂，九重深兮其若何？”
    ○作乐崇德赋（以“王者顺动，殷荐趋时：为韵）
    我皇以合天为德，神化为勋。鄙铭功於彝器，思播德於乐文。由是播《大章》、《大夏》，表克长克君，美《韶》者舜，惭《》惟殷。未足方其至美，而且让其乐云。於是俗泰时康，近服远信，声谐六律，事从百顺。乐府爰辟，宫悬始震；树干羽而骈罗，列镛鼓而充刃。八佾疾徐无失，九成之洪杀克慎。┎不生，子谅咸进。洋洋元化，流於磬之中；泱泱大风，发於丝竹之韵。观夫崇德之祭也，郊上帝，祀方祗。配祖列位，崇坛奉牺。六代明备，千官肃祗。殷荐咸若，嘉肴孔时。声音上闻，同《韶》之尽美；戬谷下降，知神之格思。於时曙色初分，祥风微扇，肃肃严配阴阴嘉荐。声明动於皇天，文物惊於赤县。至矣哉！德不崇无以表金石之娱；乐不作无以表天地之符。乐作而万方草偃，德表而八裔风趋。昔先王之荐也，或中和罔纪，铿锵罔假。徒载考而载击，非大者而远者。孰若奋至圣之光，荐明德之香。陋《咸池》於尧帝，笑舞象於周王。秦穆之钧天远设，轩皇之广乐空张。圣上犹兢自持，非礼勿动，郑卫斯斥，溺音是恐。客有闻至德之音，知我皇之所以垂拱。
    ○山公启事赋（以”平上去入“为韵）
    天官所以管辖多士，藻鉴时英。奉帝俞者，实在於德；为右司者，必资於明。於是悬镜之照，主衡之平，照之无私也；自分妍之与鬼，平之有准也。不失重之与轻，贤以此达，政以此成。伊晋室之妙智，得山公之令名。渊矣深量，直哉惟清。当为政之时，九流式序；及没世之後，千古流声。原人启事之端，得贤为上。振淹滞於管库，升侧陋於草莽。人则氵存归，士无长往。朝必举贤，罗幽人之贞吉；官必有能，见君子之道长。退李（一作允）而圣主佥谋，荐羊祜而国人所仰。悬识，自有卞和之鉴；骐ら不遗，无惭伯乐之赏。由是大张明试，广示劝助，惟才者不悔其来，无德者亦得其去。王戎简要，何所能名？裴楷清通，於兹寡誉。九原可作，思文子之与归；千载傥交，望叔夜之何处？当今有司明遗政，缉隐逸。吉人时荐，多士岁入。高衢以骋，若积水之奋鳞；幽谷必登，比初雷之启蛰。实薰莸之有间，固青紫而可拾。客有希山公之密启，庶场雷之维絷。
    ○饮至赋（以“破敌有功”为韵）
    皇矣圣主，贤哉良佐。庙谟克谐，武烈斯播。凿门而上将初出，屈指而西戎巳破。既执讯而获俘，遂策勋而类课。睹沙漠之旗偃，见边庭之鼓卧。盖所以示王理由之有征，识天兵之不挫者矣。振旅而还，军容毕觌。其出也谐六月之功，其入也叶三年之绩。庭实既备，皇欢是式。醉百壶而军声恺康，献万寿而喜气绵幂。茂勋彰於县，盛礼陈於宗。知我功之不宰，知我武之无敌，六师於是乎张皇，百蛮於是乎怵惕。然後勇爵高设，元功克受，褰旗斩将者其锡蕃，攻城拓土者其赏厚。筑京观而无谓，铭鼎彝而可久，蒲海长清，匈奴巳闻於断臂；槁街初列，戎王正见於悬首。舞干且左於舜阶，挟纩更闻於尧酒。此乃征而不战，为而不有者也。由是遐荒必通，饮化向风；息去病之深入，罢张骞之凿空。从此止戈，不劳乎四伐五伐；因兹解辩，无限乎自西自东。非我皇明四目，达四聪；上让下兢，君明臣忠。则何以建无大之元功？
    ○六瑞赋（以“俭故能广，被褐怀玉”为韵）
    昔先王之朝列位也，宴以示慈惠，享以训恭俭。故六瑞之等差，为百寮之形检。将以守官有序，而亦在瑕无掩。其质不昧，特明乎等威；其义则深，兼管乎裒贬。然而璧列布，方圆为度，焕彼宪章，请徵其故。且五节之制，以瑞为恒，美王者有逮下之德，而镇圭是增。庶存乎可大可久仍契乎不骞不崩。追琢斯成，伊桓伊信，会朝是执，惟股惟肱。伯置躬以式礼，子揖谷以旌能。况不阙一於蒲璧，固知夫六瑞之道斯宏。若乃伯禹涂山，千载攸仰，率土肆觐，普天归往。献替之道，若木从绳；朝宗之心，犹风召响。棣棣之威仪是浃，之德音克广。徵嘉会之有伦，信斯瑞之所奖。洎夫道德浸微，君臣失义；或求车弃礼，或举烽成伪。出而非正，为邱明所羞；召之河阳，则文宣兴刺。九服自失其序，四海莫由光被。徒以彼翟为好仇，岂用我为嘉瑞？丕休哉，否不可终，道穷斯达。我国家崇仪式礼，敦本弃末。三起衣荷，再徵被褐。执玉既翼其左右，班瑞仍г於造阙。美其四时展礼，百神允怀，奉以拜（阙四字）亦授镇之力，孰云祈年而谐？则知礼之所贵，莫先於玉。发六瑞於周典，冠二生於舜录。其难致也，耻应连城之价；不易知焉，甘刖三献之足。傥未逢至鉴之所珍，谁辨混沙以雌伏者哉？
    ○昆明池石鲸赋
    汉武帝将恢厥功，辟厥土；使近必伏，远必取。乃象滇河以为池，法昆明而教武。於是水物备，石鲸吐。茸鳞镂甲，欲动於涟漪；掉尾连，必随於风雨。残文沙白，古色苔苍。若喷沫而生浪，状衔珠而有光。质惟其坚，岂有时而泐；感则斯应，盖动惟其常。方将协灵德，荐祯祥。岂泥沉而沙卧，与地久而天长者哉？至若汉苑风霁，秦渚流春；轻摇澹泞，稍动ち沦。载沉载浮，百尺且规於颁首。若明若灭，两崖犹认於文鳞。对牛女而光动，映楼船而色新。夸大岂惭於海客，遇屯空笑於波臣。及乎雷隐南山，□生北斗，鼓怒波击，崩腾水走。势则汹汹，有类阳侯之振；声乃，宛是蒲牢之吼。若此则非不知灵之所凭，神之所有者也。且石之为质也，磨而不磷；鱼之为物也，动而必顺。岂比夫为犀蜀郡，浦际空沉，作燕湘川，雨中方振。色映乎崖渚，性合乎风雷。非任子之钓得，傥琴高之御来。幸见处於河汉，亦何辞於劫灰？客有感而言曰：“今失流无虞，铿，钟何托？请为不转之志，以就观濠之乐。傥南溟之可图，吾固知夫後时之可以潜跃也。”
    ○红觜乌赋（以“新飞羽未调”为韵）
    殊方之乌兮，丹觜黑身。异性特立兮，妈孝且仁。劲毳非日黔而得黑，快吻岂研原而益新。不颉颃以干物，常翩翻而狎人。非越鸟之思归，羡海鸥之多机。谓富屋之堪止，谓芳枝而可依。其来也，状衔花未下，其去也疑带火初飞。何必将雏，声巳传於绿绮；如能反哺，游更狎於彩衣。嗷嗷其音，泄泄其羽。常饮啄於轩砌，每栖翔於牖户。凌美翼之雏，掩能言之鹦鹉。袁食芳饵，全忘攫肉之心；夜宿雕笼，何有啼城之苦？顾弱质而谁贵？诚主人之厚意。非九子之是思，仰三足而多愧。鸣跃既安，抟扶尚未。莺何德而迁乔，鹤何功而在位？稻粱巳饱兮羽翼将调，霜台可宿兮云汉非遥。倘不使余尾之谯谯，余音之哓哓，为君一举凌丹霄。
  </div>
  <div class="pagination">
   <a href="全唐文_page271.html">
    上一页
   </a>
   <span>
    ...
   </span>
   <a href="全唐文_page267.html">
    267
   </a>
   <a href="全唐文_page268.html">
    268
   </a>
   <a href="全唐文_page269.html">
    269
   </a>
   <a href="全唐文_page270.html">
    270
   </a>
   <a href="全唐文_page271.html">
    271
   </a>
   <span class="current-page">
    272
   </span>
   <a href="全唐文_page273.html">
    273
   </a>
   <a href="全唐文_page274.html">
    274
   </a>
   <a href="全唐文_page275.html">
    275
   </a>
   <a href="全唐文_page276.html">
    276
   </a>
   <a href="全唐文_page277.html">
    277
   </a>
   <span>
    ...
   </span>
   <a href="全唐文_page273.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
