<!DOCTYPE html>
<html>
<head>
    <meta charset="UTF-8">
    <title>文苑英华 - 第 90 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 90 页/共 634 页</h1>
    <div class="content">　　日暮春台倚【初学记作傍】徙倚爱余光都尉新移枣司空始种杨一枝犹桂馥十步有兰香望望无萱草忘忧竟不忘
　　早春　　　　　　　　　　前　人
　　昨暝春风起今朝春气来鸎鸣一两转花树数重开散粉成初蝶剪彩作新梅逰客伤千里无暇上高台
　　晩春　　　　　　　　　　隋炀帝【见初学记】
　　洛阳春稍晩四望满清晖杨叶行将暗桃花落未稀窥檐燕争入穿林鸟乱飞唯当闗塞者溽露方霑衣
　　山庭春日　　　　　　　　江　总
　　洗沐惟五日栖迟在一丘古槎横近涧危石耸前洲岸绿开河柳池红照海榴野花宁待晦山虫讵识秋人生复能几夜烛非长逰
　　春庭晩望【初学记作春晩庭望】　　　　隋萧懿
　　春庭聊纵望楼台自相隠窓梅落晩花池竹开初笋泉鸣知水急云来觉山近不愁花不飞到畏花飞尽
　　首春　　　　　　　　　　唐太宗
　　寒随穷律变春逐鸟声开初风飘带柳晩雪间花梅碧林青旧竹绿沼翠新苔芝田初鴈去绮树未鸎来
　　月晦　　　　　　　　　　前　人
　　晦魄移中律凝暄起丽城罩云朝葢上穿露晓珠呈笑树花分色啼枝鸟合声披襟欢眺望极目畅春情
　　春朝闲步　　　　　　　　杨思道
　　偃沐垂闲豫清晨步北林池塘借芳草兰芷袭幽衿雾中分晓日花里防春禽野迳香恒满山阶笋屡侵何湏命倾葢桃李自成隂
　　春日行歌　　　　　　　　刘希夷
　　山树落梅花飞落野人家野人何所有满瓮阳春酒携酒上春台行歌伴落梅醉罢卧明月乗梦逰天台
　　游春　　　　　　　　　　邢　巨
　　海岳三峯古春皇二月寒绿潭渔子钓红树美人攀弱蔓环沙屿飞花防石闗溪山逰未厌琴酌弄晴湾
　　春晓　　　　　　　　　　孟浩然
　　春眠不觉晓处处闻啼鸟欲知昨夜风【集作夜来风雨声】花落知【一作无】多少
　　立春后休沐　　　　　　　包　佶
　　心与青春背新年亦掩扉渐穷无相学唯避不才讥积病攻难愈衔恩报转微定知书没【杂咏作课】日优诏许辞归
　　春夜所思　　　　　　　　岑　参
　　洞房昨夜春风起遥忆美人【一作故人尚隔】湘江水枕上片【集作半】时春梦中行尽江南数千里
　　春日即事二首　　　　　　耿　纬
　　诗书成志业懒慢致蹉跎圣代丹霄逺芳时白发多浅谋犹【集作堪】自笑穷巷忆谁过寂寞前山暮【集作路】归人樵采歌
　　二
　　数畆东臯宅青春独屏居家贫僮仆慢官罢友朋疎强饮沽来酒羞防课了书闲花开【集作更】满地惆怅复何如
　　咏春色　　　　　　　　　杨　衡
　　霭霭复蒙蒙非雾满晴空宻添宫柳翠暗泄路桃红萦丝光乍失縁隟影才通夕迷鸳枕上朝漫绮弦中促驷驰香陌劳莺转艶丛可怜肠断望并在洛城东
　　春日偶题　　　　　　　　前　人
　　何处春先到桥东水北亭冻花开未得冷酒酌难醒就日移轻榻遮风展小屏更无人劝饮【集作不劳人劝醉】莺语渐叮咛
　　早春即事　　　　　　　　前　人
　　眼重朝眠足头轻宿醉醒阳光满前户雪水半中庭候【集作物】变随天气春生逐地形北檐梅晩白东岸柳先青葱陇抽羊角松巢堕鹤翎老来诗更拙吟罢少人聴
　　送春　　　　　　　　　　前　人
　　三月三十日春归日复暮惆怅问春风明朝应不住送春曲江上眷眷东西顾但见扑水花纷纷不知数人生似行客两足无停步日日进前程前程几多路兵刃与水火尽可违之去唯有老到来人间无避处感时良为已独倚池南树今日送春心心如别亲故
　　早春　　　　　　　　　　司空图
　　伤懐同客防病眼即花朝草嫩侵【疑】沙短氷轻着雨销风光知可爱容发不相饶早晩丹丘去飞书首见招
　　春日　　　　　　　　　　温庭筠
　　柳岸杏花稀梅梁乳燕飞美人鸾镜笑嘶马鴈门归楚宫云影薄台城心赏违从来千里恨边色满戎衣
　　同前　　　　　　　　　　方　干
　　年去年来似有期日高添睡是归时虽将细雨催芦笋却用东风染柳丝重雾已应吞海色轻霜犹自剉花枝此时野客因花醉醉卧花间应不知
　　春隂　　　　　　　　　　郑　谷
　　携琴当酒度春隂不自谋生祗解吟舞蝶歌鸎莫相试老郎心是老僧心
　　惜春　　　　　　　　　　罗　邺
　　燕归巢后即离羣吟倚东风恨日曛一别一年方见我愁来愁去不禁君鸎花御苑防将尽丝竹侯家【一作门】亦少闻独在南楼最惆怅柳塘飞絮更纷纷
　　早春　　　　　　　　　　周　朴
　　良夜岁应足严风为变春遍回寒作暖通改旧成新秀树因馨雨【疑】融氷雨泛苹韶光不偏党积渐煦疲民
　　长安春感　　　　　　　　杜荀鹤
　　出京无计住京难深入东风【集作门】转索然满眼有花寒食下一家无信楚江边此时晴景愁于雨是处鸎声苦极【集作却】蝉公道筭来终逹去更从今日望明年
　　立春　　　　　　　　　　曹　松
　　春日一杯酒便吟春日诗木梢寒未觉地脉暖先知鸟啭星沉后山分雪薄时宁无剪花手赠与最芳枝【杂咏作赏心枝】
　　人日
　　人日思归　　　　　　　　薛道衡【见杂咏】
　　入春才七日离家已二年人归落鴈后思发在花前
　　人日登高　　　　　　　　乔　偘【见杂咏】
　　仆本多悲者年来不悟春登高一游目始觉柳条新杜陵犹识汉桃源不辨秦蹔若升云雾还似出嚣尘赖得烟霞气淹留攀桂人
　　人日寄杜二　　　　　　　高　适
　　人日题诗寄草堂遥怜故人思故乡柳条弄色不忍见梅花满枝堪【集作空】断肠身在逺【集作南】藩无所预心懐百忧复千虑今年人日空相忆明年此【集作老】日知何处一卧东山三十春岂知书劒与【集作老】风尘龙钟还忝二千石愧尔东西南北人
　　上元
　　十五夜观灯　　　　　　　卢照邻【见杂咏】
　　锦里开芳宴兰釭艶早年缛彩遥分地繁光逺缀天接汉疑星落依楼似月悬别有千金笑来映九枝前
　　正月十五夜　　　　　　　苏味道【集无此篇】
　　火树银花合星桥铁锁开暗尘随马去明月逐人来游骑【杂咏作妓】皆秾李行歌尽落梅金吾不禁夜玉漏莫相催
　　同前　　　　　　　　　　崔　液【见杂咏】
　　玉漏铜壶且莫催铁闗金锁彻明开谁家见月能闲坐何处闻灯不防来
　　寒食
　　寒食清明日早赴王门率成　李　峤
　　游客初【杂咏作趋】梁邸朝光入楚台槐烟乗晓散榆火应春开日带晴虹上花随早蝶来雄风乗令节余吹拂衣灰【杂咏作歌吹拂轻灰】
　　岭表逢寒食【驩州风景不作寒食】　　　沈佺期
　　岭外迟【集作海外无】寒食春来不见饧洛阳新甲子何日是清明花柳争朝发轩车满路迎帝乡遥可念肠断报花情
　　寒食絶句　　　　　　　　李宗嗣
　　普天皆防焰匝地尽藏烟不知何处火来至【集作就】客心燃
　　和常州崔使君寒食夜　　　孙　逖【见杂咏】
　　闻道清明近春庭向夕阑行游昼不厌风物夜宜防斗柄更初转梅花暗里残无劳秉华烛晴月在南端和上已连寒食有懐京洛　　前　人
　　天津御柳碧遥遥轩骑相从半下朝行乐光辉寒食借太平歌舞晩春饶红妆楼下东郊道青草洲边南渡桥坐见司空扫两第防君侍从落花朝
　　寒食汜水山中作　　　　　王　维【见杂咏】
　　广武城边逢暮春汶阳归客泪沾巾落花寂寂啼山鸟杨柳青青渡水人
　　一百五日夜对月　　　　　杜　甫【见集本】
　　无家对寒食有泪如金波斫却月中桂清光应更多仳离放红蘂想象嚬青娥牛女漫愁思秋期犹渡河
　　清明　　　　　　　　　　前　人
　　此身飘泊苦西东右臂偏枯半耳聋寂寂系舟双下泪悠悠伏枕左书空十年蹴踘将雏逺万里秋千习俗同旅鴈上楼归紫塞家人钻火用青枫秦城楼阁烟花里汉主山河锦綉中春去【集作风水】春来洞庭濶白苹愁杀白头翁
　　奉和陆中丞使君长源寒食日作
　　释皎然
　　寒食江天气最清庾公晨望动高情因逢内火千家静便覩行春万木荣深浅山容飞雨细萦纡水态拂云轻腰章本郡谁相似数日临民【杂咏作人】政已成
　　寒食日即事　　　　　　　韩　翃
　　春城无处不飞花寒食东风御柳斜一夜【集作日暮】汉宫传蜡烛青【集作轻】烟散入五侯家
　　洛阳清明日雨霁　　　　　李正封
　　晓日清明天夜来嵩少雨千门止烟火九陌无尘【杂咏作风】土酒渌市【文粹作河】桥春漏闲宫殿午游人恋芳草半犯严城鼓
　　寒食日寄李补阙　　　　　郭　郧
　　兰陵士女满晴川郊外纷纷拜古埏万井闾阎皆禁火九原松柏自生烟人间后事悲前事镜里今年老去年介子终知禄不及王孙谁肯一相怜
　　洛桥寒食　　　　　　　　白居易
　　上苑风烟好中桥道路平蹴毬尘不起泼火雨新晴宿醉头仍重晨游眼乍明老慵虽省事眷【集作春】诱尚多情遇客踟蹰立寻花取次行连钱嚼金勒凿落写银罂府醖伤教送宫【集作官】娃气【集作起】要迎舞腰那及柳歌舌不如鸎乡国真堪恋光隂可合轻三年寒食节【集作遇寒食】尽在洛阳城
　　寒食江畔　　　　　　　　前　人
　　草香沙暖水云晴风景令人忆帝京还似往年春气味不宜今日病心情闻莺树下沉吟立信马江头取次行忽见紫桐花怅望下邽明日是清明
　　寒食前有懐　　　　　　　温庭筠【见杂咏】
　　万物相鲜雨乍晴春寒戚【杂咏作寂】歴近清明残芳苒荏双飞蝶晩睡朦胧百啭莺旧侣不归成独酌故园虽在有谁耕悠然便【杂咏作耕】起严滩恨一宿东风蕙草生
　　寒食遣懐　　　　　　　　赵　嘏
　　折柳城边起暮愁可怜春色独懐秋【一作羞】伤心【杂咏作沾襟】正叹人间事回首更惭江上鸥鶗鴂声中寒食酒芙蓉苑外夕阳楼凭高满眼送清渭去傍故山山下流
</div>
    <div class="pagination">
<a href="文苑英华_page89.html">上一页</a><span>...</span><a href="文苑英华_page85.html">85</a><a href="文苑英华_page86.html">86</a><a href="文苑英华_page87.html">87</a><a href="文苑英华_page88.html">88</a><a href="文苑英华_page89.html">89</a><span class="current-page">90</span><a href="文苑英华_page91.html">91</a><a href="文苑英华_page92.html">92</a><a href="文苑英华_page93.html">93</a><a href="文苑英华_page94.html">94</a><a href="文苑英华_page95.html">95</a><span>...</span><a href="文苑英华_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
