<!DOCTYPE html>
<html>
<head>
    <meta charset="UTF-8">
    <title>骈体文钞 - 第 19 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>骈体文钞 - 第 19 页/共 61 页</h1>
    <div class="content">欲国之安，祈家之贵，存共其荣，没同其祸者，公族之臣也。今反公族疏而异姓亲，臣窃惑焉。

臣闻《孟子》曰：“君子穷则独善其身，达则兼善天下。”今臣与陛下践冰履炭，登山浮涧，寒温燥湿，高下共之，岂得离陛下哉。不胜愤懑，拜表陈情。若有不合，乞且藏之书府，不便灭弃。臣死之后，事或可思。若有毫厘少挂圣意者，乞出之朝堂，使夫博古之士，纠臣表之不合义者，如是则臣愿足矣。

曹子建上责躬诗表臣植言：臣自抱衅归藩，刻肌刻骨，追思罪戾，昼分而食，夜分而寝。诚以天网不可重罹，圣恩难以再恃。窃感《相鼠》之篇，无礼遄死之义，形影相吊，五情愧赧。以罪弃生，则违古贤“夕改”之劝；忍活苟全，则犯诗人“胡颜”之讥。伏惟陛下德象天地，恩隆父母，施畅春风，泽如时雨。是以不别荆棘者，庆云之惠也；七子均养者，《鸤鸠》之仁也；舍罪责功者，明君之举也；矜恩爱能者，慈父之恩也。是以愚臣徘徊于恩泽而不敢自弃者也。

前奉诏书，臣等绝朝，心离志绝。自分黄耇永无执珪之望，不图圣诏猥垂齿召。至止之日，驰心辇毂。僻处西馆，未奉阙庭，踊跃之怀，瞻望反侧。不胜犬马恋主之情。谨拜表并献诗二首。词旨浅末，不足采览，贵露下情，冒言以闻。

羊叔子让开府表臣祜言：臣昨出，伏闻恩诏，拔臣使同台司。臣自出身以来，适十数年。受任外内，每极显重之地。常以智力不可强进，恩宠不可久谬，夙夜战栗，以荣为忧。臣闻古人言：德未为众所服，而受高爵，则使才臣不进；功未为众所归，而荷厚禄，则使劳臣不动。今臣身托外戚，事遭运会，诫在过宠，不患见遗。而猥超然降发中之诏，加非次之荣，臣有何功可以堪之！何心可以安之！以身误陛下，辱高位，倾覆亦寻而至，愿复守先人弊庐，岂可得哉。违命诚忤天威，曲从即复若此。盖闻古人申于见知，大臣之节，不可则止。臣虽轻小，敢缘所蒙，念存斯义。

今天下自服化已来，方渐八年，虽侧席求贤，不遗幽贱；然臣等不能推有德，进有功，使圣听知胜臣者多，而未达者不少。假令有遗德于版筑之下，有隐才于屠钓之间，而今朝议用臣不以为非，臣处之不以为愧，所失岂不大哉。

且臣忝窃虽久，未若今日兼文武之极宠，等宰辅之高位也。臣所见虽狭，据今光禄大夫李熹，秉节高亮，正身在朝；光禄大夫鲁芝，絮身寡欲，和而不同；光禄大夫李允，莅政宏简，在公正色。皆服事华发，以礼终始，虽历内外之宠，不异寒贱之家，而犹未蒙此选；臣更越之，何以塞天下之望，少益日月。是以誓心守节，无苟进之志。

今道路未通，方隅多事，乞留前恩，使臣得速还屯。不尔留连，必于外虞有阙。臣不胜忧惧，谨触冒拜表，惟陛下察匹夫之志不可以夺。

李令伯陈情表臣密言：臣以险衅，夙遭闵凶，生孩六月，慈父见背，行年四岁，舅夺母志。祖母刘，愍臣孤弱，躬亲抚养。臣少多疾病，九岁不行，零丁孤苦，至于成立。既无叔伯，终鲜兄弟。门衰祚薄，晚有儿息。外无期功强近之亲，内无应门五尺之童，茕茕孑立，形影相吊。而刘夙婴疾病，常在床蓐；臣侍汤药，未曾废离。

逮奉圣朝，沐浴清化。前太守臣逵，察臣孝廉；后刺史臣荣，举臣秀才，臣以供养无主，辞不赴命。诏书特下，拜臣郎中；寻蒙国恩，除臣洗马。猥以微贱，当侍东宫，非臣陨首所能上报。臣具以表闻，辞不就职。诏书切峻，责臣逋慢；郡县逼迫，催臣上道；州司临门，急于星火。臣欲奉诏奔驰，则刘病日笃；欲苟顺私情，则告诉不许；臣之进退，实为狼狈。

伏惟圣朝以孝治天下，凡在故老，犹蒙矜育，况臣孤苦，特为尤甚。巳臣少仕伪朝，历职郎署，本图宦达，不矜名节。今臣亡国贱俘，至微至陋，过蒙拔擢，宠命优渥，岂敢盘桓，有所希冀。但以刘日薄西山，气息奄奄，人命微贱，朝不虑夕。臣无祖母，无以至今日；祖母无臣，无以终余年。母孙二人，更相为命。是以区区不能废远。臣密今年四十有四，祖母刘今年九十有六；是臣尽节于陛下之日长，报养刘之日短也。乌鸟私情，愿乞终养。

臣之辛苦，非独蜀之人士及二州牧伯所见明知；皇天后土，实所共鉴。愿陛下矜愍愚诚，听臣微志，庶刘侥幸保卒余年。臣生当陨首，死当结草。臣不胜犬马怖惧之情，谨拜表以闻。

陆士衡谢平原内史表陪臣陆机言：今月九日，魏郡太守遣兼丞张含，赍板《诏书》印绶，假臣为平原内史。拜受祗竦，不知所裁。臣机顿首，死罪死罪。臣本吴人，出身敌国，世无先臣宣力之效，才非邱园耿介之秀。皇泽广被，惠济无远，擢自群萃，累蒙荣进。入朝九载，历官有六，身登三阁，宦成两宫，服冕乘轩，仰齿贵游，振景拔迹，顾邈同列，施重山岳，义足灰没。遭国颠沛，无节可纪，虽蒙旷荡，臣独何颜？俯首顿膝，忧愧若厉。而横为故齐王冏所见枉陷，诬臣与众人共作禅文，幽执囹圄，当为诛始。臣之微诚，不负天地。仓卒之际，虑有逼迫，乃与弟云，及散骑侍郎袁瑜，中书侍郎冯熊，尚书右丞崔基，廷尉正顾荣，汝阴太守曹武，思所以获免。阴蒙避回，崎岖自列。片言只字，不关其间，事踪笔迹，皆可推较。而一朝翻然，更以为罪。蕞尔之生，尚不足{乂厷}，区区本怀，实有可悲。畏逼天威，即罪惟谨。钳口结舌，不敢上诉所天。莫大之衅，日经圣听，肝血之诚，终不一闻，所以临难慷慨而不能不恨恨者，唯此而已。

重蒙陛下恺悌之宥，回霜收电，使不陨越。复得扶老携幼，生出狱户，怀金拖紫，退就散辈。

感恩惟咎，五情震悼，跼天蹐地，若无所容。不悟日月之明，遂垂曲照，云雨之泽，播及朽瘁。忘臣弱才，身无足采，哀臣零落，罪有可察。苟削丹书，得夷平民，则尘洗天波，谤绝众口，臣之始望，尚未至是。

猥辱大命，显授符虎，使春枯之条，更与秋兰垂芳；陆沈之羽，复与翔鸿抚翼。虽安国免徒，起纡青组；张敞亡命，坐致朱轩，方臣所荷，未足为泰。岂臣蒙垢含吝，所宜忝窃，非臣毁宗夷族，所能上报。喜惧参并，悲惭哽结。拘守常宪，当便道之官。不得束身奔走，稽颡城阙，瞻系天衢，驰心辇毂。臣不胜屏营延仰。谨拜表以闻。

庾元规让中书令表臣亮言：臣凡庸固陋，少无捡操。昔以中州多故，旧邦丧乱，随侍先臣，远庇有道，爰客逃难，求食而已。不悟邀时之福遭遇嘉运。先帝龙兴，垂异常之顾。既眷同国士，又申以婚姻，遂阶亲宠，累忝非服。弱冠濯缨，沐浴玄风，频繁省闼，出总六军。十余年间，位超先达。无劳被遇，无与臣比。小人禄薄，福过灾生。止足之分，臣所宜守。而偷荣昧进，日尔一日。谤讟既集，上尘圣朝。始欲自闻，而先帝登遐。区区微诚，竟未上达。

陛下践祚，圣政维新，宰辅贤明，庶寮咸允，康哉之歌，实在至公。而国恩不已，复以臣领中书。臣领中书，则示天下以私矣。何者？臣于陛下，后之兄也。姻娅之嫌，实与骨肉中表不同。虽太上至公，圣德无私，然世之丧道，有自来矣。悠悠六合，皆私其姻者也。人皆有私，则谓天下无公矣。是以前后二汉，咸以抑后党安，进婚族危。向使西京七族，东京六姓，皆非姻党，各以平进，纵不悉全，决不尽败。今之尽败，更由姻昵。臣历观庶姓在世，无党于朝，无援于时，根植之本，轻也，薄也。苟无大瑕，犹或见容。至于外戚，凭托天地，势连四时，根援扶疏，重矣，大矣。而财居权宠，四海侧目，事有不允，罪不容诛。身既招殃，国为之弊。其故何耶？直由婚媾之私，群情之所不能免，故率其所嫌而嫌之于国。是以疏附则信，姻进则疑。疑积于百姓之心，则祸成重闼之内矣。此皆往代成鉴，可为寒心者也。

夫万物之所不通，圣贤因而不夺。冒亲以求一才之用，未若防嫌以明公道。今以臣之才，兼如此之嫌，而使内处心膂，外总兵权，以此求治，未之闻也；以此招祸，可立待也。虽陛下二相，明其愚款；朝士百僚，颇识其情；天下之人，何可门到户说，使皆坦然耶。夫富贵荣宠，臣所不能忘也；刑罚贫贱，臣所不能甘也。今恭命则愈，违命则苦，臣虽不达，何事背时违上，自贻患责哉。

仰览殷鉴，量已知弊，身不足惜，为国取悔，是以悾悾屡陈丹款。而微诚浅薄，未垂察谅，忧惶屏营，不知所厝。以臣今地，不可以进，明矣。且违命已久，臣之罪又积矣。归骸私门，以待刑书。

愿陛下垂天地之鉴，察臣之愚，则虽死之日，犹生之年矣。

殷仲文解尚书表臣闻洪波振壑，川无恬鳞；惊飙拂野，林无静柯。何者？势弱则受制于巨力，质微则莫以自保，于理虽可得而言，于臣实非所敢喻。昔桓玄之世，诚复驱迫者众。至于愚臣，罪实深矣，进不能见危授命，亡身殉国；退不能辞粟首阳，拂衣高谢。遂乃晏安昏宠，叨昧伪封，锡文篡事，曾无独固。名义以之具沦，情节自兹兼挠，宜其极法，以判忠邪。

镇军臣裕，匡复社稷，大弘善贷，伫一戮于微命，申三驱于大信，既惠之以首领，复引之以絷维。于时皇舆否隔，天人未泰，用忘进退，唯力是视。是以僶挽从事，自同全人。今宸极反正，惟新告始，宪章既明，品物思旧，臣亦胡颜之厚，可以显居荣次？乞解所职，府罪私门。违谢阙庭，乃心愧恋。谨拜《表》以闻。

鲍明远侍郎报满辞阁疏臣言：臣所居职限满，今便收迹。金闺云路，从兹自远，鲔鱼巠沉藏，方绝光景，祗恋迟回，结涕儒泗。臣嚣杌穷贱，情嗜蹐昧，身弱涓甃，地幽井谷。本应守业，垦畛剿芿，牧鸡圈豕，以给征赋。而幼性猖狂，因顽慕勇；释担受书，废耕学文。画虎既败，学步无成。反拙归跂，还陋燕雀。日晏途远，块然自丧。加以无良，根孤伎薄，既同冯衍负困之累，复抱相如消渴之疾。志逐运离，事与衰合，束马埋轮，绝游息世。宿福余庆，爰遘圣明，煦蒸霜霰，莩甲云露，得从下走，叨迹人行，操勒负羁，班荣扈隶，矜愚训短，哀有弗及。奉此而归，足以没齿。虽摩肌发，无报天德。更冀营魂，还能结草。不胜感恋之情。谨诣阙拜疏奉辞以闻。

王仲宝请解仆射表臣远寻终古，近察身事，邀恩幸藉，未见其伦。何者？子房之遇汉后，公达之逢魏君，史籍以为美谈，君子称其高义。二臣才堪王佐，理非曲私；两主专仗威武，有伤宽裕。岂与庸流之人，凭含弘之泽者，同年而语哉！预在有心，胡宁无感？如使倾宗殒元，有益尘露，犹当毕志驱驰，仰酬万一。岂容稍存形饰，以徇常事。九流任要，风猷所先，玉石朱素，由斯而定。臣亦不谓文案之间，都无微解；至于品裁臧否，特所未闲。虽存自勖，识不副意。兼窃两任，彼此俱壅；专情本官，庶几仿佛。且前代掌选，未必俱在代来；何为于今，非臣不可？倾心奉国，匪复退让之与；预同休戚，宁俟位任为亲？陛下苦不以此理赐期，岂仰望于殊眷？频冒严威，分甘尤戾。

王元长求自试表臣闻春庚秋蟀，集候相悲；露木风荣，临年共悦。夫唯动植，且或有心；况在生灵，而能无感？臣自奉望富阙，沐浴私恩，拔迹庸虚，参名盛列，缨剑紫复，趋步丹墀，岁时归来，夸荣邑里。然无勤而官，昔贤曾议；不任而禄，有识必讥。臣所用慷慨愤懑，不遑自晏，诚以深思鲜报，圣主难逢，蒲柳先秋，光阴不待。贪及明时，展悉愚效，以酬陛下不世之仁。若微诚获信，短才见序，文武吏法，唯所施用。夫君道含弘，臣术无隐。翁归乃居中自见，充国曰莫若老臣。窃景前修，敢蹈轻节，以冒不媒之鄙，式罄奉公之诚。抑又唐尧在上，不参二八，管夷吾耻之，臣亦耻之。愿陛下裁览。

谢玄晖拜中军记室辞隋王笺故吏文学谢眺死罪死罪。即日被尚书召，以眺补中军新安王记室参军。朓闻潢污之水，愿朝宗而每竭；驽蹇之乘，希沃若而中疲。何则？皋壤摇落，对之惆怅；歧路西东，或以乌欠唈。况乃服义徒拥，归志莫从，邈若坠雨，翩似秋蒂。朓实庸流，行能无算。属天地休明，山川受纳，褒采一介，抽扬小善，故舍耒场圃，奉笔兔园。东乱三江，西浮七泽，契阔戎旃，从容宴语。长裾日曳，后乘载脂，荣立府庭，恩加颜色。沐发晞阳，未测涯涘，抚臆论报，早誓肌骨。不寤沧溟未运，波臣自荡；渤澥方春，旅翮先谢。清切藩房，寂寥旧荜，轻舟反溯，吊影独留。白云在天，龙门不见，去德滋永，思德滋深。唯待青江可望，候归艎于春渚；朱邸方开，效蓬心于秋实。如其簪履或存，衽席无改，虽复身填沟壑，犹望妻子知归。揽涕告辞，悲来横集。不任犬马之诚。

任彦昇为齐明帝让宣城郡公表臣鸾言：被台司召，以臣为侍中中书监、骠骑大将军、开府仪同三司、扬州刺史、录尚书事、封宣城郡开国公，食邑三千户，加兵五千人。臣本庸才，智力浅短。太祖高皇帝，笃犹子之爱，降家人之慈。世祖武皇帝，情等布衣，寄深同气。武皇大渐，实奉话言。虽自见之明，庸近所蔽，愚夫一至，偏识量已；实不忍自固于缀衣之辰，拒违于玉几之侧。遂荷顾托，导扬末命。虽嗣君弃常，获罪宣德，王室不造，职臣之由。何者？亲则东牟，任惟博陆，徒怀子孟社稷之对，何救昌邑争臣之讥！四海之议，于何逃责？且陵土未干，训誓在耳，家国之事，一至于斯，非臣之尤，谁任其咎？将何以肃拜高寝，虔奉武园？悼心失图，泣血待旦，宁容复徼荣于家耻，晏安于国危。

骠骑上将之元勋，神州仪刑之列岳，尚书古称司会，中书实管王言。且虚饰宠章，委成御侮，臣知不惬，物谁谓宜。但命轻鸿毛，责重山岳，存没同归，毁誉一贯，辞一官不减身累，增一职已黩朝经，便当自同体国，不为饰让。至于功均一匡，赏同千室，光宅近甸，奄有全邦，殒越为期，不敢闻命。亦愿曲留降鉴，即垂听许，钜平之恳诚必固，永昌之丹慊获申。乃知君臣之道，绰有余裕。苟曰易昭，敢守难夺。故可庶心宏议，酌已亲物者矣。不胜荷惧屏营之诚。谨附某官某甲，奉表以闻。

任彦昇为范尚书让吏部封侯第一表臣云言：被尚书召，以臣为散骑常侍、吏部尚书，封霄城县开国侯，食邑千户。奉命震惊，心颜无措。臣云顿首顿首死罪死罪。臣素门凡流，轮翮无取，进谢中庸，退惭狂狷。固尝钻厉求学，而一经不治；篆刻为文，而三冬靡就。负书燕魏，空殚菽粟；蹑屩齐楚，徒失贫贱。既而分虎出守，以囊被见嗤；持斧作牧，以薏苡兴谤。赭衣为虏，见狱吏之尊；除各为民，知井臼之逸。百年上寿，既曰徒然，如其诚说，亦以过半。乱离斯瘼欲以安归？闭门荒郊，再离寒暑。兼以东皋数亩，控带朝夕，关外一区，怅望钟阜。虽室无赵女，而门多好事；禄微赐金，而欢同娱老。折芰燔枯，此焉自足。

陛下应期万世，接统千祀，三千景附，八百不谋。臣衅等离心，功惭同德，泥首在颜，舆棺未毁。缔构草昧，敢叨天功，狱讼讴歌，示民同志。而隆器大名，一朝总集，顾己反躬，何以臻此。

政当以接闬白水，列宅旧丰，忘舍讲之尤，存诸公之费，俯拾青紫，岂待明经。

臣云顿首顿首，死罪死罪。夫铨衡之重，关诸隆替，远惟则哲，在帝犹难。汉、魏以降，达识继轨，雅俗所归，唯称许、郭。拔十得五，尚曰比肩。其余得失未闻，偶察童幼，天机暂发，顾无足算。在魏则毛玠公方，居晋则山涛识量，以臣况之，一何辽落。齐季凌迟，官方淆乱，鸿都不纲，西园成市，金章有盈笥之谈，华貂深不足之叹。草创惟始，义存改作，恭己南面，责成斯在。

岂宜妄加宠私，以乏王事？附蝉之饰，空成宠章，求之公私，授受交失。

近世侯者，功绪参差，或足食关中，或成军河内，或制胜帷幄，或门人加亲，或与时抑扬，或隐若敌国，或策定禁中，或功成野战，或盛德如卓茂，或师道如桓荣，或四姓祠祀已无足纪；五侯外戚，且非旧章。而臣之所附，唯在恩泽，既义异畴庸，实荣乖儒者。虽小人贪幸，岂独无心。

臣本自诸生，家承素业，门无富贵，易农而仕。乃祖玄平，道风秀世。爰在中兴，仪刑多士，位裁元凯，任止牧伯。高祖少连，夙秉高尚，所富者义，所乏者时，薄宦东朝，谢病下邑。先志不忘，愚臣是庶。且去岁冬初，国学之老博士耳。今兹首夏，将亚冢司。虽千秋之一日九迁，荀爽之十旬远至，方之微臣，未为速达。臣虽无识，唯利是视；至于亏名损实，为国为身，知其不可，不敢妄冒。

陛下不弃营蒯，爱同丝麻，傥平生之言，犹在听览，宿心素志，无复贰辞，矜臣所乞，特回宠命，则彝章载穆，微物知免。臣今在假，不容诣省。不任荷惧之至。谨奉表以闻。

任彦昇为褚谘议蓁让代兄袭封表臣蓁言：昨被司徒符，仰称《诏》旨，许臣兄贲所请，以臣袭封南康郡公。臣门籍勋荫，光锡土宇。臣贲世载承家，允膺长德。而深鉴止足，脱屣千乘。遂乃远谬推恩，近萃庸薄，能以国让，弘义有归，匹夫难夺，守以勿贰。昔武始迫家臣之策，陵阳感鲍生之言，张以诚请，丁为理屈。且先臣以大宗绝绪，命臣出纂傍统，禀承在昔，理绝终天，永惟情事，触目崩陨。若使贲高延陵之风，臣忘子臧之节，是废德举，岂曰能贤。陛下察其丹款，特赐停绝。不然，投身草泽，苟遂愚诚尔。不任丹慊之至。谨诣阙拜表以闻。

江文通诣建平王上书昔者贱臣叩心，飞霜击于燕地；庶女告天，振风袭于齐台。下官每读其书，未尝不废卷流涕。

何者？士有一定之论，女有不易之行。信而见疑，贞而为戮，是以壮夫义士，伏死而不顾者，此也。下官闻仁不可恃，善不可依，谓徒虚语，乃今知之。伏愿大王暂停左右，少加怜察。

下官本蓬户桑枢之人，布衣韦带之士，退不饰《诗》《书》以惊愚，进不买名声于天下。日者谬得升降承明之阙，出入金华之殿，何尝不局影凝严，侧身扃禁者乎。窃慕大王之义，复为门下之宾，备鸣盗浅术之余，豫三五贱伎之末。大王惠以恩光，顾以颜色，实佩荆卿黄金之赐，窃感豫让国士之分矣。常欲结缨伏剑，少谢万一，剖心摩踵，以报所天；不图小人固陋，坐贻谤　，迹坠昭宪，身恨幽圄，履影吊心，酸鼻痛骨。下官闻亏名为辱，亏形次之，是以每一念来，忽若有遗。加以涉旬月，迫季秋，天光沉阴，左右无色。身非木石，与狱吏为伍，此少卿所以仰天槌心泣尽而继之以血也。

下官虽乏乡曲之誉，然尝闻君子之行矣。其上则隐于帘肆之间，卧于岩石之下；次则结绶金马之庭，高议云台之上；退则虏南越之君，系单于之颈。俱启丹册，并图青史。宁当争分寸之末，竞锥刀之利哉。

下官闻积毁销金，积谗磨骨。远则直生取疑于盗金；近则伯鱼被名于不义。彼之二子，犹或如是，况在下官，焉能自免。昔上将之耻，绛侯幽狱；名臣之羞，史迁下室。至如下官，当何言哉。

夫鲁连之智，辞禄而不返；接舆之贤，行歌而忘归，子陵闭关于东越，仲蔚杜门于西秦，亦良可知也。若使下官事非其虚，罪得其实，亦当钳口吞舌，伏匕首以殒身，何以见齐鲁奇节之人，燕赵悲歌之士乎。

方今圣历钦明，天下乐业，青云浮雒，荣光塞河，西洎临洮、狄道，北距飞狐、阳原，莫不浸仁沐义，昭景饮醴。而下官抱痛圜门，含愤狱户，一物之微，有足悲者。仰惟大王少垂明白，则梧丘之魂，不愧于沈首；鹄亭之鬼，无恨于灰骨。不任肝胆之切。敬因执事以闻。

江文通为萧太傅谢追赠父祖表臣公言：即日兼谒者仆射姓名，奉宣诏书，追赠臣亡祖某太常卿，亡父某为散骑常侍、特进、左光禄大夫。宠煇泉扃，恩凝松石，奉渥铭心，祗光恸虑。臣行阻祇玄，躬早茶棘，如创之痛，昃日不追，终身之恤，霜露弥戚。虽惭曾舆乔木之敬，实抱仲路华毂之哀。自谬籍珪金，空贻组绂，爵侈于公，禄盈于私，何尝不静欷共结，默慕交深。不悟睿孝动天，昭性旷古，惠被远纪，泽演庆世，丹情靡谅，峻册愈凝。大荣集身，尚惊异施，况宠洽山柏，特振殊造。销骨沥命，犹不胜谢。

不任鲠泗荷珮之诚。

江文通为萧公谢开府辟召表臣公言：近被诏旨，赐令臣府自辟僚贤。窃闻治以才为宝，教以人为贵。激风扬蕤，实资山东之英；凝华重馥，良在关西之彦。近以阐耀世经，发丽朝序，而州策郡聘，兹礼尚堙；台召铉辟，斯文亟暧。岂非盛美难嗣，故旷寂先芬者哉。臣谬赞国机，职宜冰鉴，未能澄形照艺，荐品任官，既乖覆业，弥戚深寄。仰属皇心遥覃，察政洞俗，弘此懿典，崇臣远宠；辄祗睿恩，谨宣岩壑，庶幽居之士，萝薛可卷，奇武异文，无绝于古。

江文通为萧公三让扬州表（诸篇语皆饰让，故有貌而无神。其雕藻异彩，固自文通独擅。）

臣某言：臣再辞非谦，重让靡饰。实以爵高中世，历古所难；宠冠上台，绵代谁易。详图辨箴，如镜如水；检崖览志，匪雕匪文。魂祈梦请，驻心挂气。陛下犹降以玺书之荣，被以丹碧之采，顿然变容，一虑九逝。臣以为寒暑繇乎平分，晦明验乎天道，咎誉起于微薄，得吝生于小疵。

</div>
    <div class="pagination">
<a href="骈体文钞_page18.html">上一页</a><span>...</span><a href="骈体文钞_page14.html">14</a><a href="骈体文钞_page15.html">15</a><a href="骈体文钞_page16.html">16</a><a href="骈体文钞_page17.html">17</a><a href="骈体文钞_page18.html">18</a><span class="current-page">19</span><a href="骈体文钞_page20.html">20</a><a href="骈体文钞_page21.html">21</a><a href="骈体文钞_page22.html">22</a><a href="骈体文钞_page23.html">23</a><a href="骈体文钞_page24.html">24</a><span>...</span><a href="骈体文钞_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
