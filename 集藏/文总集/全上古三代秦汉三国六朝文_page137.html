<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 137 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 137 页/共 658 页</h1>
    <div class="content">　　九卿位亚三事，班在大臣，行有佩玉之节，动有庠序之仪。加以鞭杖，诚非古典。（袁宏《后汉纪》十八，又《后汉·左雄传》作「孝明皇帝始有仆罚，皆非古典」。）
　　◎周举
　　举，字宣光，汝南汝阳人。延光末，辟司徒李府。顺帝时，举茂才，为平丘令，迁并州刺史，转冀州刺史。阳嘉中，徵拜尚书，迁司隶校尉。永和中，出为蜀郡太守，坐事免。大将军梁商表为从事中郎，拜谏议大夫。後为侍中，守光禄大夫，迁河南太守，徵为大鸿胪。梁后临朝，迁光禄勋。建和初，拜光禄大夫。
　　◇对策问旱灾
　　臣闻《易》称「天尊地卑，乾坤定矣」。二仪交构，乃生万物，万物之中，以人为贵。故圣人养之以君，成之以化，顺四时之宜，适阴阳之和，使男女婚娶不过其时。包之以仁恩，导之以德教，示之以灾异，训之以嘉祥。此先圣承乾养物之始也。夫阴阳闭隔，则二气否塞；二气否塞，则人物不昌，人物不昌，则风雨不时；风雨不时，则水旱成灾。陛下处唐、虞之位，未行尧、舜之政，近废文帝、光武之法，而循亡秦奢侈之欲，内积怨女，外有旷夫。今皇嗣不兴，东宫未立，伤和逆理，断绝人伦之所致也。非但陛下行此而已，竖宦之人，亦复虚以形势，威侮良家，取女闭之，至有白者殁无配偶，逆于天心。昔武王入殷，出倾宫之女；成汤遭灾，以六事克已；鲁僖遇旱，而自责祈雨，皆以精诚转祸为福。自枯旱以来，弥历年岁，未闻陛下改过之效，徒劳至尊暴露风尘，诚无益也。又下州郡祈神致请，昔齐有大旱，景公欲祀河伯，晏子谏曰：「不可。夫河伯以水为城国，鱼鳖为民庶。水尽鱼枯，岂不欲雨，自是不能致也。」陛下所行，但移其华，不寻其实，犹缘木求鱼，却行求前。诚宜推信革政，崇道变惑，出後宫不御之女，理天下冤枉之狱，除大官重膳之费。夫五品不训，责在司徒，有非其位，宜急黜斥。臣自藩外，擢典纳言，学薄智浅，不足以对。《易传》曰：「阳感天，不旋日。」惟陛下留神裁察。（《后汉·周举传》，」阳嘉三年，徵拜尚书。是时河南、三辅大旱，特下策问。举对」。）
　　◇又对问得失
　　宜慎官人，去斥贪污，离远佞邪，循文帝之俭，尊孝明之教，则时雨必应。（《后汉·周举传》，」召见举及尚书令成翊世、仆射黄琼，问以得失。举等并对。」）
　　◇又独对
　　臣从下州，超备机密，不足以别群臣。然公卿大臣数有直言者，忠贞也；阿谀苟容者，佞邪也。司徒视事六年，未闻有忠言异谋，愚心在此。（《后汉·周举传》，「帝曰：『百官贪污佞邪者为谁乎？』举独对。其後以事免司徒刘崎」。）
　　◇对诏问加谥北乡侯
　　昔周公有请命之应，隆太平之功，故皇天动威，以章圣德。北乡侯本非正统，奸臣所立，立不逾岁，年号未改，皇天不，大命夭昏。《春秋》王子猛不书崩，鲁子野不书葬。今北乡侯无它功德，以王礼葬之，于事已崇，不宜称谥。灾眚之来，弗由此也。（《后汉·周举传》）
　　北乡本非正统，奸臣所扰，立未逾载，年号未改。孔子作《春秋》，王子猛不称崩，鲁子野不书葬。昔周公有请命之功，太平之勋，故薨之日，天动威以彰其德，故成王以王者礼葬之，以应天命。北乡侯无他功德，恐非所以应天消灾。北乡本侯也，已加王礼，于礼已崇，不宜追加尊谥。（《通典》八十，多出本传四语）
　　◇对诏问变眚
　　陛下初即位，遵修旧典，兴化致政，远近肃然。顷年以来，稍违于前，朝多宠幸，禄不原德。府藏空匮，有瓦解之心。观天察人，方古准今，诚可危惧。《书》曰：「僭恒若。」夫僭差无度，则言不从而下不治；阳无以制，则上扰下竭。宜密严敕州郡，察强豪大奸，以时擒讨。（袁宏《后汉纪》十九，「汉安元年。」又《后汉·周举传》少二语。）
　　◇为司徒朱伥创草变异表
　　臣闻《易》曰：「天垂象，见吉凶。观乎天文，以察时变。」臣穷见九月庚辰，今月丙辰，过荧惑于东井辟金，光辉合并，移时乃出。经术浅末，不晓天官，见其非常，昭昭再见，臣切怪之，诚懑愤。夫月者太阴，荧惑火星，不宜相干。臣闻盛德之主，不能无异，但当变改，有以供御，孔子曰，虽明天子，荧惑必谋，祸福之徵，慎察用之。」孝宣皇帝地节元年，月蚀荧惑，明年有霍氏乱。孔子曰：「火上不可握，荧惑班变不可息，志帝应其修无极。」此言荧惑火精。尤史家所宜察也。楚庄曰：「灾异不见，寡人其亡。」今变异屡臻，此天以佑助汉室，觉悟国家也。臣诚惧史官畏忌，不敢极言。惟陛下深留圣思，按图书之文，鉴古今之戒，召见方直，极言而靡讳，亲贤纳忠，推诚应人，犹影响也。宋景公有善言，荧惑徙舍，延年益寿，况乎至尊，感不旋日。《书》曰：「天威谌。」言天德辅诚也。周公将没，戒成王以左右常伯、常任、准人、缀衣、虎贲。言此五官，存亡之机，不可不谨也。臣愿陛下思周旦之言，详左右清禁之内，谨供养之官，严宿卫之身，申敕屡省，务知戒慎，以退未萌，以此无疆。谨匍匐自力，手书密上。（《风谷通》五）
　　◇殇帝顺帝昭穆议
　　《春秋》鲁闵公无子，庶兄僖公代立，其子文公遂跻僖公干闵公上。孔子讥之，经书曰：「有事于太庙，跻僖公。」传曰：「逆祀也」。及定公正其序而下之，孔子是之，经曰「从祀先公」，为万世法也。今殇帝在先，于亲为父，顺帝在後，于亲为子，先後之义不可改，昭穆之序不可乱。吕勃议是也。（袁宏《後汉纪》十九，又《后汉·周举传》）
　　◇移书介子推庙
　　春中去火，寒食一月，老小不堪，残损民命，非贤者之意。今则三日而已。（□□□□□引《汝南先贤传》，「举迁并州刺史，俗有龙忌之禁，移书子推庙，以宣示愚民。」）
　　◎刘光
　　光，安帝末，为尚书令，顺帝初，拜太常。永建二年代朱宠为太尉，录尚书事。
　　◇奏请条案礼仪
　　孝安皇帝圣德明茂，早弃天下。陛下正统，当奉宗庙，而奸臣交构，遂令陛下龙潜藩国，群僚远近，莫不失望。天命有常，北乡不永，汉德盛明，福祚孔章。近臣建策，左右扶翼，内外同心。稽合神明，陛下践祚，奉遵鸿绪，为郊庙主，承续祖宗无穷之烈，上当天心，下厌民望。而即位仓卒，典章多缺，请条案礼仪，分别具奏。（《后汉·顺帝纪》，」帝即位，近臣尚书以下，从辇到南宫，登云台，召百官。尚书令刘光等奏。制曰可」。）
　　◎樊长孙
　　长孙，安帝时人。爵里未详。
　　◇与越骑校尉刘千秋书
　　汉家礼仪，叔孙通等所草创，皆随律令在理官，藏于几阁，无纪录者，久令二代之业，暗而不彰，诚宜撰次，依拟《周礼》，定位分职，各有条序，令人无愚智，入朝不惑。君以公族元老，正丁其任，正可以已。（《续汉·百官一》注引《胡广》注《汉官篇》）
　　◎吴苍
　　苍，汝南人。
　　◇遗矫仲彦书（矫慎字仲彦）
　　仲彦足下：勤处隐钓，虽乘云行泥，栖宿不同，每有西风，何尝不叹！盖闻黄、老之言，乘虚入冥，藏身远遁，亦有理国养人，施于为政。至如登山绝迹，神不著其证，人不睹其验。吾欲先生从其可者，于意何如？昔伊尹不怀道以待尧、舜之君。方今明明，四海开辟，巢、许无为箕山，夷、齐悔入首阳。足下审能骑龙弄凤，翔嬉云间者，亦非狐兔燕雀所敢谋也。（《后汉·矫慎传》，又见《高士传》下。）
　　◎丘
　　字季春，扶风人。
　　◇辞郡守召
　　明府欲臣邪？友邪？师邪？明府所以尊宠人者，极于功曹；所以荣禄人者，已于孝廉。一极一已，皆所不用也。（《御览》五百八引皇甫谧《高士传》，「郡守召，始见「云云，似非书记，以载赤牍，录之。）

卷六十
◎陈龟
　　龟，字叔珍，上党泫氏人。永建中，举孝廉，五迁为五原太守。永和中，为使匈奴中郎将。桓帝初，拜度辽将军。乞骸骨归。复徵为尚书。奏请诛梁冀，不省，不食七日而死。
　　◇上表
　　仁恩广被，化流殊方，使老者以寿终，孤幼得保长年，犹临河转石，易于反掌。（《初学记》七引谢承《后汉书》。）
　　◇拜度辽将军临行上疏。
　　臣龟蒙恩累世，驰骋边垂，虽展鹰犬（《文选·陈琳为袁绍檄豫州》注引《谢承书》，「鹰犬」下有「搏击」二字。）之用，顿毙胡虏之庭，魂骸不返，荐享狐狸，犹无以塞厚责，答万分也。至臣顽驽，器无铅刀一割之用，过受国恩，荣秩兼优，生年死日，永惧不报。臣闻三辰不轨，擢士为相；蛮夷不恭，拔卒为将。臣无文武之才，而忝鹰扬之任，上惭圣明，下惧素餐，虽殁躯体，无所云补。今西州边鄙，土地脊角，鞍马为居，射猎为业，男寡耕稼之利，女乏机杼之饶，守塞候望，悬命锋镝，闻急长驱，去不图反。自顷年以来，匈奴数攻营郡，残杀长吏，侮略良细。战夫身膏沙漠，居人首系马鞍。或举国掩户，尽种灰灭，孤儿寡妇，号哭空城，野无青草，室如悬磬。虽含生气，实同枯朽。往岁并州水雨，灾螟互生，稼穑荒耗，租更空阙。老者虑不终年，少壮惧於困厄。陛下以百姓为子，品庶以陛下为父，焉可不日昃劳神，垂抚循之恩哉！唐尧亲舍其子以禅虞舜者，是欲民遭圣君，不令遇恶主也。故古公杖策，其民五倍；文王西伯，天下归之。岂复舆金辇宝，以为民惠乎！近孝文皇帝感一女子之言，除肉刑之法，体德行仁，为汉贤主。陛下继中兴之统，承光武之业，临朝听政，而未留圣意。且牧守不良，或出中官，惧逆上旨，取过目前。呼嗟之声，招致灾害，胡虏凶悍，因衰缘隙。而令仓库单于豺狼之口，功业无铢两之效，皆由将帅不忠，聚奸所致。前凉州刺史祝良，初除到州，多所纠罚，太守令长，贬黜将半，政未逾时，功效卓然。实应赏异，以劝功能，改任牧守，去斥奸残。又宜更选匈奴、乌桓护羌中郎将校尉，简练文武，授之法令，除并、凉二州今年租更，宽赦罪隶，埽除更始。则善吏知奉公之佑，恶者觉营私之祸，胡马可不窥长城，塞下无候望之患矣。（《后汉·陈龟传》）
　　◎郎ダ
　　ダ字雅光，北海安丘人。阳嘉初，公车徵拜郎中，辞病不就。后复公车徵，不行，为同县孙礼所杀。
　　◇诣阙拜章
　　臣闻天垂妖象，地见灾符，所以谴告人主，责躬修德，使正机平衡，流化兴政也。《易内传》曰：「凡灾异所生，各以其政。变之则除，消之亦除。」伏惟陛下躬日昃之听，温三省之勤，思过念咎，务消悔。方今时俗奢佚，浅恩薄义。夫救奢必于俭约，拯薄无若敦厚，安上理人，莫善于礼。修礼遵约，盖惟上兴，革文变薄，事不在下。故《周南》之德，《关雎》政本。本立道生，风行草从，澄其源者流清，溷其本者未浊，天地之道，其犹鼓，以虚为德，自近及远者也。伏见往年以来，园陵数灾，炎光炽猛，惊动神灵。《易天人应》曰：「君子不思遵利，兹谓无泽，厥灾孽火烧其宫。」又曰：「君高台府，犯阴侵阳，厥灾火」。又曰：「上不俭，下不节，炎火并作烧君室。」自顷缮理西苑，修复太学，宫殿官府，多所构饰。昔盘庚迁殷，去奢即俭，夏后卑室，尽力致美」又鲁人为长府，闵子骞曰：「仍旧贯，何必改作。」臣愚以为，诸所缮修，事可省减，禀恤贫人，赈赡孤寡，此天之意也。人之庆也，仁之本也，俭之要也。焉有应天养人，为仁为俭，而不降福者哉！土者地，阴性澄静，宜以施化之时，敬而勿扰。窃见正月以来，阴暗连日。《易内传》曰：「久阴不雨，乱气也，《蒙》之《比》也。蒙者，君臣上下相冒乱也。」又曰：「贤德不用，厥异常阴。」夫贤者，化之本；云者，雨之具也。得贤而不用，犹久阴而不雨也。又顷前数日，寒过其节，冰既解释，还复凝合。夫寒往则暑来，暑往则寒来，此言日月相推，寒暑相避，以成物也。今立春之後，火卦用事，当温而寒，违反时节，由功赏不至，则刑罚必加也。宜须立秋，顺气行罚。臣伏案《飞候》，参察众政，以为立夏之後，当有震裂涌之害，又比荧惑失度，盈缩往来，涉历舆鬼，环绕轩辕。火精南方，夏之政也。政有失礼，不从夏令，则荧惑失行，正月三日至乎九日，三公卦也。三公上应台阶，下同元首。政失其道，则寒阴反节。「节彼南山，」咏自《周诗》；「股肱良哉」，著于《虞典》。而今之在位，竞托高虚，纳累钟之奉，忘天下之忧，栖迟偃仰，寝疾自逸，被策文，得赐钱，即复起矣，何疾之易而愈之速？以此消伏灾眚，兴致升平，其可得乎，今选举牧守，委任三府，长吏不良，既咎州郡，州郡有失，岂得不归责举者？而陛下崇之弥优，自下慢事愈甚，所谓大网疏，小网数。三公非臣之仇，臣非狂夫之作，所谓发愤忘食，恳恳不已者，诚念朝廷欲致兴平，非不能面誉也。臣生长草野，不晓禁忌，披露肝胆，书不择言。伏鼎镬，死不敢恨。谨诣阙奉章，伏待重诛。（《后汉·郎ダ传》。）
　　臣闻天垂诫，地见灾异，所以谴告人主，克己修德也。故应天以诚而不以言，导下以躬而不以刑，顷者，宫殿宫府多所治饰。昔盘庚迁殷，去奢即俭；夏后卑宫，尽力以致美，愚以为诸所缮治，事可减省，以恤贫民，以赈孤寡，天之意也。人之愿也。陛下躬亲庶事，诏书每下，广开不讳之路，以天下为忧，百姓为念，而不数见公卿，责以政事，诚优游养德之道也。然三公者，调和阴阳，仪刑百寮，今水旱连年，五谷不登，不能忧也。官失其序，庶事不治，不能正也。但迟回偃仰，称病自逸，忘天下之忧，甘宴安之乐，岂不谬哉！（袁宏《后汉纪》十八。案此即前篇之约文，「应天以诚」二语及「陛下躬亲」已下，《范书》无。）
　　◇对状尚书条便宜七事
　　臣闻明王圣主好闻其过，忠臣孝子言无隐情。臣备生人伦视听之类，而禀性愚悫，不识忌讳，故出死忘命，恳恳重言。诚欲陛下修乾坤之德，开日月之明，披图籍，案经典，览帝王之务，识先後之政。如有阙遗，退而自改。本文、武之业，拟尧、舜之道，攘灾延庆，号令天下。此诚臣ダ区区之愿，夙夜梦寐，尽心所计。谨条序前章，畅其上旨，条便宜七事，具如状对：
　　一事：陵园至重，圣神攸冯，而灾火炎赫，迫近寝殿，魂如有灵，犹将惊动。寻宫殿官府，近始永平，岁时未积，便更修造。又西苑之设，禽畜是处，离房别观，本不常居，而皆务精土木，营建无已，消功单贿，巨亿为计。《易内传》曰：「人君奢侈，多饰宫室，其时旱，其灾火。」是故鲁僖遭旱，修政自敕，下钟鼓之县，休缮治之官，虽则不宁，而时雨自降。由此言之，天之应人，敏于影响。今月十七日戊午，徵日也，日加申，风从寅来，丑时而止。丑、寅、申皆徵也，不有火灾，必当为旱。愿陛下校计缮修之费，永念百姓之劳，罢将作之官，减雕文之饰，损庖厨之馔，退宴私之乐。《易中孚传》曰：「阳感天，不旋日。」如是，则景云降集，眚息矣。
　　二事：去年以来，《兑卦》用事，类多不效。《易传》曰：「有貌无实，佞人也；有实无貌，道人也。」寒温为实，清浊为貌。今三公皆令色足恭，外厉内荏，以虚事上，无佐国之实，故清浊效而寒温不效也，是以阴寒侵犯消息。占曰：「日乘则有妖风，日蒙则有地裂。」如是三年，则致日食，阴侵其阳，渐积所致。立春前後，温气应节者，诏令宽也。其後复寒者，无宽之实也。夫十室之邑，必有忠信，率土之人，岂无贞贤，未闻朝廷有所赏拔，非所以求善赞务，弘济元元，宜采纳良臣，以助圣化。
　　三事：臣闻天道不远，三五复反。今年少阳之岁，法当乘起，恐後年已往，将遂惊动，涉历天门，灾成戊己。今春当旱，夏必有水，臣以六日七分候之可知。夫灾眚之来，缘类而应。行有玷缺，则气逆于天，精感变出，以戒人君。王者之义，时有不登，则损滋彻膳。数年以来，谷收稍减，家贫户馑，岁不如昔。百姓不足，君谁与足？水旱之灾，虽尚未至，然君子远览，防微虑萌。《老子》曰：「人之饥也，以其上食税之多也。」故孝文皇帝绨袍革舄，木器无文，约身薄赋，时致升平。今陛下圣德中兴，宜遵前典，惟节惟约，天下幸甚。易曰，天道无亲，常与善人，是故高宗以享福，宋景以延年。
　　四事：臣窃见皇子未立，储宫无主，仰观天文，太子不明。荧惑以去年春分後十六日在娄五度，推步《三统》，荧惑今当在翼九度，今反在柳三度。则不及五十馀度，去年八月二十四日戊辰，荧惑历舆鬼，东入轩辕，出后星北，东入四度，北旋复还。轩辕者，後宫也。荧惑者，至阳之精也，天之使也，而出入轩辕，绕还往来。《易》曰：「天垂象，见吉凶。」其意昭然可见矣。礼，天子一聚九女，嫡媵毕具。今宫人侍御，动以千计，或生而幽隔，人道不通，郁积之气，上感皇天，故遣荧惑入轩辕，理人伦，垂象见异，以悟主上。昔武王下车，出倾宫之女，表商容之闾，以理人伦，以表贤德，故天授以圣了，成王是也。今陛下多积宫人，以违天意。故皇胤多夭，嗣体莫寄。《诗》云：「敬天之怒，不敢戏豫。」方今之福，莫若广嗣，广嗣之术，可不深思？宜简出宫女，恣其姻嫁，则天自降福，子孙千亿。惟陛下丁宁再三，留神于此。左右贵幸，亦宜惟臣之言，以悟陛下。盖善言古者合于今，善言天者合于人。愿访问百僚，有违臣言者，臣当受苟言之罪。
　　五事：臣窃见去年闰十月十七日己丑夜，有白气从西方天苑趋左足，入玉井，数日乃灭。《春秋》曰：「有星孛于大辰。大辰者何？大火也。大火为大辰，罚又为大辰，北极亦为大辰。」所以孛一宿而连三宿者，言北辰王者之宫也。凡中宫无节，政教乱逆，威武衰微，则此三星以应之也。罚者白虎，其宿主兵，其国赵、魏，变见西方，亦应三辅。凡金气为变，发在秋节。臣恐立秋以後，赵、魏、关西将有羌寇畔戾之患。宜豫宣告诸郡，使敬授人时，轻徭役，薄赋敛，勿妄缮起，坚仓狱，备守卫，回选贤能，以镇抚之。金精之变，责归上司。宜以五月丙午，遣太尉服干戚，建井，书玉板之策，引白气之异，于西郊责躬求愆，谢咎皇天，消灭妖气。盖以火胜金，转祸为福也。
　　六事：臣窃见今月十四日乙卯巳时，白虹贯日。凡日傍气色白而纯者名为虹。贯日中者，侵太阳也；见于春者，政变常也。方今中官外司，各各考事，其所考者，或非急务。又恭陵火灾，主名未立，多所收捕，备经考毒。寻火为天戒，以悟人君，可顺而不可违，可敬而不可慢。陛下宜恭己内省，以备後灾。凡诸考案，并须立秋。又《易传》曰：「公能其事，序贤进士，後必有喜。」反之，则白虹贯日。以甲乙见者，则谴在中台，自司徒居位，阴阳多谬，久无虚己进贤之策，天下兴议，异人同咨。且立春以来，金气再见，金能胜木，必有兵气，宜黜司徒，以应天意。陛下不早攘之，将负臣言，遗患百姓。
　　七事：臣伏惟汉兴以来，三百三十九岁。于《诗三基》，高祖起亥仲二年，今在戌仲十年。《诗汜历枢》曰：「卯酉为革政，午亥为革命，神在天门，邮入候听。」言神在戌亥，司候帝王兴衰得失，厥善则昌，厥恶则亡。于《易雄雌秘历》，今值困乏。凡九二困者，众小人欲共困害君子也。《经》曰：「困而不失其所，其唯君子乎！」唯独贤圣之君，遭困遇险，能致命遂志，不去其道。陛下乃者潜龙养德，幽隐屈厄，即位之元，紫宫惊动，历运之会，时气已应。然犹恐妖祥未尽，君子思患而预防之。臣以为戌仲已竟，来年入季，文帝改法，除肉刑之罪，至今适三百载。宜因斯际，大蠲法令，官名称号，舆服器械，事有所更，变大为小，去奢就俭，机衡之政，除烦为简。改元更始，招求幽隐，举方正，徵有道，博采异谋，开不讳之路。臣陈引际会，恐犯忌讳，书不尽言，未敢究畅。（《后汉书·郎ダ传》）
　　◇台诘对
　　台诘ダ曰：「对云『白虹贯日，政变常也』。朝廷率由旧章，何所变易而言变常？又言『当大蠲法令，革易官号』。或云变常以致灾，或改旧以除异，何也？又阳嘉初建，复欲改元，据何经典？其以实对。」ダ对曰：
　　方春东作，布德之元，阳气开发，养导万物。王者因天视听，奉顺时气，宜务崇温柔，导其行令。而今立春之後，考事不息，秋冬之政也行乎春夏。故白虹春见，掩蔽日曜。凡邪气乘阳，则虹在日，斯皆臣下执事刻急所致，殆非朝廷优宽之本。此其变常之咎也。又今选举皆归三司，非有周召之才，而当则哲之重，每有选用，辄参之掾属，公府门巷，宾客填集，送去迎来，财货无已。其当迁者，竞相荐谒，各遣子弟，充塞道路，开长奸门，兴致浮伪，非所谓率由旧章也。尚书职在机衡，宫禁严密，私曲之意，羌不得通，偏党之恩，或无所用。选举之任，不如还在机密。臣诚愚戆，不知折中，斯固远近之论，当今之宜。又孔子曰：「汉三百载，斗历改宪。」三百四岁为一德，五德千五百岁，五行更用。王者随天，譬犹自春徂夏，改青服绛者也。自文帝省刑，适三百年，而轻微之禁，渐以殷积。王者之法，譬犹江河，当使易避而难犯也。故《易》曰：「易则易知，简则易从，易简而天下之理得矣。」今去奢即俭，以先天下，改易名号，随事称谓。《易》曰：「君子之道，或出或处，同归殊涂，一致百虑。是知变常而善，可以除灾，变常而恶，必致于异。今年仲竟，来年入季，仲终季始，历运变改，故可改元，所以顺天道也。臣ダ愚蔽，不足以答圣问。（《后汉书·郎ダ传》。）
　　◇上书荐黄琼李固复条便宜四事
　　臣前对七事，要政急务，宜于今者，所当施用。诚知愚浅，不合圣听，人贱言废，当受诛罚，怔营惶怖，靡知厝身。臣闻刳舟剡楫，将欲济江海也；聘贤选助，将以安天下也。昔唐尧在上，群龙为用，文、武创德，周、召作辅，是以能建天地之功，增日月之耀者也。《诗》云：「赫赫王命，仲山甫将之。邦国若否，仲山甫明之。」宣王是赖，以致雍熙。陛下践阼以来，勤心众政，而三九之位，未见其人，是以灾害屡臻，四国未宁。臣考之国典，验之闻见，莫不以得贤为功，失士为败。且贤者出处，翔而後集，爵以德进，则其情不苟，然後使君子耻贫贱而乐富贵矣。若有德不报，有言不寿，来无所乐，进无所趋，则皆怀归薮泽，修其故志矣。夫求贤者，上以承天，下以为人。不用之，则逆天统，违人望。逆天统则灾眚降，违人望则化不行。灾眚降则下呼嗟，化不行则君道亏。四始之缺，五际之厄，其咎由此。岂可不刚健笃实，矜矜栗栗，以守天功盛德大业乎？臣伏见光禄大夫江夏黄琼，耽乐道术，清亮自然，被褐怀宝，含味经籍，又果于从政，明达变复。朝廷前加优宠，宾于上位。琼入朝日浅，谟谋未就，因以丧病，致命遂志。《老子》曰：「大音希声，大器晚成。」善人为国，三年乃立。天下莫不嘉朝廷有此良人，而复怪其不时还任。陛下宜加隆崇之恩，极养贤之礼，徵反京师，以慰天下。又处士汉中李固，年四十，通游、夏之艺，履颜、闵之仁。洁白之节，情同皎日，忠贞之操，好是正直，卓冠古人，当时莫及。元精所生，王之佐臣，天之生固，必为圣汉，宜蒙特徵，以示四方。夫有出伦之才，不应限以官次。昔颜子十八，天下归仁，子奇稚齿，化阿有声。若还琼徵固，任以时政，伊尹、传说不足为比，则可垂景光，致休祥矣。臣ダ明不知人，伏听众言，百姓所归，臧否共叹。愿问百僚，核其名行，有一不合，则臣为欺国。惟留圣神，不以人废言。谨复条便宜四事，附奏于左：
　　一事：孔子作《春秋》，书「正月」者，敬岁之始也。王者则天之象，因时之序，宜开发德号，爵贤命士，流宽大之泽，垂仁厚之德，顺助元气，含养庶类。如此，则天文昭烂，星辰显列，五纬循轨，四时和睦。不则太阳不光，天地溷浊，时气错逆，霾雾蔽日。自立春以来，累经旬朔，未见仁德有所施布，但闻罪罚考掠之声。夫天之应人，疾于影响，而自从入岁，常有蒙气，月不舒光，日不宣曜。日者太阳，以象人君。政变于下。日应于天，清浊之占，随政抑扬。天之见异，事无虚作。岂独陛下倦于万机，帏幄之政有所阙欤？何天戒之数见也？臣愿陛下发扬乾刚，援引贤能，勤求机衡之寄，以获断金之利。臣之所陈，辄以太阳为先者，明其不可久暗，急当改正。其异虽微，其事甚重，臣言虽约，其旨甚广。惟陛下乃眷臣章，深留明思。
　　二事：孔子曰：「雷之始发《大壮》始，君弱臣强从《解》起。「今月九日至十四日，《大壮》用事，消息之卦也。于此六日之中，雷当发声，发声则岁气和，王道兴也。《易》曰：「雷出地奋，豫，先王以作乐崇德，殷荐之上帝。」雷者，所以开发萌牙，辟阴除害。万物须雷而解，资雨而润。故《经》曰：「雷以动之，雨以润之。」王者崇宽大，顺春令，则雷应节，不则发动于冬，当震反潜。故《易传》曰：「当雷不雷，太阳弱也。」今蒙气不除，日月变色，则其效也。天网恢恢，疏而不失，随时进退，应政得失。大人者，与天地合其德，与日月合其明，璇玑动作，与天相应。雷者号令，其德生养。号令殆废，当生而杀，则雷反作，其时无岁。陛下若欲除灾昭祉，顺天致和，宜察臣下尤酷害者，亟加斥黜，以安黎元，则太皓悦和，雷声乃发。
　　三事：去年十月二十日癸亥，太白与岁星合于房、心。太白在北，岁星在南，相离数寸，光芒交接。房、心者，天地明堂布政之宫。《孝经钩命决》曰：「岁星守心，年谷丰登，」《尚书洪范记》曰：「月行中道，移节应期，德厚受福，重华留之。」重华者，谓岁星在心也。今太白从之，交合明堂，金木相贼，而反同合，此以阴陵阳，臣下专权之异也。房、心东方，其国主宋。《石氏经》曰：「岁星出左有年，出右无年。」今金木居东，岁星在南，是为出右，恐年谷不成，宋人饥也。陛下宜审详明堂布政之务，然後妖异可消，五纬顺序矣。
　　四事：《易传》曰：「阳无德则旱，阴僭阳亦旱。」阳无德者，人君恩泽不施于人也。阴僭潜阳者，禄去公室，臣下专权也。自冬涉春，讫无嘉泽，数有西风，反逆时节。朝廷劳心，广为祷祈，荐祭山川，暴龙移布。臣闻皇天感物，不为伪动，灾变应人，要在责己。若令雨可请降，水可攘止，则岁无隔并，太平可待。然而灾害不息者，患不在此也。立春以来，未见朝廷赏录有功，表显有德，存问孤寡，赈恤贫弱，而但见洛阳都官奔车东西，收系纤介，牢狱充盈。臣闻恭陵火处，比有光曜，明此天灾，非人之咎。丁丑大风，掩蔽天地。风者号令，天之威怒，皆所以感悟人君忠厚之戒。又连月无雨，将害粟麦。若一谷不登，则饥者十三四矣。陛下诚宜广被恩泽，贷赡元元。昔尧遭九年之水，人有十年之蓄者，简税防灾，为其方也。愿陛下早宣德泽，以应天功。若臣言不用，朝政不改者，立夏之後，乃有澍雨，于今之际，未可望也。若政变于朝而天不雨，则臣为诬上，愚不知量，分当鼎镬。（《后汉·郎ダ传》）

卷六十一
◎段恭
　　恭，字节英，广汉新都人。仕郡。阳嘉中，为上计掾，举茂才孝廉。
　　◇因会上疏
　　伏见道路行人，农夫织妇，皆曰「太尉庞参，竭忠尽节，徒以直道不能曲心，孤立群邪之间，自处中伤之地。」臣犹冀在陛下之世，当蒙安全，而复以谗佞，伤毁忠正，此天地之大禁，人主之至诫。昔白起赐死，诸侯酌酒相贺；季子来归，鲁人喜其纾难。夫国以贤化，君以忠安。今天下咸欣陛下有此忠贤，愿卒宠任，以安社稷。（《后汉·庞参传》）
　　◎陈球
　　球，字伯真，不邳淮浦人。阳嘉中，举孝廉，迁繁阳令。复辟公府，举高第，拜侍御史。出为零陵太守，迁魏郡太守，徵拜将作大匠。迁南阳太守，拜廷尉。光和二年，以谋诛宦官下狱死。
　　◇皇太后不宜别葬议
　　皇太后自在椒房，有聪明母仪之德。遭时不造，援立圣明，承继宗庙，功烈至重。先帝晏驾，因遇大狱，迁居空宫，不幸早世，家虽获罪，事非太后。今若别葬，诚失天下之望。且冯贵人冢墓被发，骸骨暴露，与贼并尸，魂灵污染，且无功于国，何宜上配至尊？（《后汉·陈球传》，又见袁宏《后汉纪》二十三，有小异。）
　　◇与司徒刘劭书
　　公出自宗室，位登台鼎，天下瞻望，社稷镇卫，岂得雷同容容无违而已？今曹节等放纵为害，而久在左右，又公兄侍中受害节等，永乐太后所亲知也。今可表徙卫尉阳球为司隶校尉，以次收节等诛之。政出圣主，天下太平，可翘足而待也。（《后汉陈球传》，又见袁宏《后汉纪》二十四，有小异。）
　　◎陈
　　，字汉瑜，球弟子。举孝廉，除剧令，去官。举茂才，迁济北相，再迁沛相。
　　◇答袁术书
　　昔秦末世，肆暴恣情，虐流天下，毒被生民，下不堪命。故遂土崩。今虽季世，未有亡秦苛暴之乱也。曹将军神武应期，兴复典刑，将拨平凶慝，清定海内，信有徵矣。以为足下当戮力同心，匡翼汉室，而阴谋不轨，以身试祸，岂不痛哉！若迷而知反，尚可以免。吾备旧知。故陈至情，虽逆于耳，肉骨之惠也。欲吾营私阿附，有犯死不能也。（《魏志·袁术传》，又见袁宏《后汉纪》二十八，少末二句。）
　　◎陈登
　　登，字元龙，子。举孝廉，除末阳长。陶谦表为典农校尉。曹公以为广陵太守，从平吕布，以功加伏波将军，迁东城太守。
　　◇遣诣袁绍告迎刘备为徐州牧
　　天降灾，祸臻鄙州，州将殂殒，生民无主，恐惧奸雄一旦承隙，以诒盟主日昃之忧，辄共奉故平原相刘备府君以为宗主，永使百姓知有依归。方今寇难纵横，不遑释甲，谨遣下吏奔告于执事。（《蜀志·先生传》注引《献帝春秋》。）
　　◎高赐
　　赐，永和中为南阳太守。（《见李固传》）
　　◇奏劾刘嘉赵世
　　光禄勋刘嘉廷尉赵世，皆以被病笃困，空文武之位，阙上卿之赞，既无忠信断金之用，而有败礼伤化之尤，不谨不敬。请廷尉治嘉罪，河南尹治世罪。（《续汉·百官志二》注补引蔡质《汉仪》：「正月旦，百官朝贺光禄勋刘嘉、廷尉赵世各辞不能朝，高赐举奏」。案《刘虞传》云：「祖父嘉光禄勋」。）
　　◎申屠蟠
　　蟠，字子龙，陈留外黄人。年十五，为缑玉奏记于县，得原。（事当在阳嘉中。）後游太学，郡召为主簿，不行。桓、灵时，太尉黄琼、大将军何进累辟。董卓废立，复公车徵，并不就。年七十四，终于家。
　　◇奏记外黄令梁配
　　伏闻大女缑玉为父报仇，狱鞫已决，不胜感悼之情，敢陈所闻。昔太原周党，感「春秋」之义，辞师复仇，当时论者犹高其节。况玉女弱，耳无所闻，心无所激，内无同生之谋，外无交游之助，直推父子之情，奋发怒之心，手刃莫大之仇，僵尸流血。当时闻之，人无勇怯，莫不张胆增气，轻身重义，攘袂高谈，称羡其美，今闻玉幽执阱槛，罪名已定，皆心低意沮，怅恨长叹。蟠虽愚昧，以为玉之节义，历代未有，定足以感无耻之孤，激忍辱之子。假玉不值明时，尚望族闾表墓，显异後嗣。况事在清听，不加八仪哀矜之贷，诚为朝廷痛之。（《御览》四百四十一引杜预《女记》，又见袁宏《后汉纪》二十五）
　　◎皇甫规
　　规，字威明，安定朝那人。永和末为郡功曹上计掾。冲帝初，举贤良方正，对策下第，拜郎中，托疾免归。延熹中，徵拜太山太守，进中郎将，持节监关西兵。还为议郎，为宦官所诬，系廷尉，论输左校，会赦。拜度辽将军，迁使匈奴中郎将，复为度辽将军。永康初，徵为尚书，复举贤良方正，迁弘农太守，再转为护羌校尉。熹平三年卒，年七十一，赠司农卿。有集五卷。
　　◇建康元年举贤良方正对策
　　陛下圣德钦明，闻灾责躬，咨嗟群僚，招延敢谏，臣得践天庭，承大问，此诚臣写愤毕命之期也。臣伏惟孝顺皇帝初勤王政，纲纪四方，天下欣然，几以获治。自後遭奸伪，威分近习，中常侍小黄门凡数十人，同气相求，如市贾焉，竞思作变，导上以非，畜货聚马，戏谑是闻。又因缘嬖幸，受赂卖爵，轻使宾客，交错其间，分脏解罪，以攘大威。公卿以下，至于佐史，交私其门，终无纪极。顽凶子弟，布列州郡，并为豺狼，暴虐群生。天下扰扰，从乱如归。至今风败俗坏，招灾致寇。故每有征战，鲜不挫伤，官民并竭，上下穷虚。臣在关西，窃听风声，未闻国家有所先後，而威福之来，咸归权幸。陛下体兼乾坤，聪哲纯茂。摄政之初，拔用忠贞，其馀维纲，多所改正。远近翕然，望见太平。而地震之後，雾气白浊，日月不光，旱魃为虐，大贼从横，血流川野，庶品不安，谴诫累至，殆以奸臣权重之所致也。今宜庭问百寮，常侍以下尤无状者，亟便黜遣，与众共之，披埽凶党，收入财贿，（《袁宏纪》作「荡涤其贿」。）以塞痛怨，以答天诫。《大雅》曰：「敬天之怒，无敢戏豫。」此之谓也。今大将军梁冀河南尹不疑，处周、邵之任，为社稷之镇，加与王室世为《（袁宏纪》作「旧有」。）姻族，今日立号虽尊可也。而天下区区，愿其霈然增修谦节，省去游娱不急之费，割减庐第无益之饰，□近儒术，考论经书，辅佐日月，宜有至效。夫君者舟也，民者水也。朝之群臣，乘舟者也。大将军兄弟，操楫者也。虽曰众也，在所欲之。苟能卒志毕力，守遵常轨，以度元元，所谓福也。或乃怠驰中流，而捐楫放棹，将沦波涛，归咎受愆，可不慎乎！夫德不称禄，犹凿墉之趾，以益其高，岂量力审功安固之道哉！凡诸宿猾、酒徒、戏客，皆耳纳邪声，口出谄言，甘心逸游，唱造不义。亦宜贬斥，以惩不轨。令冀等深思得贤之福，失人之累。又在位素餐，尚书怠职，有司依违，莫肯纠察，故使陛下专受谄谀之言，不闻户牖之外。臣诚知阿谀有福，深言近祸，岂敢隐心以避诛责乎！臣生长边远，希涉（《袁宏纪》作步。）紫庭，怖慑失守，言不尽心。（袁宏《后汉纪》十九，《后汉·皇甫规传》，各有删节，合录成篇。）
　　◇永康元年举贤良方正对诏问日食
</div>
    <div class="pagination">
<a href="全上古三代秦汉三国六朝文_page136.html">上一页</a><span>...</span><a href="全上古三代秦汉三国六朝文_page132.html">132</a><a href="全上古三代秦汉三国六朝文_page133.html">133</a><a href="全上古三代秦汉三国六朝文_page134.html">134</a><a href="全上古三代秦汉三国六朝文_page135.html">135</a><a href="全上古三代秦汉三国六朝文_page136.html">136</a><span class="current-page">137</span><a href="全上古三代秦汉三国六朝文_page138.html">138</a><a href="全上古三代秦汉三国六朝文_page139.html">139</a><a href="全上古三代秦汉三国六朝文_page140.html">140</a><a href="全上古三代秦汉三国六朝文_page141.html">141</a><a href="全上古三代秦汉三国六朝文_page142.html">142</a><span>...</span><a href="全上古三代秦汉三国六朝文_page138.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
