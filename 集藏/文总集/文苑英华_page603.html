<!DOCTYPE html>
<html>
 <head>
  <meta charset="utf-8"/>
  <title>
   文苑英华 - 第 603 页/共 634 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文苑英华 - 第 603 页/共 634 页
  </h1>
  <div class="content">
   元和九年冬十一月晦银青光禄大夫兵部尚书判户部事上柱国太原郡公食邑二千户王公殁于位君失所重人怀其旧大事在戎以宁祸乱公实居兵部聚人曰财以迁有无公实领地官天子以兵赋之柄畀于公公以忠劳之力事于上垂玉佩累金印锡珪锡劒书社开国郁积公望绸缪主恩出入三朝始终二纪非重而何非旧而何公讳绍字德素其先秦将剪之后剪孙离楚汉之际以秦围赵死于师子孙家于太原世为令族曽祖威衡州耒阳令祖思献襄州襄阳令父瑞工部员外郎及公贵累赠礼部尚书咸以盛时沉于下位积有惇德宜生逹人公尚书第三子也少以厚实为士友所重太师顔鲁公守吴兴特器之表授武康尉相国萧徐公察守冯翊并随府授檄丁继太夫人忧服除累授殿中侍御史江西观察推官遂践防阁自仓部员外郎迁户部兵部郎中专判户部事未半嵗超拜户部侍郎宠赐金紫复加朝散大夫即旧官判度支特迁户部尚书所领仍旧顺宗谅闇奸竖窃柄拜工部尚书以钱糓自【阙】俾去异已诚私计也上即位天下文明彛伦攸叙检校吏部尚书东都留守判都省事兼御史大夫东都畿汝州都防御使保厘东郊镇卫旧都风令既行奸盗出奔迁检校尚书右仆射徐州刺史兼御史大夫充武宁军节度度支营田兼徐泗宿濠等州观察处置等使居镇六年复徴拜兵部尚书明年春诏兼判户部事在位三嵗享龄七十有二彻席于长安永乐里之私第优诏追赠尚书右仆射长子前门下省典仪泰次子劒南东川节度掌书记大理评事摄监察御史质防子前右威卫仓曹叅军弼等克禀诗礼备着文行以十年秋八月四日奉窀穸于万年县之洪固乡以夫人赠西河郡夫人李氏相袝焉夫人故河南少尹知府事赠工部侍郎造之长女茂于懿范归于令人先公而殁距兹十九年矣异时同穴周公之制也夫君子之行己事上也必执心而端其始立事而保其中践道而要其终当建中末盗起毂下乘舆南狩巴梁阨区廥藏空虚武旅气下德宗色动公时为御史大夫包佶水陆运盐鐡判官懐章表披荆棘悬束车马陵践山谷达本府之诚恳策书献当使金防缣帛烂若波涛积如丘陵上于是敷大号以布天地之施士由是濡厚泽以奋雷霆之用将加宠授以奨忠劳公方以国难疾【疑作疚】懐求以诏书复命致逺之度当时所称岂不曰有其始乎贞元中公以材智任职忠懃注意不疑可以进退海内之士可以绾摄天下之柄人心所倾台位如寄公理财以义下不厌其取处权以道上不恶其专内守持盈之诫外推美之度及门而进与公同升布于显列由乎隂陟诚无二事绩着一心岂不曰有其中乎元和初徐方丧师帅人怙乱乐于祸以幸其利鼓其变以成其私氛沴已凝气焰方作公授钺以出投袂而驰倍道而乘其未备轻骑而出其不意先迷得主大众归心于是安进达以三百骑叛于河城械系而行乎军令唐重靖以一千人奔于桶桥檄召而收其武力散私积以劳赏发义徒以祛推以诚信涤其疵瑕顽固革心疆内如春武经戎畧存为故事岂不曰有其终乎是三者忠存于国政在于人遗绩未尽美化犹新况乎显持世权隂行相事造膝承顾沃心献议注百辟之耳目奔九流之车骑入司国赋之重出膺邦阃之寄考终厥命归全于位非夫贞固干事明哲保身曷以臻于是乎然则篆琬琰表陵谷庻乎实德宜无愧辞其洪纎之迹显晦之用应机之速奋才以光赫其位得君以薰灼于时备用于陇西之状精覈于农之志今所书大者逺者而已文有详畧盖春秋之义焉铭曰
　　天赋才兮遇有期臣择君兮审厥时公之达兮世所资道之行兮人罕窥筦国权兮家以肥庭邦赋兮物不欺人意倾兮主念随隂德及兮显命施龙上空兮盗乘机位阳尊兮奸用竒圣运啓兮大人造王气荡兮英风扫用邦镇兮徐方道洛邑思兮彭城祷顺者化兮叛者讨肃如霜兮偃如草中外便兮恩宠殊迁司马兮领司徒趋丹墀兮伏青蒲杜私门兮辟公途期方逺兮帝命俞运何屈兮吾道孤松楸列兮筮符琬琰琢兮陵谷虞往矣已焉兮噫呜呼
　　故尚书工部员外郎赠礼部尚书王公神道碑
　　权德舆
　　今皇帝始初清明永贞纪号追命故工部员外郎王公为华州刺史改元元和之明年再命为礼部尚书裕蛊之风训漏泉之庆泽父所以教忠于子臣所以移孝于君人道之极尽于是矣公讳端字某太原人曽祖景肃皇澧州刺史祖威德州司马父思献襄阳令公方严有志尚沉粹防清不流于俗举进士宏词连中甲科授崇文馆校书郎累迁监察御史殿中侍御史工部员外郎其于奉朝请之外或介陇坻或洛邑以疾乞告遇安禄山反书闻南浮【集作游】江湖自适其适乾元己亥奄至大病悲【集作】夫自开元天寳间万方砥平仕进者以文讲业无他蹊径【集作遂】荐绅之伦望二防如登青天公与河南元德秀天水阎仲璵同嵗中正鹄其后冠惠文趋建礼宪章奏议与名声俱当时士君子犹以未充量为叹其文峻清不汨于波流者还一斋记惠上人碣铭极妙虚空深入无际尝与故太师顔鲁公暨柳郎中芳陆员外据殷永宁寅为莫逆之交陆尝言王之荘柳之辩殷之介皆希代鸿寳知言者以为实録有三子【集作有子三人】长曰绰入道精修为桑门上士次曰纾以文行荐实歴官【集作右】补阙起居郎右司员外郎库部郎中次曰绍本名犯皇帝讳而更焉忠厚宏裕为德宗所器厯仕户部侍郎兵部二尚书咨俞闗决过于宰府大政宻议湏其一言持平以有守树善而不伐天下之人谓之长者睿圣继明以检校吏部尚书为东都留守东都畿内防御使以检校右仆射为徐州刺史武宁军节度使元和七年入觐复为兵部尚书俄判户部事四征六职烜赫尊大故公再有追赐【集作锡】之命夫人亦累赠陇西郡太夫人龙泉鱼轩贲餙乎之下名教德器有哀有荣孝理之感人深矣初公之捐馆也行次信州瘗于玉山前此夫人殁于洛师窆于颍阳仆射竭其诚信日月有时矣不幸薨落理命其三子嗣事焉繇是仆射之孙曰门下省典仪泰试大理评事摄监察御史质右威卫仓曹叅军弼等穷毒在疚防王父母之輤车间闗防履泣问蓍蔡以八月某甲子袝于万年县鳯栖原克纂先志礼无违者而又哀请父党篆兹祖德永揭神道用无愧辞【集作愧芜用辞】铭曰
　　懿懿王君黄中有文清时发身师【集作舒】翼卿云执宪平明含香馥【集作馝】馚庆灵下钟复大其门追锡仪曹徽卓显尊鳯栖古原策不谖泣祔双魂礼成孝孙刻铭斯碑君子之坟
　　故中散大夫殿中侍御史润州司马赠吏部尚书沛国武公神道碑　　　前　人
　　种德考祥贤人积厚之业尊仁安义君子扬名之孝其敬养也谕之于道其贻庆也教之以忠保乂于元臣集宠灵于追命见之于尚书武公矣公讳就字广成沛国人周室之兴本于忠厚赵王之裔厥有勲贤元魏步兵【唐宰相世系表作五兵】尚书鴈门朔方云中马邑四郡太守洽啓封晋阳田禄益大生国子祭酒受阳公讳神受阳四叶至太原王讳华太原生鄼国节公讳士逸节公生河间郡王讳仁范河间生颍川武烈王讳载德代以文武上才为将军二千石识芒砀之气宻賛皇图承沙麓之祥公封戚里颍川生考功员外郎修文直【集作殿】学士讳甄字平一以字行于时未弱冠有重名闳览博学【集作阅览博古】为人之【集作文】玉在天后朝累徴不起以公族好爵为惧常晦其明与桑门大士修无生法中宗复辟甫践周行载笔论思特盛渊云之选赋诗感激必以吕霍为诫虽位有陟降而道无磷缁丛滋后昆纂服遗烈公即考功府君第三子也肃而清简而防忠方伉直信【集作絶】厚强固博洽文谊周通宪法始以方闻之士对诏策佐宫卫李梁公岘之守右扶风也表为兵曹掾宣皇在岐供侍有劳改永乐【一作荣】令歴河中府户曹毂下求吏转万年丞建陵复土推择充奉拜醴泉令朝廷嘉其才擢为殿中侍御史修起居注【集作矩度】坚明不回时朝廷【集无此二字】戎车方驾泉货力屈皇华载驰董荆衡汉沔之赋以严见惮为吏议所侵贬郴县尉句容丞二地有南岳三茅灵仙遗迹于是浩然自得以道为徒方觧缨绂以畅天理且曰穷与通在吾灵耳外物其如予何本道观察使挹其风声荐授秘书郎润州团练使入为京兆尹【集作法】曹加中散大夫忽忽不乐求为润州司马满嵗徙家嵩洛愈尚夷旷中朝名卿大夫四方贤侯通人多与公为道义之交贾太傅魏公用清静理东郡以倾盖【集作盖公】待公亦既戾止俄然化性时贞元六年冬十一月享年七十八【三字集作八十】理命终制视道门仪法以明月之晦降体魄于邙山北原有灵鹤百数徊翔嘹唳其休徴欤其契欤惟公以【集无以字】文学政事涖官十二次冠神羊驾四牡刚膓正词临事风生君子之方有迕有合或忌公之直或爱公之才行藏牵乎时而道不屈得丧宜乎已而神益王尝与张礼部谓元容州结歌诗唱和着文集五巻自有途中之适异乎泽畔之词前夫人陇西李氏生长子谭而殁谭为金坛令士行清修官屈其志继夫人汝南县君周氏中书舍人思钧之孙单父令瑛之女专柔淑愼以正家道有子曰元衡文行懿静深周宻遵道而行有仪可象代天工以熈帝载赋明命以賛皇极元和三年春正月由户部侍郎拜门下侍郎【集无此五字】同中书平章事秋八月兼领户部侍郎事冬十月又以门下侍郎检校吏部尚书成都尹劒南西川节度观察西川八国泸南安抚等使自文水县男徙封至临淮郡公上以井络之下新去汤火亦既震耀是图生殖于是辍台宰之重为慈惠之师黄枢金鏚钺秬鬯旬嵗间三锡命烜赫嘉防绸缪枢极信向礼赐冠于羣伦岂非公之道阨不申而昌大于后抑义方家法固有类乎公捐馆四年而夫人殁其明年临淮公乃举公之穴【集作窆】与夫人之丧改葬缑氏颍川王之兆从先封以叙昭穆礼也初临淮公至监察御史而孤其后再为中执法朝典覃恩赠公杭州刺史其司大政也再赠公吏部尚书夫人始追封文水县太君益封汝隂郡太夫人顾复罔极之报哀荣归厚之礼成于德器名教称之临淮公考功府君之谪掾于吴也与德舆王考府君有侨札之欢油素斯在音徽未冺德舆获与相君交代为地官小司徒陪外廷之末议承宰府之寛政有命论譔忘其菲薄刻兹乐石以表鲜原铭曰
　　君子之道刚方絜矩或消或长或黙或语于惟尚书执宪天朝宻侍殿内肃清羣寮锋铓肯綮湖海飘飖以恬养智无落吾事防合虚脱遗声利劒题告第宠灵斯备衮介圭流光所自煌煌台司天子是毗廕庥岷峨洒濯疠疵视【集作顾】此忠力无非孝思缑氏峻原【集作维原峻厚】兮幽宅悠乆崔嵬介石兮夭峤螭首镂嘉闻兮以示厥后







　　文苑英华巻八百九十七
　　钦定四库全书
　　文苑英华巻八百九十八　宋　李昉等　编职官六
　　故吏部侍郎元希声碑一首
　　吏部侍郎奚陟碑一首
　　赠工部侍郎张诚碑一首
　　赠户部侍郎崔浮碑一首
　　故吏部侍郎元公希声神道碑
　　张　説
　　良玉吐曜非媚荆人之斵幽兰懐芳岂珍楚客之奏若夫克抱厥德不揭其明四海顺风以道万乘渴日而致用见于元公矣公讳希声字某河南洛阳人也盖颛顼之裔十三代祖魏昭成帝勲格皇天惠孚庻物骏啓灵命大昌于后故我曽大父隋尚书左丞尊贤爱人开物成务我大父隋南郡司法义恭礼乐是蹈诗书是好我皇考黄州刺史孝节政以礼成名以德举奕【集作并】代集礼以洎于公公含真蕴灵防有成量承顔善对实谭【集作覃】实訏母氏鞠育备于典训三嵗便善草书客有闻而谬之者公援毫立就动有楷则故当时目曰神童焉七嵗属文邈有髙致十四通五经大防百家之言先儒未谕一览氷释四方儒墨之士由是向风矣雅尚【一作合】冲漠脱落人事鼎钟黼黻罔汨其志妙于皷琴尤工幽居緑水之操常抵【集作祗】傲纵恣不求闻达兄通理以其声华太髙谕其从事不得已举进士授相州内黄主簿临下以简人用宜之黄州府君薨浃旬不怠朞而不懈至性之酷异类同伤于是昆弟胥命累棘互勉负畚荷锸躬自成坟故族称元氏之孝服阕调补校书郎转右金吾兵曹万年主簿公之始至万年也河洛肇基于天邑崤函分守于懿亲鄎国公武攸望【按唐书攸望封叶国公攸宜封息国公】地在维翰寄深镇抚以公文吏之美佥为判官凡有牋疏皆自公出朝廷嘉焉徴拜司礼博士则天大圣皇后万几之余属想经籍思欲撮羣书之要成一家之美广集文儒以笔以削目为三教珠英盖一千二百卷公首膺嘉命议者荣之书成克厌帝防迁太子文学主客考功二员外赏勤也皇帝纉膺大业擢中书舍人是时天地初复中外多务章奏交驰文诰叠委公操斧则伐悬衡不欺至于献纳多所施用然而不乐处烦屡乞外补上优而不许转太常少卿无何吏部缺公虽虬蟠不奋欲固其节而鹤鸣有闻终迫其用乃拜吏部侍郎实能考才施以谂所立振幽滞以器所用简而能通清而不介轮桷毕举众论休之天锡不永清羸遘疾春秋四十有六景龙元年某月终于某天子悼焉赙以粟帛含襚之事即以景龙三年某月归葬于某礼也懿交昵友平生词赋之客聚泣而评曰公事寡嫂抚孤侄以义闻居闺门接昆弟以礼着黄州之酷昭其行也鄎国之徴表其才也太常之举见其髙也吏部之佥彰其用也况乎体道之要心无疵瑕包身之防口絶臧否非夫全德具美自天离祉曷能臻此君子患道之不立不患夀之不永公道行矣奚其多伤而已哉有文集三十卷行于世嗣子寄童齓之子婴儿之慕夫人李氏故亳州刺史某之女今主客郎中颙之从父妹也华首丧天帷堂哭昼藐视孤疚哀感草木托词于我故人庻以纪百代之盛余与公一遇相得二纪同游聮光粉闱接袂华禁容范之好宛犹在【集作存】目宴谑之言未忘于耳追慨畴曩援毫涕集公执交兵部侍郎洛阳张説吏部侍郎范阳卢藏用当代英秀文华冠时而卢兼有临池之妙故张述铭卢篆石天下称是碑有二美焉其【集无此字】词曰英英白云瑞彼君辂佻佻公子嘉我王度魏后遗德作华天朝临气应变直心遥遥麟阁书仙鳯池墨妙太常国礼少宰邦教公之处之有伦有要玉折其贞金断其清没而不朽仁乎令名
　　故朝义郎守尚书吏部侍郎上柱国赐紫金鱼袋赠司空奚公神道碑　　刘禹锡
　　呜呼有唐清臣尚书吏部侍郎奚公贞元十五年十月甲子薨于位诏赠礼部尚书太常考行諡曰某是嵗臈月丁酉葬于万年【文粹作安】县之某原后三十有四年子为诸侯为大夫门户有炜于是门下生琢石纪德揭于新【集作我】阡云公讳陟字殷衡【二唐书作殷卿】其先在夏为车正以功封于薛下古以降为谯郡人或因仕适楚复之秦今为京兆人隋唐之际再世以明经为博士家有赐书曽祖简亦以文学为太子司议郎大父干绎仕至光州刺史烈考讳某有道而尚晦终徐州司功叅军赠和州刺史由子贵也天以大运生万物而以正气钟贤人至和来宅其德乃具公实有焉防而擢陵苕之秀长而成清庙之器羣伦月旦咸以第一流处之【文粹无处之二字】及从乡赋洎升名太常果居上第明年诏郡国徴贤良设四科以尽材公居文词清丽之目授文舘校书郎时德宗新即位声恒【文粹作烜】虏庭西戎畏威底贡内附诏谏议大夫崔河图持节即虏帐以报之使臣欲盛其賔寮以自大遂黙表公为介授【集作换】大理评事除书到门公方为人子不敢辞【文粹作许集作诉】以逺称病弗果行归宁夀春养志尽敬丞相杨炎勇于用才擢公为左拾遗奉安舆而西未几再集荼蓼居从【集无此字】后丧将阕是嵗建中四年京师急变黄屋顺动狩于巴梁公徒行间道以归王所既中月而诏授起居郎充翰林学士创钜愈迟病不拜职改太子司议郎从大驾回入尚书为司金元士且叅筦之务有顷持愍册宣恩于蓟门将行锡银朱于【文粹作于】青蒲上复命称防转吏部员外郎是曹在南宫为眉目在选士为司命公执直笔阅簿书纷拏盘错一瞬而剖时文昌缺左右丞都曹差重遂转左司郎中寻迁中书舍人执事者系公识精以斟酌大政非独用文餙也防江淮间民被水祸上愍焉特命公宣抚之许以便宜及物赤车所至如东风变枯条其利病复奏咸可转刑部侍郎时主计臣延龄以险刻贵幸而与京兆尹【集作充】相恶以危事中之尹【集作充】坐谴已又逮系其吏峻绳之事下司冦主奏议者欲文致而甘心焉公侃然持平挫彼岳岳君子闻之善其知道不私刑曹既清以余刃兼领选事居一年授权知吏部侍郎又一年即眞是秩言能审官者本朝有裴马卢李四君子物论以公嫓焉时得病发痈有国医方直禁中上促遣如第且饬之曰某贤臣也悉术以治之及有司以不起闻上震悼加等公娶琅琊王氏石泉公之曽孙友壻皆一时彦士长子某蚤不禄第二子敬则歴太仆少卿今为濮州刺史兼侍御史中丞锡金紫以连【集作课】最就加贵秩俾视九卿第三子敬以词艺似续登文科歴左补阙今为尚书刑部郎中第四子炅举进士最小子某咸砥砺纂修宜为名公家子其迈德垂裕之光也乎公少以名器自任及显达急于推贤视其所举则在西省荐权丞相由右掖【集作史】掌训辞在中铨表杨仆射由地曹【集作郎字】综吏部二公后为天下伟人凡执文章权衡以揣量多士一入中禁考策词三在天官第章句披沙剖璞由我而显者落落然居多推是风鉴移于大冶则镕范之内无非祥金嗟呼天不遐其福而孤民望使由庚之什不作于贞元中惜也初公既【集作齐字】终诏赠大宗伯后以第三子在郎位被霈泽再褒至司空故昔之葬仪用常伯而今之碑制用三公云铭曰
　　仁龙知麟为瑞一辰未若君子瑞于人伦惟唐德宗道类汉宣贵实【文粹作督贵】绳下风棱言言公丁斯时籍在隽贤从难表节执羁而还帝曰汝器黄流瑟然可为大僚左右化源乃饰王度乃驰輶轩既执刑柄亦操吏【集作利】权阳和熈熈贮在顔间守法持正嶷如秋山火不侵玉幸臣畏伏鳯鸣祥烟枭噪低跧帝方倚用天不假年公寐无寤其名愈逺门人达者赤舄衮公居甚卑其德愈尊两【集作尔】子朝服骈驱朱轮佳城何在胄贵之里螭首趺德辉是纪呜呼后人下拜于此
　　岭南观察推官赠尚书工部侍郎吴郡张公神
　　道碑铭　　　　　　　　白居易
　　有唐岭南观察推官试大理评事吴郡张公大厯三年十【阙】月八日终于伊川别墅五年八月七日葬于伊阙县中李原春秋五十五元和十三年诏赠主客员外郎明年赠太常少卿又明年赠尚书工部侍郎夫人吴郡陆氏贞元三【集作二】年某日终于某所春秋六十六追封嘉兴县太君又封吴郡太夫人嗣子通议大夫守尚书户部侍郎判度支上柱国赐紫金鱼袋平叔以长庆二年某月某日立神道碑太原白居易文其碑云公讳诚【一作諴】字老莱吴郡人父讳无择和州刺史祖讳孝绩袁州司马由髙曽而上世德世禄载在和州府君碑内此不书公年十八以通经中第及调判入髙等授苏州长洲尉秩满丁先府君忧既又丁先太夫人忧泣血六年哀毁过礼【集作制】以方寸再乱始【一作殆】无宦情既除丧退居不调者累年而亲友以大义敦责不得已而复起选授左武卫将军【集作骑曹】叅军分司东都属安禄山防覆洛京以伪职淫刑胁刼士庻公与同官范阳卢巽潜遁于陆浑山食木实饮泉水者三【集作二】年迄不为逆命所污及肃宗嗣位诏河南尹薛伯连搜访不仕贼庭隠藏山谷者伯连得六人以应诏而公与巽在焉繇是名节闻子朝野君子以为知道优诏褒美特授宻县主簿未周嵗迁宋州砀山县令时睢阳当大兵后野无草里无人公抚之一年襁负至二年污莱辟三年衣食足及觧印去县民相率泣而饯之君子以为知政岭南节度观察使李勉伟人也既髙公陆浑之节又美砀山之政欲以名职礼命起而大之遂奏授试大理评事充观察推官及除书简牒到门即公捐舘舍之明日也才如是命如是呜呼哀哉公常自负其才不后于人自疑其命不偶于世及将去砀山而反伊川也顿驾搦管沉叹乆之因赋咏懐诗云论成方辩命赋罢即归田竟如其【集作是】言终于衡茅之下君子以为知命公有三子曰平仲平叔平季夫人陆氏即国子司业集贤殿学士善经之女贤明有法度初公既没诸子尚防夫人勤求衣食亲执诗书诲【集作讽】而道之咸为令子又尝以公遗志择其子而付之故平叔卒能振才业致名位追爵命揭碑表继父志扬祖德此诚孝子顺孙之道也亦由夫人慈善教诱之德浸渍而成就之不其然乎居易常辱与户部游而知其家事治见托譔述庻传信焉铭曰
　　猗嗟砀山以文行保家声以义节振时名以惠政抚县民而职不登诸侯卿秩不及廷尉评悲哉猗嗟砀山前有和州名德如彼后有户部才位若此才子之父名父之子贤者兼之可谓具美休哉
　　故湖州长城县令赠户部侍郎博陵崔府君神
　　道碑　　　　　　　　　前　人
　　公讳孚字某古太岳也今博陵人也唐虞之际因生为姜姓暨周封齐分类曰崔氏长源逺派大族清门珪组贤俊凖绳【一作绳绳】济美斯崔氏所以绵千祀而甲百族也隋散骑常侍讳洽公六代祖也唐冀州武强令讳绍曽祖也监察御史讳预王父也常州江隂令讳育皇考也公防以门【集作防字】子补太庙斋郎初调授汝州叶县尉再调改宋州单父尉时天寳末盗起燕蓟毒流梁宋屠城杀吏如火燎原单父之民将坠涂炭公感激奋发仗顺兴兵挫败贼徒保全郷原拳勇之士归之如云方欲紏合貔虎诛蛇豕京观羣盗金汤一方本道节度使竒之将议上闻会有同事者争功隂相倾夺公超然脱屣遂以族行东游江淮安时俟命属吴王出阁领镇求才抚人常闻公名试以吏事遂表请为宋城尉事毕【集作举】移假涟水令赏绯鱼袋县政脩转常州録事叅军纠察课成浙东采访使闻之奏授越州余姚令吏畏人悦嵗未满浙西采访使知之奏改湖州长城令长城之理又加于前二邑焉政成秩满觧印罢去优游自得独善其身兴元元年疾殁于宋太和五年迁葬于洛阳享年若干诏赠尚书户部侍郎夫人陇西李氏追封鼓国太【集无此字】夫人皆从子贵也公为人仪表魁梧气槩倜傥负不羁之才慕非常之功始发轫于单父志立而功不就终税驾于长城道行而位不达善庆所积实生司空讳礼公之防子也以学发身以文餙吏以干蛊克家以忠壮许国典十郡领三镇再厘东土追命上功虽天与之才国与之位亦由公义方之训辅而成焉大丈夫贮蓄才术树置功利镃基富贵焯燿家邦不当其身而得于后父析子荷相去几何呜呼崔公何不足之有按国典五品已上墓庙得立碑又按丧葬令凡诸赠官得同正官之制其孙彦防彦佐等奉父命述祖德揭石于墓勒铭于碑铭曰
　　天无全功贤无全福既享天爵难兼世禄矫矫崔公道积厥躬大志长畧卷于懐中黄绶遏冦思奋竒功铜印字人躬行古风才髙位下步濶涂穷竟戢羽翮不展心【阙】天道【阙】知善积庆钟昭哉报施其在司空



　　文苑英华卷八百九十八
　　钦定四库全书
　　文苑英华巻八百九十九　　宋　李昉等　编职官七
　　赠秘书监李少康碑一首　殿中监张九臯碑一首少府监胡珦碑一首　　　司农卿刘公碑一首赠太常卿韦缜碑一首
　　故睢阳太守赠秘书监李公神道碑
　　独孤及
　　汉家之建侯亲亲也以荆燕吴楚为首封而后嗣多材世济厥美辟强路叔更生子骏比肩而首【集无首字】出庆钟故也唐有天下肺腑是依有若江夏淮安河间东平以明畧茂勲左右大业其休德粹气降为百祥公子公孙或哲或仁勤劳王家焜燿国牒从东平三叶后生睢阳言春秋者谓公族多士与炎汉侔矣公讳少康字某太祖髙皇帝五代孙也太祖生雍王绘绘【绘字集作雍王】生东平王绍绍【绍字集作东平王】生髙平王道立道立【二字集作髙平王】生毕公景淑初毕公娶于太常京兆韦万石女有才子三人伯曰孟康恭敬直温谦光不燿官至太子左賛善大夫仲曰仲康毅宻重文敏贞谅由尚书主客郎中剖符楚州楚人到于今由其教而思其躅公楚州之母弟也纂二昭二穆为修【二字集作愼】身之烈允【集无允字】迪元方季方为裕蛊之范家贻其谋天终其休故畜为和气播为盛德年始孩而毕公捐舘七嵗受孝经至丧亲章捧书孺慕哀哽不食邻里【集作伍】长防为之涕泗既冠遭太夫人弃敬【集作孝】养毁【集作苴】貌茹毒泣血无声者三年自是孝称亲【集作郷】党名冠宗室防垂拱永昌已后天下有鷰啄【集作喙非】之谮【集作謡】七庙支庻不絶若线公正志蒙难危行全德贞厉二十年以俟道长中兴后乃筮仕由朝邑县尉凡七徙官至尚书祠部郎中以大府司【集作上】佐授潞州司马用【集作因】考绩彰闻防为青州刺史于时海岱贡篚衣履天下俗尚夸侈吏务豪奢【集作夺】公以德礼示法度以诛赏禁滛怠宣明教化餙行尊师【集作餙行帅先】使刺绣倚市者悉反耕织于是贪者防善者劝海濵之俗变至邹鲁按察使户部郎中宋遥以状闻玺书褒异迁公于【集作于】常州赐一子出身常之吏民望公风声其苛诡【集作竒衺】僣滥者觧印绶自去比及下车无为而人和复以髙第擢拜徐州刺史先是嵗比大旱【集作歉】人流者什五六公条奏逋逃之名削去其版然后节用务本薄征缓刑以来之嵗则大穰人不患寡浮堕【集作游】自占者至数千万优诏嘉美【集作叹】赐帛二百疋宗天寳【二字集作后】元年改宋州为睢阳郡命公为太守淮湖漕挽刀布辐辏万商射利奸之所由聚也公谓非胜之艰安之惟艰故峻其侵渔之令其并容之仁吏或不防不恪不惠不迪纠之诘之必诚必信诚信不欺故狱市不扰狱市不扰故【集无此五字】闾里【集作井】辑睦由是饮公纯固之德者如馁者得哺寒者得纩有司方将计课以闻天不惠于宋乃崇降厉疾三年春赐告归洛阳是嵗十二月丙午薨春秋六十有四宗室凄欷士友共悲【集作失图】宋徐之人辍舂相言明年某月迁宅兆于京兆见子原先茔礼也公雅善属辞有集二十巻晩节好【集作住】禅味耽道论尝传道德上下经五千言为之训觧以究防防其为政贞方防静明达端懿严不残直不讦清不矫时善不狥名交友推诚好恶中节博见强志亲仁爱士居俭【集作险】用晦遭时利往行藏之机与道屈伸未始以去就宠辱系于懐【三字集作渎其出处】而夀位未极其量也故休祐复集于后昆夫人某县太君广平程氏生元子曰涵以忠文孝让仪刑玊室天子谓可内司九法外镇百城大厯七年夏五月由尚书兵部侍郎为御史大夫苏州刺史廵省江左迈德贻训之所及也夫人沛国武氏以继室生仲子汘季子【集作汘弟】浓皆卿【集作公】材而不幸早亡【集作世】某年月日朝廷建推恩之令追赠公秘书监大夫之孝达于祖祢也及尝忝礼官之属知王族【集作侯】之庙祧昭穆与功烈德善故受命于【集作于】大夫酌而为志着之乐石以代烝彝云敦叙九族圣风所始公生德门运叶麟趾王曰叔父髙阳才子纉乃祖服以【集作似】续介祉底绩三署旧章孔修赤舄彤幨牧彼四州明照奸讹仁覆隠忧神罔时怨民斯缉【集作辑】柔民之不幸公夀不永王曰彼天匪憗俾屏仁浃鳏寡道在彛鼎臧孙有后遗烈焕炳
　　殿中监张公神道碑
　　公讳九臯其先范阳人也昔轩辕少子以弧受氏别封于张留侯以五代相韩安世以七叶荣汉特生间气钟美大贤余庆遗芳袭于令嗣矣晋末以永嘉南渡迁于江表皇朝以因官乐土家于曲江髙祖守礼隋钟离郡涂山令【唐宰相世系表作丞】曽祖君政皇朝韶州别驾祖胄皇朝越州剡县令烈考愈皇朝太常卿广州都督皆世济明德不陨令名公特禀中和诞生淳懿恭惟色养孝自因心早嵗丁太常府君忧孺慕衘哀栾棘无怙毁能达礼志若成人及日月外除而顾复就养思致逮亲之禄方求筮仕之阶籯金不珍琢玉成器殖学以明道修身以践言弱冠孝防登科始鸿渐也岭南按察尚书裴伷先幕府求贤轺车问俗以公后进之秀籍以从车表授海丰郡司户水变贪泉珠还合浦时所称也其后五溪阻兵郡蛮聚畧帝命按察使裴伷先讨焉以公有罇爼之谋韬钤之用奏授南康郡赣县令于是坐其帷幄置以戎车公武能宣威文可化俗军兴倚办供亿无留前宣慰使梁勋奏公清白有闻后宣慰使竹承构奏公户口増益其称尤异褒进上闻特加朝散大夫迁巴陵郡别驾初丞相曲江公则公之元昆自始安郡太守兼五府按察使以为越井殊方广江剽俗懐柔之寄实在腹心奏公俱行可为内举遂授南康郡别驾季弟九章亦为桂阳郡长史太夫人在堂赐告归宁承欢伏腊白华共展于晨夕衣锦时入于乡闾棣萼美于诗人德星聚于陈氏代所稀也无何丁于内艰柴毁防防勺饮不纳至性闻于州里孝感达于神明白雀驯狎于倚庐黄犬号随于行哭表其意也服阕除殿中丞又迁尚书职方郎中起草含香停车待漏位髙象职在弥纶及曲江公翊賛庙谋盐梅鼎实讲德论道求贤审官以职量通明与闻其议故能致君尧舜克济忠贞公之佐也及元昆出牧荆镇公亦随贬外防遂歴安康淮安彭城睢阳四郡守所莅之邦必闻其政作人父母为国循良于是瑞鹊成巢嘉禾合颖祥乌素翟而狎至焉考绩议能诏书褒异遂迁襄阳郡太守兼山南东道采访处置使以聮率之权授以澄清之任化行江汉惠及黎民进封南康县开国男赏有功也属南夷不袭西蜀骚动掎角之势连于岭隅以公有经畧之才委公以干城之任乃除南海太守兼五府节度经畧采访处置等使摄御史中丞赐紫金鱼袋天书盈箧廐马在庭恩华宠光旁午道路公召募敢勇缮治楼船绥懐逺人安辑犷俗或指劒山之路或出铜柱之乡以廻舶运粮省泛舟之役以于【一作子】来授甲寛土著之人寄重务殷用省功倍天子嘉之特赐银青光禄大夫兼手诏益封开国伯食邑七百户旌其能也且五府之人一都之防地包山洞境濶海壖异域殊乡往来辐凑金贝惟错齿革实繁虽言语不通而贽币交致公禁其豪夺招彼贸迁逺人如归饮其信矣秩满迁殿中监皇舆尽饰玉食惟精六尚委能一心主办服御器用必信必诚勤劳不遑积忧成痗以天寳十四载四月二十日疾亟薨于西京常乐里之私第春秋六十有六呜呼哀哉哲人其萎邦国殄矣皇上哀悼赗赠盈门给递还乡首丘归本遂赠广陵郡大都督府长史礼仪哀制延素握髪可谓饰终以明年葬于始兴郡洪义里武陵原夫人农谭氏襄阳郡夫人国子博士知几之子克训母仪用光阃则粤以永泰三年薨南康郡次以大厯四年合祔焉礼也嗣子十一人长曰捷【唐宰相世系表作撩】前端州刺史次曰权【世系表作擢】前右金吾卫兵曹叅军次曰防试大理司直康州刺史次曰柷【世系表作抗】检校户部郎中兼御史中丞赐紫金鱼袋朔方邠宁节度行军司马次曰杆【世系表作捍】前文生皆王之荩臣国之多士令德之后必大其门公尝与季弟同泛沧溟舳舻艅艎凡数百軰忽惊飚震发骇浪山连当呀呷之时谓汨没同尽为猿为鹤曷可保焉而中宵还风漂泊孤屿迟明相视各在津亭同役之人仅有存者则知商丘蹈信入之而不伤吕梁履忠防之而莫惴恺悌君子福履绥之宜其克享永年亦既逢吉且公之立身可谓尽美居丧致哀称其孝也入幕决胜称其才也列在藩翰则德化之政闻授之斧钺则式遏之功着佐元昆则润色王业睦诸季则致美闺门至于推挽忠良揄扬俊乂力行不怠时议髙之夫死生有涯古今同尽殁而不朽君子韪之昕忝迹儒林尝读旧史览贤人之事业知盛德之在焉敢扬休声以志贞石铭曰
　　轩辕锡羡百代蕃昌弧得姓受邑于张五代相韩七貂居汉平子数术茂先翊賛诞钟余庆克享大名爰至我公天姿挺生率礼立身依仁从政学该百氏官逾三命再登幕府四列藩条威行节制化洽讴謡作牧襄阳受兵南越江汉底定要荒胥悦死生有命修短靡长礼赠殊秩魂归故乡松槚成列丘陵无改夏日冬夜精灵斯在
　　少府监胡公神道碑　　　　韩　愈
　　少府监胡公者讳珦字润博年七十九以官卒明年八【集作七】月十四日【集无此三字】葬京兆奉先【一有县字】夫人天水赵氏祔焉其子逞乃廵遇述迁造与公婿广文博士吴郡张籍以公之族出【集有处文二字】行治歴官夀年为书使人自京师南走八千里至闽南两越之界上请为公铭刻之墓碑于潮州刺史韩愈曰胡姓本出安定后徙清河【集叠清河二字】于今为宗城属贝州大父讳秀武后时以文材徴为麟防正字父宰臣用进士卒官平阳冀氏令赠潭州大都督公早孤能自劝【蜀本作勤】学立节槩非其身力不以衣食凡一试进士二即吏部选皆以文章占上第出【集作乐注作所】为俭勤自刻削不干人以矫时及为富平尉一府称其断决建中四年侍郎赵賛为度支使荐公为监察御史主餽给渭桥以东军洗手奉职不以一钱假人贼平有司覈考郡吏多坐【集有贬字】死独公以清苦能检餙无漏失迁河南仓曹【蜀本作督】魏公贾耽以节镇郑滑以公佐观察事检校尚书工部员外郎以刚直龃龉不阿忤权贵除献陵令居陵下七年市置田宅务种树为业【集有以字】自给教授子弟贞元十一年吏部大选以公考选人艺学以劳迁奉先令以治办【集作辩】迁尚书膳部郎中改坊州刺史州经乱无孔子庙公至则命筑宫造祭器率博士生【集作徒字】讲读以时如法以祠人吏聚观叹息迁舒州刺史州嵗大熟麦一茎数穗闾里歌舞之考功以闻迁尚书驾部郎中数以公事犯尚书李巽巽时主盐鐡事富骄恃势以语丞【集作宰】相由是退公为鳯翔少尹巽死迁少大理【集注一有改少詹事四字】元和十二年朝廷为【集作以】公年老能自祗力事职不懈可嘉拜少府监兼知内中尚明年以【集有病字】卒公始以进士孤身旅长安致官九卿为大家七子皆有学守女嫁名人年几八十坚悍不衰事可传载可谓成德铭曰
　　朅朅胡公既果以【集注作而】方挟艺射科每发如望人求于人我已为之自始讫终不降色辞因官立事随有可载发迹餽军【集作运】遭谗府界去居陵下为吏为隠坊舒之政于兹有叹【杭本作靳】守官驾部名升以屈跻于少府甚宜秩物不配其有君子耻之少府古卿公优止之刻文碑石以显公行维公【集作彼】后人无怠嗣庆
　　司农卿刘公神道碑　　　　苏　颋
　　君子之质则有文也君子之备则有武也蕴其材而正直是与行其道而刚柔迭用经【一作门立】德所以不回称诗为之立礼【一作孔硕】硕大之教【四字一作故能】闻于四海【一作国】人爵之美【阙】于百代受天之和【疑作祐】不其然欤公讳某字某彭城人也皇矣汉祖出自唐尧【一作帝】始则豢龙为事终而断蛇着符非卯金而勿王书之甲令有盘石而命第布在方册于昭庆灵诞发休绪有隋之接统也我曽祖讳某仕至晋州刺史左卫大将军普安郡公我大父讳某仕至蔚州刺史袭普安郡公皇运之纂图也我先君讳某仕至江王友上柱国袭普安公追赠陈州刺史者制连五之教以乂其邦揽韬钤之英以和其众从师友之训以崇其术复公侯之业以载其名匪我先人保之孰能后嗣逹者公即陈之【集作州】府君之元子也纯防浩素直专静宻外象威仪内含光耀弗诵于非圣弗言于非法虽迹系芜室而心游坦涂始有逺大之誉矣弱冠修文明经髙第觧褐赵王文学金门之賔就以强学瑇席之士来而好问迁荆州司户叅军转汾州孝义益州晋元【二唐书地理志作原】之二令养能于掾吏大机未发从政于宰君中孚是用三人为师之地更成乎魏美四子讲德之乡益变乎夷俗以殊绩迁左【一作右】卫长史佐其戎昭钦若军令属永淳之嵗元元亏稔命公泛舟之役穷于恒【一作海】岱委公开仓之利济于幽燕是宁邦本繄頼家给还擢拜朝散大夫迁原州都督府司马仍统郡牧事西至崆峒之隅北经都卢之峡其人好武赓歌作咏彼乘有駜雅颂成章豫博之连谋也虽七国之胜【一作福】兵锋惮于甚鋭而九州之雄地势当其悬隔拜公为齐州长史以镇之难平转沂鄜二州诸军事二州刺史令以条察风以化迁愿冠者载穆其容赢锄者罔矜其色连课第一迁将作监【监字一作少匠】寻加银青光禄大夫司仆卿惟匠有卿考百工之最惟仆有正称六官之长盖任能之选矣大圣天后崇清庙而尊祖建明堂而配帝作城洫而量土圭图山川而铸金鼎缩板以载之置筵以度之三旬以成之百物以备之独任于公不厥防非而稽其礼省而精其事则曷能臻于此乎戎羯之纵也易之梯冲颇亡其楼堞魏之桑梓尤固于藩篱令公驰传检校魏州刺史以威之冦平召之犹领本职复加将作大匠长安东幸洛阳拜公为右卫将军司农卿转右金吾大将军副京师留守出综金革比上台之礼者四入司帑藏分洪范之政者一转呜呼【三字疑】以盛其义逋僦以清其绪由是采鄼侯之典因营宫室奏齐人之言即廽舆驾至则兼领右【一作左】羽林军节愍之举兵也谗臣构东朝之隙上将膺北门之重难无茍免谋无茍合君则有命若将援【一作授】于鼔旗士咸有约不可犯其介胄已而特授镇军大将军封舒国公食邑三千户实封三百户赐以金帯衣物重拜司农卿赏厥诚也公以休咎由人动者悔之始盛衰自我息者机之先故在物害盈谦而受福及引年辞事老而得礼于是乞骸骨抗章疏者至于再三【一作于再于三】朝廷嘉而遂之矣【四字一作之】门列行马室悬安车逺寓于汜右【一作石】近持于越寳闲心用晦物有自亲啓足归全神无所祷享年七十有七以景龙三年太嵗癸酉十二月十五日薨于长安光德里之私第天子辍朝以咨悼都人罢肆以伤恻齐之丧婴郑之亡产无以过也乃追赠持节都督兖州诸军事兖州刺史降使吊祭赐锦衾襚服官给丧事京官六品一人监防太常考行諡曰贞夫忠者期于尽命孝者贵于立身义者厚于利物信者多于庇人犹五材行而不可阙五味足而不可废则安夷险保明哲太社于是乎锡其风太常于是乎旌其事练识而言罔毁誉避荣而交非谄黩以温良恭俭之德知进退存亡之机然后指青门之路美贤于防广登洪波之防长立【一作泣】于周舍于公得之矣粤某年月日葬于某所礼也美哉汉宫敞承明在其北秦岭连属太白拒其南思上都之冠盖望先茔之碑表此又臣子之不忘也其孤卫尉少卿曰茂道羣纪为俦荀何【句疑】是则二世之业代仍其位三年之制丧过乎哀以为有初有终畴庸之道斯逺匪雕匪刻补【一作称是】代之图盖寡荒惟授旐菲也披文乃作铭曰炎汉之灵兮纂尧之德粤若介弟受封南国为侯为王休有其光四牡弈弈赤芾金舄降尔遐福兮邦之仁人昭尔懿行兮朝之荩臣我有忠烈兮以为之寳我有荣华兮何适非道躬清明兮翔廖廓佩金紫兮富圭爵日冉冉兮亟回薄嵗峥嵘兮其摇落吾将追于祖防兮噫何为而葬霍龙山趾兮鳯城端青霭深兮白露漙混羣物以共尽兮揭之丰碑之是刋
　　故朝议大夫中王府司马上柱国赠太常卿韦
　　公神道碑　　　　　　　独孤及
　　楚元王傅后五世长孺相汉始自鲁国徙家杜陵其后十六世孙景略仕魏为青州刺史青州生隋仓部侍郎南皮公瓉南皮公【集无公字】生三子皆才同时为郎长曰季武实居主爵次曰叔谐典司库部季曰叔谦歴吏部考功时人号为三列宿考功生而知人以司库员外郎为职方郎中自长孺至青州二丞相一侍中十一二千石自南皮至职方二叶五尚书郎【集有为字】世言官婚【集作婚官】者谓之郎官韦家楩柟瑶琨非崇山濬源不生故公侯卿大夫实钟德门事业名声与冠盖俱四牡龙旂之庆百代弥炽盛矣哉公讳缜字某职方之仲子也忠廉无邪温直好礼用诚明博厚祗若祖考之训虽颠沛不违仁非得之不茍求言足以成事济众行足以居易慎独乡举经行吏部登贤能科【集作校】授秘书省校书郎亲累免【集作徒】官再迁至亳州临涣县令寛信恺悌之政行乎千室朞年而颂声兴迁薛王府文学转秘书郎王宫图牒天禄典籍公皆以儒服叅焉艺文修而彛章叙歴佐濮徐仙三州清恪如一入为申王府司马以逹才居陪臣之列道以奉职安义以直已谏从政肃繄忠亮是頼掌邦典者谓王门之治可移于公卿方议登之三府防疾终于位是嵗开元十二年嵗在甲子冬十月二十二日春秋若干夫人河南元氏益州唐安县主簿知柔之女承先祖供祭祀之谓职慜【集作闵】勤劳劝以义之谓德荘敬恭顺婉娩柔惠【集作听从】之谓礼顾复劳瘁均养善训之谓慈夫人兼有焉某年月春秋若干卒某年月日合葬于某原呜呼才冝贵人冝夀世禄冝冨三者公夫人皆居其地不极【集作臻】其分乡党宗族以命不可説相吊焉唯明德必有后之言也信有若孟子幼成博见利器坚若金石【集作铿若金锡】天寳十年自尚书兵部出守汉中兼山南西道采访处置使移典河内人至于今颂之仲子防卿洛阳尉【尉字集作县丞】叔子防竒宋州楚丘县令季子幼章有贞干宻识恭寛而明前后八执宪而再起草自武【集作兵】部郎中持节其泗楚二州锡金印紫绶咨以屯田入【集无入字】赡军食如汉营平侯故事以言以立皆公之教训也寳应二年春三月以子为大夫故诏追赠公太常卿君子谓公之义方庆及其身而楚州之孝诚格于宗祏礼也犹以为与物【集作化】俱者人事不我期者丘陇虽大宗小宗可详诸姓氏之谱命官日时各存乎其【集无其字】屋壁之志若遗直与故事非金石刻则无以示后世也繇是楚州稽首于庙见托譔德垂懿万亿孝思罔极其词【集作铭】曰
　　肃肃乃祖翼商屏周揔郡【集作羣】邦兮退傅间生【疑】扶阳重侯德功【集作乃】降兮组虎符黼衣彤弓世相付兮百代纯嘏钟仁于公德乃【集作斯】懋兮为邦三年足民知方政之臧兮校文石渠观书鲁堂志自强兮三佐列郡曳裾游梁道未光兮已矣介福不充景行于嗟命兮一经之遗垂裕果盛哀荣并兮子子孙孙丕承忠敬荷余庆兮














　　文苑英华巻八百九十九
　　钦定四库全书
　　文苑英华卷九百　　　　宋　李昉等　编职官八【东宫官一】
　　周太子太保步陆逞碑一首
　　唐赠太子少保刘知柔碑一首
　　唐赠太子少保崔公碑一首
　　周太子太保步陆逞神道碑　庾　信
　　公讳逞字季明本姓陆吴郡【一有呉字】人也君子至止既绍虞賔鳯凰于飞实兴齐国南越使者觧汉帝之衣西陵将军覆吴王之盖曽祖载为宋王司马留镇闗中赫连之乱仗劒魏室黄河叅陵或亡追路乌江舣船更无归迹今为河南洛阳人也髙祖冠军将军营州刺史呉人有降附者悉领为别军自是官师拥铎更为吴越之兵君子习流别有楼船之阵父政骠骑大将军仪同三司恒州刺史中都献公太祖扶危济倾经纶夷阻报君之耻逺袭平原以髙平覇业所基委命留事闗中餽食非直荥阳之师河内供军岂但淇园之竹公秉照晋之灵降明神之德猛虎振槛七年不惊羝羊触藩九龄能对诸兄以公先君爱子称之曰仁推而袭封虽复季末大成之心守节【疑有阙误】既遭熏穴翻从压纽太祖初封函谷始合诸侯以公词令叅谋机宻故得戎政克宣师言无漏赐姓步陆孤氏委鹿辂而论都入鸿门而舞劒方之吹律绰有余荣出身羽林监轻车将军除尚书右丞官聨防计务殷平凖水衡贯朽常平粟红授使持节车骑大将军仪同三司増邑千户寻迁驾部中大夫领兵部中大夫领蕃部【疑误】东京鼎实先加邓隲之勲西晋官人多用山涛之啓岂若五王登朝必司賔主之礼六龙御辔定取鸾和之节御正以官触父名不拜防稽有王防之名其子不为太守博陵有王沉之封其児不为刺史迁骠骑大将军开府入掌纳言治司宗伯又为军司马軄居常伯勤问于南宫位管王言连官于北斗岂止郊天祀地龙门嶰谷之声賛鼔颁旗白露凉风之月闇夜有人饷罗数十匹公闭门不受行人干触具以闻奏朝野称之太尉杨震髙【疑作直】推故吏之金凉州张奂髙揖羌人之马清畏人知我无慙德齐国通和封人受使以公有出境之才见命张旜之礼既珠盘防血定楚国之连名首登坛反齐人之侵地是谓使乎固称光国乆【疑】辅公侯五陵钟鼎桐街柳市尘起风飞乃授京兆尹増邑通前一千六百户余官如故上林兵息兰池盗静不学王阳平生铸金之术未同张敞终日章防之逰家僮暮行还得遗钱于道并白絁十匹公访得其主即以还之见金于路指以示人得钱于道留持挂树方之今日异代同风俄迁司防治小司马重緫六军再操八柄考绩入于嵗成论功书之年表寻授冝州诸军事冝州刺史露冕观风停车待雨百城觧印惮朱穆之威千里相迎受王基之德曽未朞月被勅追还眷眷吏民不无河内之请依依故老实念黎阳之别少阳养德前星守器尊师让齿必俟贤能乃授太子太保方之刘寔道髙于大邦【疑作郡】譬以山涛荣深于小辇本有消渴之疾常饵金石自理旧疾防増奄捐馆舍茂陵之下不留封禅之书校尉之营惟余服食之器呜呼哀哉春秋四十有七建德二年五月十一日也天子以大臣之丧躬辍聴讼东朝以师傅之尊亲临攅祭诏赠某官【本传作赠大将军】諡某公礼也以今三年正月十日葬于京兆之髙阳原夫人郁乆闾西遇王姬爱敬肃恭言容令淑有闻箴爨无废纮綖爰在盛年先从大夜今节妇开坟松栢已拱季孙成寝丘陵始同况复图画贤妃【一作姻】方在甘泉之室瘗埋才子即用髙阳之原公仪表外明风神内照器量深沉阶基不测事君惟忠事亲惟孝言为世范行为士则留连坟索怊怅文词霜府録于尚书天官緫于司防出入匡賛常带数軄身具六腰恒四绶陈平宻谋既非天子所见荀彧上防又非诸侯所闻其为郡也惟取赤土封书其为州也唯以青盐换粟留家则千树无资遗子则一经而已嫡子操至性过礼纯孝不遗坟前之树染泪者先枯庭际之禽闻悲者则下铭曰
　　山连日观水枕滇机富春沙起开阳柱飞大夫屈节将军振威南越受吏西陵觧围昔我烈祖垂翅秦中白马无路乌江不通笛吟乡里琴哀土风营州恒州拥旄世载壮节旃衿人雄闗塞直河穿赵平云临代生谓立功没为留爱降兹岳渎诞此贞明祥符云气庆合星精宫惟定防殿柱书名忠泉暗漏孝笋寒生世属殷周时逢楚汉天下三分鸿沟一半以我明略来叅匡賛日乃再中天成两旦递叅三事歴副六卿天师【一作司】光宅地载谟明春官定礼夏官治兵防言黙识温树无名谦恭周宻言行无乖忠公兕殪隂德虵埋军国纷总部领瑱堦【一作偕】马不入廐金不入懐具瞻惟德髙山惟仰甲观初登龙楼初上东国桓荣西京踈广年龄俄顷风电相摧铭旌两没池桞双廽防防子在【一作御】疚衔哀身彰野火心惧天雷日月其除荣终哀始马归司书还太史歴对天星坟连地市山势接飞松形盖起德音无絶平原忽矣
　　唐赠太子少保刘知柔神道碑
　　李　邕
　　邕闻古之常铨今之大寳或借地因势或经德自身或经【疑】乐国工或词学时秀或贵盛终吉或等祀老成或广孝闻家或纳忠刑国有一于是则百斯庆书于牍大其闻矧乃揔集髙曽备致昆弟悉数以周称同原而合流息女择于贤夫子训于良冶首止光宠出入震耀若此表里者矣府君姓刘氏讳知柔字某彭城人也其先府君母弟银青光禄大夫左常侍崇文舘学士修国史子按史谍推之楚孝王嚣之后粤若伯豫谈经景瑜志学令言頴迈王乔名理回仁之抚绥内使之节义是以嗣前人食旧德鼔簧史传柱石邦家其来逺矣髙祖魏骠骑大将军北州刺史祎府君諡曰懿曽祖齐散骑常侍文林舘学士岷府君祖朝散大夫陈留县长邃【唐宰相世系作隋留县长务本】府君考宋州司马赠徐州刺史藏器府君莫不都长忠方简质贞亮业行优絶政理殊尤府君稚节一成立年博逹典学为海懿文为林镇重为山幽静为谷清淡事约言遣理深谦常后身俭不逼下至若仪刑硕伟风神散逸立若尸祭坐若肃賔认金不争阙马引罪公庭絶于私议虚室造于门逺遗之观【一作覩】物则【一作得】名顔子之闻一知十无以过也甞以为权略多舋皦察不详和令乃私静胜而言【一作立】立【一作言】莫神怨行莫人诛固能陈无兵火无变夺物性延集福根然后至精啓纯全德居厚崇化务俗树德垂声可也识者以为张华茂才荀彧逺略虽曰王佐则无天年今府君二者兼之一言得矣观艺知巧覩叶知秋吉禄大来夀考休佑吾无间然矣逮计考甲科薄逰异迹宅忧殆防有命从师辞爵庐坟受锡表阙党锢光复佐职难【疑作艰】贞歴荆府司马史氏详矣自皇运啓圣清途授德典国胄司人曹拜司业兼侍读渐也府君雅伏忠公固拒权宠耻或趋贵哲不易方出荆府长史复户部徙同宋二州扬益二府一淮南廉察再山东廵抚加银青光禄大夫进爵彭城侯大府有四公居其三要辖有三公提其两冡卿有九公自属国二年尚书有六公以司空十载分爵有五公当侯伯之荣居守有一公兼宗祏之寄廵使有十公兼东土之俗疑辅有三公首储宫之傅至于仁以养之义以行之慎宪以恤人辟土以祈谷制曰黄覇之奉法循理锡以髙车郭贺之惠化仁明加其冕服至于发贮赈施书板赋财已【一作以字】击单于且平水土制曰出膺贤守则郡国循良入侯名臣则衣冠凖的俾迁荣于北斗冝作范于南宫夫如是有足以论道经邦助天开化増河海之渥泽近日月之景光府君止足发衷辞满得地终让八座还忌三旌圣上録德序功养老懐旧就成頥摄【一作妾】留连间矌制曰乃建储贰聿求賔客允兹懋官惟尔崇德府君固乞骸骨退守田园息【疑作恩一作思】命如第尚给全禄呜呼日有昃嵗有除泽藏山风振海矧伊人也矧伊人也春秋七十有五以开元十一年六月十五日遇疾薨于东都康俗里之私第皇情震悼追褒荐及制曰簮缨旧德桢干通才清以立身俭而率下出入三署绸缪两宫曽不憖遗奄然防逝言念遗老恻悼于懐冝宠赠章式旌泉壤可赠太子少保物二百叚米粟各二百石日官供幔幕手力等太常考行諡曰文以某年月日葬于河南府缑氏县景文山原礼也府君昔在平日深戒厚葬祖载服用子壻黄门侍郎宗子暠所营奉祀子某官某等追惟先志临穴长号谨以焚之殆无遗者尚曰史册者扬乎名碑版者纪于迹今愿杼哀敬却樵苏发颂声彰末嗣邕曰唯唯敢不十一千百焉其词曰
　　汉起沛楚封徐代【一作氏】则九庆实余惟英秀阅【一作粤】卓荦防文史张礼乐谏而尊道而胜集百禄延周称贵自取【阙】可荣弟紫绂壻黄门始孝思后忠烈歴中外偹名节嵗弥长声更扬隐属国老文昌懐逺图忌太盛谢人爵委天命月有亏日有昃皇恩动物情恻猗孝子奉惟【疑作遗】训服用薄哀荣顺布史简继碑石名教开幽明激唐赠太子太师崔公神道碑　李　华
　　礼之中庸曰父为士子为大夫葬以士祭以大夫是礼也于国为恩于人为孝朝廷赠赵公之先人故晋州司法叅军赠清河太守三至太子少师褒少师之德扬赵公之孝国之恩也书之洪范曰是训是行以近天子之光赵公奉若少师之训为国股肱翊大君之明可谓忠矣传曰有明德者必昌于后世后必有逹人故叔梁纥有子曰文宣王陈仲弓有孙曰司空羣积德于身以垂厥后犹洪河广大于涓流太山峻极于丘陵蕴百行惟少师宣六德惟赵公父慈子孝移孝于忠盛矣哉维烈山氏以稼穑代畋渔伯夷以秩礼谐神人太公以大勲平祸乱季子以让德辞社稷崔氏其后也有魏名臣琰防至宋度支郎中赠冀州刺史元孙陨身成名兴起百代生魏吏部尚书左仆射贞烈公亮六为吏部郎三为吏部尚书再为大中正连部二千石一为大将军歴侍中太常光禄大夫男为部官女为九嫔与伯父之子仆射休首出羣姓为海内甲门孙曰肇师以令望为中书侍郎以才辩为聘梁使中书孙讳道淹北齐安州防管椽生少师之祖讳方骞皇朝万年主簿临洺子临洺子生少师烈考讳贞固皇朝武功主簿赠吏部尚书娶赵郡李氏新定之子髙都之侄中外之甲光标士林少师讳景晊清河东武城人也三嵗丁太夫人忧十二居武功艰号哭无时隣里辍相终制读书嵗不践阈一览数纸终身不忘年十七与亲兄晙一举明经同年擢第二十三【一作三十二】调补梁州南郑县尉以能政闻转蜀州晋原县尉以清白器干为按察使倪若水表荐大理评事以亲累贬利州葭萌丞歴梓州盐亭丞晋州司法叅军公风度详雅器宇方深有道者悦之而不厌不仁者惮之而迁善蘧瑗在卫卫多君子子贱居鲁鲁有贤人若至聼词必察临事能断吏不忍欺人不敢犯刺史齐景胄洎州长举公清明中正差充支使毕构代齐假为判官开元三年终于官舍春秋四十权庴于邙山元庙西北原公之逝也宗族叹曰孝可以动神祗而不夀僚友叹曰仁可以师天下而不贵闻者叹曰清可以激贪俗而不昌命矣天乎盛德不【疑作必】兴冝其【疑作有】后也夫人荥阳郑氏皇朝兵部郎中卫州刺史升之子吏部侍郎平章事愔之女弟以德范仪少师以才明训赵公天寳十二年享龄六十九终于京兆崇贤里殡于长安南杜陵原有一子二女神龙中申明旧诏着之甲令以五姓婚媾冠冕天下物恶太盛禁相为姻陇西李寳之六子太原王琼之四子荥阳郑温之三子范阳卢子迁之四子卢辅之六子公之八代祖元孙之二子博陵崔懿之八子赵郡李楷之四子士望四十四人之后同防明诏斯可谓美宗族人物而表冠冕矣在周则邵单为公族妫嬴为上国西京窦傅之贵东汉袁杨之盛魏【一作晋】以荀陈为德门南朝以王谢为髙望方之于公川谷江海也嗣子图以文学早知名射防上第官歴防省寻拜蜀郡长史兼御史中丞加节度使时安禄山起幽朔连防潼闗赍表腰金恳迎宗省表垂泣召宰相谓曰世乱识忠良今见之矣除中书侍郎益州长史节度等如故及乘舆至蜀朝廷羽仪如京之制终古难之肃宗幸彭原将复天下以劒南无事不假此人诏赴行在咨以缔构扈从还宫日月并照宗获申圣慈肃宗获申圣孝鄼侯功大博陵赏尊【一作髙】诏曰一匡天下大庇生人迁特进中书令集贤殿大学士修国史封赵国公昔成王以曲阜命周公王曰叔父亲亲也以营丘命太公王曰叔舅贤贤也惟肃宗亦以赵国锡崔公今上以少师赠先公三代之极教也后转太子少师兼御史大夫东京留守寻为工部尚书扬州长史浙江东西二道观察使吏部尚书知省事余如故又转尚书右仆射四年某月日筮叶吉奉少师荥阳夫人之丧合祔于东京河南邙山之某原礼也世传清白子孝臣忠山东士大夫以五姓婚姻为第一朝廷衣冠以尚书端揆为贵士惟公兼之清河崔氏至赵公三代仆射可谓尽善矣太山羊衜世传清德北海范毓儿无常亲揔此二者为公家法华学放史氏敢播风烈焉昔孔悝铭鼎备举前代史克颂鲁独美僖公用以诞敷先人照示后代在礼然也今兹在颂书国家之孝理列圣君之得人崔氏之世绪少师之懿范赵公之孝思士正祖德末【一作未是】为不朽崔氏之门为不朽矣若终【疑】者华安得不颂之其文曰周之上公譲为大夫秦之司徒家于冀都伯从清河德绪繁多仕至扬州出将封侯惟德惟器魏之中尉降及元魏羣从并贵才如尚书德如评事古之廷评伏念惟刑我闻德声继佐葭萌安道和俗化行三蜀彼汾之曲片言折狱清风人穆升闻辇毂苇辙蒲帷公行不归哲人其萎后贤用防荥阳夫人柔明佐君嫁有嘉闻首代馨芬高阳才子唐虞多士克先赵公大雅爰起有子如是可谓孝矣崇原既平伊洛攸清永安厥灵万有斯年子孙以宁
  </div>
  <div class="pagination">
   <a href="文苑英华_page602.html">
    上一页
   </a>
   <span>
    ...
   </span>
   <a href="文苑英华_page598.html">
    598
   </a>
   <a href="文苑英华_page599.html">
    599
   </a>
   <a href="文苑英华_page600.html">
    600
   </a>
   <a href="文苑英华_page601.html">
    601
   </a>
   <a href="文苑英华_page602.html">
    602
   </a>
   <span class="current-page">
    603
   </span>
   <a href="文苑英华_page604.html">
    604
   </a>
   <a href="文苑英华_page605.html">
    605
   </a>
   <a href="文苑英华_page606.html">
    606
   </a>
   <a href="文苑英华_page607.html">
    607
   </a>
   <a href="文苑英华_page608.html">
    608
   </a>
   <span>
    ...
   </span>
   <a href="文苑英华_page604.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
