<!DOCTYPE html>
<html>
<head>
    <meta charset="UTF-8">
    <title>文苑英华 - 第 621 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 621 页/共 634 页</h1>
    <div class="content">　　周安昌公夫人郑氏墓志铭　　前　人
　　夫人讳某荥阳阳武人也周宣王之母弟俾侯于郑郑庄公之重世卿士于周以国为族自兹而始祖琼太常恭侯父穆司空贞公西京赋诗奉常参栢梁之宴东都言防司空为武卫【一作　武后汉王梁传赤伏符曰王梁主卫作武武水神名司空水土官也】之官籍连帝谱既同盘石门称通德无废儒林夫人礼义闺门端庄令淑采采芣苢萋萋葛覃及乎作配君子言事舅姑下气怡声承巾奉箒亲戚惟礼闺门以睦保定二年册拜荥阳郡君序戚升荣从夫有秩岂惟立义【一作德】之妇邑以延乡有礼之妻封之石窌大将军沈犀二江夫人闻猿三峡明月灵闗之阻秋风蜀道之难掩以瑶华先从春露天和十八年五月二十日薨于成都春秋三十六年诏赠安昌国夫人礼也即以其年十一月十六日归葬于咸阳之白起原遂使山回反壤先封节妇之陵日入虞渊实掩贤姬之墓呜呼哀哉乃为铭曰
　　天河开国分畿置政地有十城人居九命畴昔之邑今兹成姓识履传风参舆留庆三星在户百两言归防恭内政荣曜中闱承姑奉盥训子停机桑园蚕绩锦室鸾飞珩璜节步藻火文衣巴水幽咽猿鸣防絶月落珠伤春枯桂折赵琴长辞秦箫永别贞姬掩隧节女封坟洛滨无月荆台失云鸟悲伤听松声怆闻千年遂古百代余芬
　　周大将军陇东郡公侯莫陈君夫人窦氏墓志铭
　　夫人讳某扶风平陵人也章武开国名髙外戚之右安丰入朝位在功臣之上祖以孝昌之始主诺淮阳父以正光之初褰帷海岱夫人生于礼义之门宗于箴诫之德防恭惟礼令淑惟仪及乎百两言归三星在户箴盥【礼记作管】始事条枚是则有子从政犹无逸豫之心有夫出征自识山陵之兆大统十六年册授永安郡君妇以夫尊亲由子贵朝章家庆【一作承家之庆】兼而有之保定二年改授陇国夫人车服礼数袿褵典则有美河鲂足光彤史既而风霜所及【一作厉】灰琯遂侵与善何言至于大渐天和六年四月七日薨春秋六十有六即以其年十月十日迁于咸阳万年【一作石安堂唐书地理志咸阳无石安县而此巻元氏志文云咸阳石安原】县之杜原山形起伏既符白鹤之祥地势风烟乃合青乌之气铭曰
　　观津世族平陵豪姓四侯登仕三君从政白狼建功丹蛇袭庆汉之广矣先闻淑令君子朝端贤才家政簪珥以礼轩车以命让果成亷推珠止竞百年超忽千金莫恃室谢贤夫庭辞贵子归鞌辍露采蘩废祀室委眠蚕衣留画雉【一作元衣苗雉非】云垂下泽日掩髙舂空帷旧馆虚幕新封山回广栁路没深松游魂几变大人何从
　　周冠军公夫人乌石兰氏墓志铭
　　前　人
　　夫人讳某乐陵人也晋司徒乐陵公苞后子孙就封因即家焉扶风旧城犹存鉄市河南故墅尚余金谷或寓燕陲仍仕代郡祖行代郡尹父魏司空兰陵郡公司空佐命魏朝少傅丞疑周室并为大族俱防赐姓秦晋匹也是曰通家夫人年十七归于宇文氏淑令端庄含章贞吉箴盥【礼记作管】惟仪闺闱已正某年除金乡郡君某年改授冠军国夫人四德小君宜其家室三事内主翻辞赞务以保定五年四月遘疾甍时年四十有四即以其年某月日归于京兆之某原人世风烟山川超忽陵波青麦傥逢贞女之坟陇首白杨或表贤姬之墓乃为铭曰
　　三星丽天五岳镇地礼有其秩人居其位燕赵多奇山川雄气挺兹令淑惟此含章玉生庭照兰开室香邢姨褧服宋子河鲂百两言归九仪从聘褕狄七彩轩车六命鼎室辞亲槐庭赞政世为阅水人成大梦回帐山门移灯泉洞金枣长含银蚕永送香填栢椁路闭松城悲鸾独影雄剑孤鸣留连赵琴凄怆秦笙
　　周太傅郑国公夫人郑氏墓志铭
　　前　人
　　夫人讳某荥阳开封县逺里人也七子赋诗足光賔客三卿从政实静诸侯骖乗则晋后停舆来朝则汉君识履华胄蝉聫无虚史籍祖那秦州别驾父茂伯抚军将军凉州刺史伯阳县侯夫人令淑早闻芝兰独茂既容既德言告言归悌实温清恭惟箴盥【礼记作管】太傅弼谐周室股肱攸寄夫人辅佐君子勤劳是司琴瑟既友条枚无伐故得用之邦国成之孝敬某年月日封郑国夫人褕狄既加纮綖是务夫人【疑衍】有安世之贵躬服浣濯子有文伯之尊无忘机杼表里惟安闺门且正医门有疾药对无征天和三年三月二十日薨于长安之石安原世子某兄弟并朂慈训咸遵母仪霜露深悲寒泉增恸铭曰
　　居德圃田当官教府置骑宾来开黉学聚福履家室贤才踵武棠棣之华螽斯之羽人伦七德风化二南采采芣苢萋萋葛覃节行声玉副加【一作笄】珈篸【一作副珈加】栁园秉杼桑津浴蚕春秋超忽零落无【一作非】时家亡淑女国丧贤姬香坟永送舞鹤长辞山深月闇风急松悲千年开闭将验灵
　　后魏骠骑将军荆州刺史贺拔夫人元氏墓志铭
　　在河之洲闻君子之配德言采其蕨【一作薄言采蕨】见夫人之有礼用之风化人伦厚焉夫人讳安字大罗河南洛阳人也祖某京兆康【或改作尹非】王父昭骠骑大将军开府仪同三司録尚书司州牧汝阳郡王跗萼雄图堦基霸迹公卿之室将相维国维家夫人能修法度无思犯礼恭俭节用忧在进贤大统五年封安乐公主归于贺拔氏时年十三思事忧勤化成妇德彤管载晖棠棣早茂及乎讴歌有归褕狄降等辅佐君子犹安其室周天和元年乃封章武郡君霜露不居风烟飘忽遘疾累旬奄捐馆舎以周天和四年二月二十六日薨于长安万年里春秋五十有二诏赠顿丘国夫人礼也即以其年三月二十日归葬于咸阳之石安原既异乗鸾翻然永去虽非舞鹤即掩泉门欲志佳城乃为铭曰
　　逖矣雄谋悠哉霸辙九服潜运三川中竭卿相连镳贤才舞【疑】絶琬琰令淑施衿结褵方之棠棣譬以螽斯既全妇徳还称母仪游【疑作逝】水滔滔危途冉冉问药无对蒸丹无验狄服空陈弦机虚掩郭门路转哀挽途穷陇深结雾松髙聚风春兰秋菊唯始唯终
　　周大都督阳林伯长孙瑕夫人罗氏墓志铭
　　前　人
　　夫人讳某恒州代郡太平县人祖某父协周大将军南阳郡公夫人资于事亲躬奉训诫教于宗室足闻诗礼及乎言归肃恭如事苹藻维敬纮綖是勤内位克谐中闺以睦年龄不竞霜露先侵更延无寿【疑】之杯遂阙长生之枕以周天和四年二月八日薨于长安之洪固乡时年二十有三其年某月日葬于万年县之寿里山非宋国翻为节女之陵地异荆台遂有贤妃之墓铭曰毕狼建国灵武开都地接天柱山临寳符人资义烈世袭雄图葛覃维萋棠棣早盛既安淑德爰从配命四教宣三星克正霜凋桂苑风落芝田三从阙性五福伤年归安永絶言告长捐凄切郊野纡回隰原风惨云愁松悲露泣朗月空嗟伤神何及
　　周仪同松滋公拓跋竞夫人尉迟氏墓志铭
　　前　人
　　夫人讳某河南洛阳人也祖父太师柱国公魏室丧乱经纶夷阻周朝建国匡翊揖让图牒帝系即有内外之亲分裂山河仍为舅甥之国夫人容范端庄仪型淑令六义观德南风有夫人之诗八卦成形东方有少女之位外傅习言公宫教业箴盥【礼记作管】线纩佩悦茝兰年十有二出适仪同拓跋竞衣其翟服既得宗妇之仪乗其鱼轩还从列国之礼摽梅三实无阙其时夭桃九华能修其政某年某月册拜回洛县君母金明公主魏文帝长女春则帝女采桑秋则王姬筑馆夫人出入主家遨游戚里濯龙园苑长门宫殿既而膏腴美疢【一作疾】华茂伤年沈痼牀帐蒸离寒暑三世之术无乏【一作迨】于医门百草之本途【疑】穷于药性建德三年五月七日亡春秋三十昔西河女子值九节之菖蒲东海妇人得三山之芝草无由再遇悲矣如何即以其年十一月十五日葬于京兆之北陵原筮告辰丘陵啔奠西临织女之庙南望湘妃之坟呜呼哀哉乃为铭曰
　　父曰帝师母曰王姬车服不系江汉无思是生令淑观礼敦诗声超宋子德茂邢姨继世盛德思贤克举奠鴈迎门儒【一作襦是】苹实俎奉盥如事移茵即序春氷浴蚕秋机秉杼帝乡近亲帝城近臣濯龙亲戚平阳主人金波回月玉树临春弄玉鳯凰昌容紫草自此千年无人得道舜华荣曜飘零何早渭水北原平陵故园才通谷口即望寒门吁嗟此地去矣归魂孟冬十月长松九年亲宾掩泪凄怆何言
　　周骠骑大将军开府仪同三司冠军伯柴烈李夫人墓志铭
　　夫人讳某陇西狄道人也周有柱史夫子以之犹【一作见】龙汉有将军宛城以之输马复有西入上书仍为秦国之相东向问计即是韩王之师父宜使持节大将军南北二华州刺史顺阳郡公魏武皇帝之长舅也禳侯魏冉居咸阳之宫曲阳王根借明光之殿语其贵戚差足拟伦论其退谦彼多惭德夫人幼而聪敏早闻令淑彤【一作箴】管有美贤才见称弄其纸笔惧失诸兄之意剪其龆龄【二字疑】畏伤王母之心年十有一出适骠骑大将军开府仪同柴烈烈以上将颁朔【一作领胡】中台受任军国忠勤规模繁总夫人辅佐君子言容匡赞增曜三星钦明四德授巾沃盥有谨于事姑防织停机无忘于训子保定二年册授大夏县君既以夫尊又云子贵乃迁顺阳改郡君夫人之邑或用乡名小君之号多从夫秩典册光临足称荣宠本有风气之疾频年赠动略多枕卧飞之散遣疾无征画龙之符留年不验以今建徳四年三月日甍于馆舎春秋四十九即以其年八月日葬于长安之洪渎原神光离合尚在河湄云气徘徊犹归楼下呜呼哀哉乃为铭曰
　　上书秦相立功汉将陇水分流秦川遥望秋陆俗勇金行地壮广武军中安平河上妻者齐也谓嫁曰归三星夜照百两朝飞褕狄有典容礼无违台庭等秩【一作列】侯【一作秩】服同衣子奉母仪夫闻家政七族承和九闺连庆纷悦恭肃温清孝敬杼秉秋成蚕随春令年华未落电影先过徒飡日气空饮天河星凋玉井月捐金波虞渊落日薤露哀歌寂寞虚奠荒凉象设幽陇封重泉蚁结秋色凄怆松声防絶百年何几归于此别




　　文苑英华巻九百六十三
　　钦定四库全书
　　文苑英华巻九百六十四　宋　李昉等　编妇人二
　　彭城公夫人尔朱氏墓志一首
　　东平夫人李氏墓志一首
　　李参军妻张氏墓志一首
　　馆陶郭公姬薛氏墓志一首
　　高明府妻宇文氏墓志一首
　　崔主簿妻刘氏墓志一首
　　节慜太子妃杨氏墓志一首
　　彭城公夫人尔朱氏墓志铭　庾　信
　　夫人尔朱氏河南洛阳人也若夫隂山表里冲北斗之机衡瀚海弥纶直西街之毕昴四时衔火烛龙开照地之光六月搏风大鹏运垂天之翼由是奄有京县遂荒中土车书礼乐三王之损益可知将相公侯百代之山河不殒祖敞隋仪同三司金紫光禄大夫岐同金申信临徐七州总管兵【集作藩】部尚书金【集作边】城郡开国公天列尚书之星地标光禄之塞出身万里知吕岱之元勲専命一方识刘之重寄父休最隋左千牛备身朝散大夫齐王府司马袭封爵金【集作边】城公大夫称伐诸侯胙土淮仙致雨仍攀桂树之山楚客临风更入芙蓉之水夫人玉台贞气金河仙【集作灵】液蔡中之女子早听色丝谢太傅之闺门先丽则彭城公发源殷伯承家汉相山川气候彰白武于臯陶象纬休征下苍龙于曼倩三星照夜伫稽鸣鴈之期七日秉秋坐荐飞皇之兆夫人年甫十八遂归于我巫山南眺逢暮雨于瑶姬华岳西临降明星于玉女动合诗礼言成轨则晨昏展敬事极于移天苹藻挈诚义申于中馈女郎砧石响明月而思秋风织妇【集作女】机牀聴寒蛩而催络纬用曹大家之明训执宋伯姬之贞节加以心依八觉理防三空游智刃于檀林泛仙舟于法海几神独照防言象而无施空有兼忘束筌蹄而不用人生天地寿非金石银台窃药想奔月而何年金殿【一作玉釡集作金釡】煎香思反魂而无日以某年月日终于平康【集作原】里之私第越上元三年十月二十日合葬于城南之毕原礼也齐侯寝侧杜氏阶前对文王之毕原用周公之合葬偃松千古长无寡鹤之悲文梓百寻还见双鸳之集其铭曰
　　合葬非古周公所存死生千载棺椁双魂野旷风急天寒日昏烟霾杳嶂雾失遥村纪黄绢之碑表对青松之墓门
　　伯母东平郡夫人李氏墓志铭　前　人
　　夫人姓李氏陇西狄道人也自凉武昭王以后一门三公为四海着族国史家谍详之矣祖充颖后周大将军消州刺史流江郡公考明皇朝上仪同【阙】济三州刺史成纪县男出入三朝剖符分竹秦陇河济之地人到于今称之天下士大夫知与不知莫不想望其风采夫人生而纯深防而恭敬长而敦睦成而和惠年及初防甫归于我执箕箒奉舅姑人不间于其娣姒妾媵之言闺门之内穆如也故宗党推其令问乡闾以为美谈东平公守清白之基逢太平之日辟命交至声闻于天制【集作诏】征尚书郎迁御史中丞出为棣曹恒常四州刺史夫人辅佐君子聿修内政平旦纚防则有君臣之严沃馈食则有父子之敬报友而行则有兄弟之道受期必诫则有朋友之信其妇徳也如此歴职中外声名籍甚和其琴瑟正其邦家者夫人与有力焉盖尝喟然而言曰古者卿之内子为大带命妇成祭服社而献功可不朂哉可不朂哉由是服澣濯之衣躬纺绩之事筐筥锜釡之器所以执其劳苹蘩蕴藻之菜所以明其德非夫博文达礼贞婉听从者孰能与于此乎及公乞骸告老退归初服夫人年逾耳顺视听不衰每献嵗发春日南长至羣从子弟称觞上夀者动至数十百【集无此字】未尝不劝【一作欢】言善诱借以温顔侃侃焉訚訚焉有孟母之风焉有敬姜之诲焉维永淳元年秋八月旁死魄寝疾弥留终于华隂之望仙里享年八十有一冬十一月一日景辰迁窆于永丰乡之平原从先兆也东平公抚存懐旧用痛悼于厥心逺近咸集宗亲毕防生荣死哀其此之谓矣是日也皇太子监守长安炯忝为詹事司直不获就展【集作展哀】丧次陪奉灵輀敢荐李颙之文庶同潘岳之诔呜呼哀哉乃为铭曰
　　髙岳之上浮云翔兮函谷之外真气兮建功北漠讨西羌兮受封南郑家素昌兮于赫祖考为龙光兮牧州典郡佩银黄兮降生淑质秉祯祥兮苕华菊茂兰若芳兮我有懿德如珪璋兮求之卜筮鸣鳯凰兮君子至止玉环锵兮室家好合琴瑟张兮执其麻枲供衣裳兮羞其馈食澄酒浆兮诸姑伯娣穆温良兮姨姒叔妹欢未央兮公之出门牧守四方兮夫人之化德洋洋兮公之告老返维桑兮闺门之内道弥彰兮正月上日南至长兮子孙欢庆各称觞兮宋公【集作云】孟母鲁季姜兮匪怒伊教由旧章兮方期高举登紫房兮谁谓不宜【集作防黙】掩堂兮肃肃松槚郁成行兮沈沈厚夕【集作穸】终不旸兮
　　袁州参军李府君妻张氏墓志铭
　　陈子昂
　　夫人讳某清河郡东武城人【集有也字】昔轩辕矢崇威畏其神者三百年得其姓者十四族金貂七叶汉天子之忠臣鼎足三公晋武皇之名相孤卿玉帛世有其庸曾祖某北齐大常卿徐兖二州刺史天人之礼位掌于秩宗侯伯之尊宠优于露冕祖某隋汾隂寿春阳城三县令袭公侯之瑞屈铜墨之班士元非百里之才太丘有三台之望父某唐户部侍郎复亳建三州刺史尚书北斗始赞于南宫方岳专城终荣于独坐夫人即刺史【集作使君】之第若干女也禀柔成性蕴粹含章承礼训于公宫【集作庭】习威仪于壸则夫其窈窕之秀燕婉【集作婉娈又作婉】之姿贞节峻于寒松韶仪丽于温玉铅华不御饰环佩之容浣濯是衣勤黼黻之彩自作嫔于君子主中馈于家人三千之礼不违九十之仪无慝至乃恭于奉上顺于接下仁孝以承宗祀慈惠以睦闺门则雍雍跄跄必由其道矣呜呼府君不造遘此闵凶中年不淑【集作图】早世而殒青松摧折哀防女萝之心丹节【集作桂】孤高终守栢舟之誓而府君食先人之徳无厚生之财夫人徇黔娄之贞阙丹台之产孀居永日【一本作嵗】蓬首终年处贫素而弥坚保幽芳而不昧始府君之逝有四子焉少遭罔极之哀未奉过庭之训夫人保持名教终始礼经既朂之以义方又申之以逺大皆能率由慈训克荷家【集作嘉】声箕裘之业载隆燕翼之谋不陨非夫淑明贤徳【集作懿】圣善温良崇妇道之深规母仪之至范孰能昭宣令闻若此【集作斯】之盛哉彼苍不忱殱我眉寿春秋若干载初元年月日遘疾终于洛州某里之私第呜呼哀哉夫人令仪有穆惠问无喧敦雅志于诗书婉娩【集作嫺】情于琴瑟若乃姆师酒食之仪女工纂组之繁莫不总制清衷宣懿则茂苹蘩之雅韵【集作训】叶沼沚之芳猷虽古称敬姜诗云淑女论容比徳殆无以过秾华不居松扄永閟嗣子某等悲摧栾棘思结寒泉永惟同穴之仪仰遵归祔之典以大周天授三【集作二】年二月日朔祔于【集作于】袁州府君之旧茔礼也合葬非古奉周公之仪墓而为坟宗仲尼之训呜呼鸳鸯之树泣于松楸鼓吹之山缅然于丘陇原陵何代铭志无文有哀黄鸟之诗遂勒青乌之兆铭曰
　　诗云淑女君子好逑【集作求非】懿哉令徳嘉仪聿修温容玉映峻节松楸妙心彤史洁志猷昭宣壸则惠穆苹洲共伯早逝贞姜独留焭居蓬首哀深栢舟彼苍不愸此夜长幽懐南风之吹棘相【集作想】北山以同丘青春兮白日独昭昭以悠悠
　　馆陶郭公姬薛氏墓志铭　　前　人
　　姬人姓薛氏东明国王金氏之也昔金王有爱子别食于薛因为姓焉世不【集无此字】与金氏为姻其髙曾皆金王贵臣大人也父承【集作永】冲有唐高宗时与金仁【旴本作仙】问归国帝畴厥庸拜左武卫将军姬人防有玉色发于秾华若彩云朝升微月宵映也故家人美之少号仙【集作人字】子闻嬴台有孔雀鳯凰之事瑶情悦之年十五大将军薨遂剪发出家将【川本无将字】学金仙之道而见寳手菩萨靓【集作静】心六年青莲不至乃谣曰化云心兮思淑贞洞寂灭兮不见人瑶草芳兮思氛氲【集作芬蒀】将奈何兮青春遂返初服而归我郭公郭公豪荡而好奇者也杂佩以迎之寳琴【集作瑟】以友之其相得如青鸟翡翠之婉娈矣华繁絶【集作艳】歇乐极哀【集作悲】来以长寿二年太岁癸巳二月十七日遇疾卒【三字集作遇暴疾而卒】于通泉县之官舎呜呼哀哉郭公怳然犹若未亡也寳珠以含之锦衾而举之故园【集作国是】途遥言归未迨留殡于县之惠普寺之南园不亡贞也铭曰
　　高丘之白云兮愿一见之何期哀淑人之永逝灭【集作感】绀园之春时愿作青鸟长比翼魂魄来兮【集作归来】游故园陈州苑丘县令髙府君夫人河南宇文氏墓志
　　铭　　　　　　　　　　前　人
　　夫人讳某河南郡人也昔吾君夏后氏之子霸有幽都皇运北兴鼎国【旴本作图】南起开寳符而帝天下抚璿玑而主中国则后周之受命武帝之云孙夫人四代祖也曾祖某失周子之封亡山阳之国虽在【集作存】天子之已是【集作类】咸阳布衣植徳早夭祖某隋朝官资至【集无此二字】沣州沣阳县令父某龙州司法皆承家席宠世有令名夫人贲秾华袭繁祉崇徽蕙穆秀色苕荣自于防年有令仪也十四适于髙府君夫其温慈惠和忠信肃穆【集作信肃修穆】行有法度动有礼经严恪以理家人僴【集作】瑟以和君子则以【集作巳】含乎光大矣若乃宗庙哀敬仁孝也娣姒祗和谦顺也蠲洁酒食妇仪也黼黻黄女工也此四徳而务六亲鞶帨以文之杂佩以发之猗可以作范母仪昭宣壸则矣至于训子以睦教女以顺爱下以慈与人以让外以赞府君之徳内以光中馈之政皆日闻其进不见其退也呜呼仁而不寿生而【集作也】永终永淳元年某月遇疾终于【集作于】苑丘县之官舎时年二十七呜呼哀哉髙府君寻以公【集无此字】事罢职山茔未卜旌旐来归府君思北海之魂留东园而殡日月遂往九嵗于兹府君乃【集作方】崇树先茔增封旧域以大【集无此字】周天授三【集作二是】年太岁辛夘二月癸夘启殡于【集作于】东园迁祔于洛州某原礼也哀哉夫人雅有髙行终而不忘以为厚非礼也是以珠玉不饰塼瓦是藏髙府君聿遵其志率以薄于戏非古之明德淑女金玉其光孰可【集无此字】以跻之吾忝门闾之宾覩其家道矣雍穆懿铄实有清风故叙之而未充德也铭曰
　　夭夭桃李有花兮灼灼淑人宜家兮修睦妇道不哗兮窈窕嫔仪孔嘉兮何荣采之方茂兮而云落兮吁嗟【集作而云亡兮咨嗟】
　　司属主簿博陵崔讷妻刘氏墓志铭
　　张　説
　　夫人刘氏其先彭城人也隋毗陵郡通守字【集无此字】予将之曾孙唐滁州刺史徳祖之孙汾阳【集作州】刺史延嗣之女子【集作也】昔武子处秦厥初命【集作令】氏元王国楚是为昌族盛徳之门龙骥接彩世禄之胄虎聨华夫人璇室载兰蕙林层秀喈喈黄鸟艳艳清月【集作明】明诗説礼【集作闻诗闻礼】窃比诸生茂行渊心实称士母【集作女是】及鳯飞启繇夫妇尽琴瑟之和鸡鸣咸纚舅姑移桥【集作乔】梓之敬友爱洽乎姒媦任恤周乎姻戚岂惟礼备澄羃工深机杼固以能循法度宜其室家矣年若干以大定元年七月某日寝寐【集作疾】而卒粤二十九日某辰假于某里夫国丧贤嫔家亡淑媛母氏垂白殒【集作殡】奋所懐稚子始孩剪【集作翦】焉无恃【集作倚】呜呼天道辅仁人道与顺眷兹七徳不遐三寿何哉报应之理岂神食所【集作其】言脩短之期将事归于命外姻毕萃累叹不足夫人即吾姨也今薄譔素履永刋幽石国史之外有美存焉其铭曰崔实齐胄刘亦汉宗崇其显媾望乃偶【集作偶族】双阃闱是穆馈奠斯恭贞歌浮汉孝室洄【集作洞】江珪璋其节桃李其容宜享偕老胡宁鞠凶朝槿飞陌春萝坠松夫伤子慕去此何从百岁之后魂兮合封
　　节慜太子妃杨氏墓志　　　前　人
　　开元十有七【集作五】年二月癸未中宗节慜太子妃杨氏薨于京师太平里第之内寝越五月景申诏葬于新丰之细栁原黄陵不从古之道也呜呼哀哉妃氏之先代居河华赤泉启国清白传家东都之公胄西晋之后族髙祖士达隋开府纳言天授中以孝明髙后【集作氏非】之父追封郑王赠太尉曾祖缄隋符玺郎抗节王充朝廷旌载【集作圣朝旌义】赠灵州刺史祖全节左内率赠魏州刺史考知庆千牛豹韬二将军若夫轩冕王官同许史之繁汉婚姻帝室比姜姞之宜周是故二华降灵五河飞誉拜玉册于文庙俪金玺于青宫入参视膳之仪出友元真之乐礼陪玺馆祭服始于北郊诗赞鹊巢王化终于南国岂知言【集作谏】违鬭水神往邙【集作郎】山七日之望不归千秋之言何及于是视身知苦幽探白马之偈觉心等空坐证青莲之叶乆以桥【集作乔】木无怙栢舟早誓棣华【集作萼】先落圣善相依防门正家称未亡而全礼高堂终养不胜哀而遂絶此又礼外之礼孝中之孝者也初上在东宫时妃有女弟选为良媛生忠王卜者曰不宜养爰自襁褓命妃举字【集作之】及开元正位良媛为嫔而卒妃之视忠王也隠儭之训诲之竭从母之仁慈倍犹子之珍爱忠王之托妃也敬爱焉听顺焉生尽因心之乐没过如母之慼且夫慈懋鞠育孝思顾复仁叶恩亲爱备恭睦成天下之百行致生人之五福斯盖皇极之端国风之首者矣湖阳王当小宗之祭【集无此二字非】元妃之丧故丧挟两【集作二】孤而祭殷二国何必鼓吹山上遥传慈母之名石阙庙中独立少姨之像史官承诏勒铭沈碧词曰
　　太华北足长河东肘总粹隂灵妃徳储后呜美玉佩烱光金钮贵嫔长姨宠王从母永诀上賔死孝哀亲顾怀孺子忍别天人昔贞万国今抚百神泉灯我夜宫树他春陵【集作陆非】麦秀兮渐渐陇月生兮纎纎霸岸【集作灞】去兮无还日青门絶兮不【集作无】可曕石兽澁【集作古】兮緑苔黏宿草残兮白露霑园寝闭兮脂粉腻不知何人兮开镜奁













　　文苑英华巻九百六十四
　　钦定四库全书
　　文苑英华巻九百六十五　宋　李昉等　编妇人三
　　荥阳郑夫人墓志一首
　　燕郡夫人李氏墓志一首
　　上邽县君李氏墓志一首
　　邓国夫人墓志一首　李氏张夫人墓志一首张氏女墓志一首　　凉王妃张氏墓志一首赠婕妤董氏墓志一首
　　荥阳夫人郑氏墓志铭　　　张　説
　　夫人讳某字某荥阳开封郑氏之女也【集无也字】有唐银青光禄大夫行少詹事博陵侯【集作曰博陵】崔氏之妻中大夫中书舎人湜之母也高祖述祖【集无此字】北齐吏部尚书太子太保荣阳平【集无平字】简公曾祖武叔北齐洛州刺史中牟公祖道援【集作授】隋宋城令父世基故吉阳令故左仆射安吉公杜淹太夫人之外王父也夫人家世徳门母氏鼎胄衣冠礼乐耳目所征号之诸生实为女士先夫人以崔出泰【集作太】岳之郑祖周王之穆长源修麓北濬聨宗【集作崇】故夫人年十有七归于我氏尽敬爱以安舅姑致友穆【集作睦通周】以谐娣姒【集作姒娣】性寛恕尚素雅文而不奢约而不陋故邑号光启象服是宜博陵侯更事两朝多歴官序居必大理去有遗爱虽毳衣善聴得非鸡鸣之弼乎舎人及三弟长安尉泌蓝田尉液左千牛涤咸有当代之名立【集作主】无过之地滋液徳教【集作教训】琢磨礼范虽趋庭善禀得非闱【集作防是】门之诲乎夫乐得好逑关雎义也鞠成众子鸤鸠仁也采苹采藻修礼度也如山如河有徳容也妇礼既成内则用贞母仪乃行家道以宁于是春秋髙矣雅好真谛厌斁禅味减撤珍华被服慈衣捐斥【集作弃】文綉总斯羣懿式是六姻故以嗣徽先姑垂裕来史诗所谓邦之媛也夫人有焉皇天难忱不享偕老年六十四神龙元年十一月九日遘疾终于洛阳之遵化里其明年二【集作三】月某日塟于富平县之某原君侯伤神诸子衔恤寘铭幽竁用存终古其词曰
　　东惟詹府西望纶闱吾夫鹗瞵吾子鹓飞青绶赤茀鱼轩翟衣桥梓灌墓堂堂荣辉如何不淑奄永泉扉漠漠夜容容白日百岁之后同乎此室
　　右豹韬卫大将军赠益州大都督汝阳公独孤公燕郡夫人李氏墓志铭　　前　人
　　夫人讳某字某故代州东治府右果毅都尉幽州高士李感之女也本姓张居于清河郡大父悊【集作誓非】官至安东大都防长史与太宗有故赐姓李氏仕歴州司马始家蓟城是则帝宠旧臣乃命王族官平朔野因为郡人伟哉孝友清白之仁基金钩石印之灵庆【集作兆】必将光大别族【集作业】繁衍淑女彩黛粉敷焜燿华若斯之盛也夫人防而韶异长而婉穆金声玉泽蕣荣兰茂传贤庄姜诗美仲氏无以尚也初汝阳公夫人元氏生一男四女而卒继室以夫人封诸燕郡王元生【集无生字】立及长孙杨氏二女秉螽斯宜尔之徳着鸤鸠均养之仁色无偏和心无殊厚闺庭之内邕邕如也虽邑中五服之家门下三年【集作千】之客莫能察其异焉永宁里先人之旧庐也有通渠转池巨石嵚嵰喷险【集作隂】淙灂洄潭沈沈殊声异状而为形胜游衍之处者十四五前夫人之孙苏氏之妇弱【集有冠字非】岁嬉而堕焉举家环流惮莫能救夫人投身赴水或沈或浮乆之提挈仅免其行已也实多此类府君更郎将中郎将各一将军大军将几四前后领左右羽林二军禁营青海鸭緑二道总管天子元老白首兵栏腹心爪牙朝无与二外受雕戈文马之赏【集作赉】内委金玑寳贝【集作玉】之饰将军既颁于部曲夫人亦散于宗姻可谓贵而好礼富而能惠者已及君子晨歌夫人昼哭丧有过戚【集作感慕】制无越礼其后法吏苛礼【集作滥】余子逺迁穷荒一诀倚闾【集作门】三岁炎山瘴海曷云其来施珍玩以奉佛彻滋味以奉道精意入防明神与直中兴昌厯无废旧勲先公茂乎饬终爱子荣乎起滞天步方泰家屯适夷宜享南山之寿奄顿西泉之驾神龙元年十二月二十二日寝疾终于洛阳之徳懋里春秋若干国坠邦媛宗【集作家】倾母仪孤孝孙哀哀栾棘有诏防曰独孤某妻亡还京日宜给灵舆并递悼旧褒徳【集作功】矜孤恤丧朝之大经者粤以明年十一月二十日卜葬于【集无于字】雍州之某原不从先茔古之道也夫计功伐勒鼎彛非妇人之事撰徳行存国史亦孝子之志乃爲铭曰
　　猗嗟昌兮月出之光如叶莫莫如华皇皇宜启燕郡作合汝阳尊之象服锦衣褧裳以慈行训曰仁之纲以命易难曰义之方妇有柔徳亦惟其常女之士行于何是【集作不】臧彼天苍苍胡降百殃舍我媚子捐其髙堂丘陇芒芒【集作茫茫】风生白杨象物皆尽徳音不忘
　　上邽县君李氏墓志　　　　　前　人【集无】
　　夫人太祖景皇帝之孙西平郡【一作原】王普定之女也赋灵隂徳资性柔嘉事舅姑尽其敬与娣姒致其睦茂行充乎内则懿声溢于外姻虽王家长自傅保而能谦光庶类降心细物手成朝祭之服躬揉酒食之品凢妇人之所能事而夫人莫不备焉府君朱绂之岁也于是乎始受封邑象服盈门鱼轩在路姬氏王者之后夫人帝室之亲夫贵妇荣于斯为盛及帷堂而哭有敬姜之礼择隣而处有孟母之教入闾俟信有诸妇之期出言成章有众女之诫受命不淑以某年月日卒于同州之私第以神龙元年十一月二十日合葬于万年县白鹿之旧茔有子愻殿中侍御史检身承家名为孝思我母氏感秦伯之诗祈于府君取周公之礼髣髴心迹志之幽石其铭曰
　　茫茫万姓朝宗于李婺星分极咸池派水后稷裔孙神贻女士动遵法度居观图史辅佐哲夫训成贤子宜崇徽号以享介祉髙堂奄空霜露方始俭用礼节非奢美镜下穸台衣缄泉笥垅烟不【一作长】散松风长起摘果人迷侵林兽死永言惟孝事亲终矣
　　邓国夫人墓志铭　　　　　　前　人
　　诗美庄姜传称孟母庶姬绵邈千载时有猗嗟邦媛柔明亶厚玉毁椟膏兰夭寿逺矣皇祖肇自宗伯灵基在晋华胄陵江尹兹西楚宅是南邦髙盖结辙圆冠比踪魏馆虚待周京长发父对雄风母膺姉【集作娣】月珠浦渎【集作黩】润玉林清越昆弟三人羽仪双阙家芳【集作芬】淑女国茂贤妃具瞻四徳旁通八徽步幛驰辨连环定机调弦鱼跃防杼鸳飞娲后【集作氏】创业轩宫多事髙行登闻大家入侍幽赞日月财成天地温室不传平城尽秘大君命我变礼防恩卫妻空誓息妫【集作妇】无言均养七子劬劳二门始赋樛木终歌采蘩多难启圣羣凶搆孽明【集作朋】家作仇胁权相灭临祸不惧忘生蹈节彼何人斯碎此贞烈气消日朗既安且平皇心震悼礼备哀荣启国加等复土陈兵外姻来唁中使临茔恭惟夫人宿精知【集作智】刃昭昭开士授之心印古无合遗言别坟栾栾孝子敢废前闻服不珍绣无腻薰室暗泉火松残陇【集作垅】云神合大化谁为小君
　　李氏张夫人墓志
　　临淄李伯鱼妻者范阳张氏女讳徳性孝悌柔婉能日诵数千言习礼明诗达音妙缋【集作】徳言容工盖出人也伯鱼天下善为文擢校书郎出为青州司功而卒夫人寡居无子以归宗焉长安二年四十有八倾逝于康俗里殡于永通门外景龙三年家疚居贫季弟君【集作説】鬻词取给冬十月安厝伯姉于万安山阳苍梧不从古之制也比望先陇【集作垅】西接抹【集作妺是】丘明灵其嘉永安此室衔哀叙志呜呼孔懐铭曰
　　送送【集作送我】伯姉万安之坟精灵何处为雨为云彼临淄兮千里望倐忽兮夫君
　　张氏女墓志　　　　　　　前　人
　　女郎名琰姓张氏洪同丞府君之少女也聪慧孝友蘨条须晢【集作□誓】能读史书善奏丝桐举族称【集无称字】珍之未【集无未字】成人而天命也圣厯中随仲昆【集有之字】任殒折【集无折字】于庆州归殡于蓝田别业景龙年属家艰季兄君【集作説】征黄门侍郎哀请不拜诏许终服家贫佣文以取资【集作给】冬十月获改【集无改字】女弟于万安山阳差池姉茔顾瞻尊阙不亡孝弟慰尔幽魂含酸属铭投笔气索辞【集作铭】曰
　　陟彼京兮痛同生兮奈何朝露在蕣荣兮共天地之大徳焉早落而无成兮
</div>
    <div class="pagination">
<a href="文苑英华_page620.html">上一页</a><span>...</span><a href="文苑英华_page616.html">616</a><a href="文苑英华_page617.html">617</a><a href="文苑英华_page618.html">618</a><a href="文苑英华_page619.html">619</a><a href="文苑英华_page620.html">620</a><span class="current-page">621</span><a href="文苑英华_page622.html">622</a><a href="文苑英华_page623.html">623</a><a href="文苑英华_page624.html">624</a><a href="文苑英华_page625.html">625</a><a href="文苑英华_page626.html">626</a><span>...</span><a href="文苑英华_page622.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
