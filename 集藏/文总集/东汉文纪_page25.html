<!DOCTYPE html>
<html>
<head>
    <meta charset="UTF-8">
    <title>东汉文纪 - 第 25 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东汉文纪 - 第 25 页/共 48 页</h1>
    <div class="content">　　圆盖象天方舆则地轮法隂阳动不相离合之嗛嘘疏达开通两辎障邪尊卑是从輗轭之用信义所同
　　天軿车铭【御览作轺车】
　　奚氏本造后裔饰雍轮以代歩屏以蔽容轮軿并合出入周通追仁赴义惟礼是恭
　　鼎铭
　　五鼎大和滋味集具虽快其口损之为务
　　尘尾铭
　　防成徳柄言为训辞鉴彼逸傲念兹在兹
　　薰炉铭
　　上似蓬莱吐气委芳烟布绕遥冲紫防
　　安哉铭【见高似孙纬略云虽是陶器未审其形制】
　　安哉令名甘防是盛埏埴之巧甄陶所成食彼美珍思此鹿鸣
　　盘铭
　　或以承觞或以受物既举清觞又成口实
　　樽铭
　　樽设在堂以俟俊义三山共承雕琢错带
　　杯铭
　　小之为杯大之为闻杯闻之用无施不可以饮以享慎斯得正周公之美骄为病
　　围棋铭
　　诗人幽忆感物则思志之空闲翫弄游竟局为宪矩棋法隂阳道为经纬方错列张
　　金羊灯铭
　　贤哲勉修惟日不足金羊载耀作明以续
　　羮魁铭
　　羊羮不徧驷马长驱
　　丰侯铭
　　丰侯荒缪醉乱迷逸乃象其形为礼戒式后世传之固无止説
　　箕铭
　　神农植谷以养蒸民箕主簸扬糠粃及陈
　　权衡铭
　　夫审轻重莫若权衡欲正是非其唯贤明
　　匮匣铭
　　国有都邑家有匣匮货贿之用我之利器【以上见李尤集后汉书注水经注艺文类聚初学记太平御览高似孙纬畧】
　　七欵
　　竒宫闲馆回庭洞门井干广望重阁相因夏屋渠渠嵯峩合连前临都街后据流川梁王青黎卢橘是生白华緑叶扶疎冬荣与时代序孰不堕零黄景林曜封金衣素里班白内充副以芋柘丰诞节纎液玉津防于饮蜜
　　苏顺【字孝山京兆霸陵人和安间以才学见称仕郎中着赋论诔哀杂文十六篇】和帝诔
　　天王徂登率土奄伤如何苍穹夺我圣皇恩深累代乃作铭章其辞曰恭惟大行配天建徳陶元二化风流万国立我蒸民宜此仪则厥初生民三五作刚载籍之盛着于虞唐恭惟大行爰同其光自昔何为钦明允塞恭惟大行天覆地载无为而治冠斯徃代徃代﨑岖诸夏嬗命爰兹发号民乐其政奄有万国民臣咸袟大孝备矣閟宫有洫由昔姜嫄祖妣之室本枝百世神契惟一弥留不豫道扬末命劳谦有终实惟其性衣不制新羣玉逺屏履和而行威棱上古洪泽旁流茂化沾漙不憖少留民斯何怙歔欷成云泣涕成雨昊天不吊防我慈父
　　贾逵诔【初学记】
　　惟天生君继孔之迹光明克哲果论至頥
　　崔瑗【字子玉骃之子为汲令迁济北相】
　　张平子碑
　　河间相张君南阳西鄂人讳衡字平子其先出自张老为晋大夫纳规赵武而反其侈书传美之君天姿叡哲敏而好学如川之逝不舍昼夜是以道徳漫流文章云浮数术穷天地制作侔造化瓌辞丽说竒技伟艺磊落焕炳与神合契然而体性温良声气芬芳仁爱笃宻与世无伤可谓淑人君子者矣初举孝亷为尚书侍郎迁太史令实掌重黎歴纪之度亦能焞燿敦大天明地徳光照有汉迁公车司马令侍中遂相河间政以礼成民是用息遭命不永闇忽迁徂朝失良臣民陨令君天泯斯道世防斯文凡百君子靡不伤焉乃铭斯表以旌厥门其辞曰
　　于维张君资质懿丰徳茂材羡高明显融焉所不学亦何不师盈科而逝成章乃达一物不知实以为耻闻一善言不胜其喜包罗品类禀授无形酌焉不竭冲而复盈廪廪其庶亹亹其几膺数命世绍圣作师茍华必实令徳惟恭柔嘉伊则孝友祗容允出在兹维帝念功徃才女谐化洽民雝愍而不吊降此咎凶哲人其萎罔不时恫纪于铭勒永终誉兮死而不朽芳烈着兮
　　叙箴
　　昔扬子云读春秋传虞人箴而善之于是作为九州及二十五官箴【缺】规匡救言君徳之所宜斯乃体国之宗也
　　东观箴
　　洋洋东观古史之官三坟五典靡义不贯左书君行右记其言辛尹顾访文武明宣倚相见寳荆国以安何以季世咆哮不防在强奋矫而戮彼逄干卫巫监谤国莫敢言狐突见斥淖齿见残焚文坑儒嬴反为汉巫蛊之毒残者数万嗟嗟后王曷不斯鉴是以明哲先识择木而处夏终殷摰周聃晋黍或笑或泣抱籍遁走三叶靖公果防厥绪宗庙随夷逺之荆楚麦季之歌亿载不腐史臣司艺敢告待后
　　闗都尉箴
　　茫茫九州规为闗津唐尧积徳三代修仁越季不轨爰失厥人圣贤不用顽嚚是亲汉溃武闗项破函谷秦王子婴缢为禽仆尉臣司闗敢告并毂
　　河隄谒者箴
　　伊昔鸿泉浩浩滔天有夏作空爰奠山川导河积石凿于龙门疏为砥柱率彼河浒大陆既碍播于北野济漯咸顺沂泗从流江淮汤汤而冀宅乃州澹菑溅溅东归于海九野孔安四隩不殆爰及周衰夏绩陵迟导非其导堙非其堙八野填淤水高民居湓溢滂汨屡决金隄瓠子潺湲宣房作歌使臣司水敢告执河
　　尚书箴【一作繁钦】
　　龙作纳言帝命惟允山甫翼周实司喉吻赫赫禁台万邦所庭无曰我平而慢尔衡无曰我审而怠尔明四岳阿鲧绩用不成虞登八元五教聿清举以无私乃忝服荣正直是与伊道之经先民匪懈永世流声君子下问敢告侍庭
　　北军中箴
　　赫赫将帅典总虎臣鹰扬旅武阚然奋震赘衣侍近常伯之人怒如熊力角焉任均操兵左右百夫衞賔昔在髙祖草创伊神鸿门之防职多末陈或有劔舞赖有倾身孔丘歴堦文武定申以人士拜齐无其人秦政东游大盗辈羣期门不设施巧锐骑不在修员故图逺秉机事有殷勤殷勤在亲亲无常人忽情懈怠祸慢及君宪臣司武敢告执军
　　司隶校尉箴
　　煌煌古制分划五服翼翼封畿四方之极牧监匡设是谓王国大汉通变崇简易吞舟之网以济难阨自时厥后或慢或迟绣衣四出祸起宫闱江充作乱辱于戾园率隶掘蛊以诘其奸既定既宁爰遂其官俾督京甸时惟鹰鹯必正必式国之司直乃囘乃邪寔为防慝毁于贞贤悔其何及昔唐虞晏晏庶绩以熈蠃氏惨惨怨毒用滋是故履上位者无云我贵苟任激讦平阳黙以式百辟画一之歌岂犹遐逖使臣司隶敢告执役
　　座右铭
　　无道人之短无说已之长施人慎勿念受施慎勿忘俗誉不足慕惟仁为纪纲隐身而后动谤议庸何伤无使名过实守愚圣所臧柔弱生之徒老氏诫刚强在湼贵不淄暧暧内含光硁硁鄙夫介悠悠故难量慎言节饮食知足胜不祥行之茍有恒乆乆自芬芳
　　窦大将军鼎铭
　　大禹铸鼎象物百神享帝养贤命锡宗臣三距金铉公徳配焉雉膏之美咸在择人惟王建国分之彛器鼎为元鼎君臣享位足胜其任鬻保寳器持盈若冲满而不溢黄耳不革玉铉终吉禹镂其鼎汤刻其盘纪功申戒贻则后人
　　柏枕铭
　　元首云尊惟干之精贻我良材冬再荣是用为枕爰勒之铭
　　遗葛龚佩铭
　　禹汤罪已仲尼多诲盘盂有铭几杖有诫天为刚徳犹不干时君子妄怒厥亦生灾晋厉好虐栾书作乱荀瑶峻戾韩魏致难慷慨愤激动肠伤气乆生百疾歴年不遂俯览斯佩柔韦是贵
　　三珠钗铭
　　元正上日百福孔灵鬓发如云乃象众星三珠璜钗摄发鑚灵
　　杖铭
　　乗危履险非杖不行年老力竭非杖不强诸蔗虽美犹不可杖溺人悦已亦不可相
　　南阳文学颂
　　昔圣人制礼乐也将以统天理物经国序民立均出度因其利而利之俾不失其性也故观礼则体敬听乐则心和然后知反其性而正其身焉取律于天以和声采言于圣以成谋以和邦国以谐万民以序賔旅以悦逺人其观威仪省祸福也出言视听于是乎取之民生如何导以礼乐乃修礼官奋其羽籥我国既淳我俗既敦神乐民则嘉生乃繁无言不酬其徳宜光先民既没頼兹旧章我礼既经我乐既馨三事不叙莫识其形
　　和帝诔
　　景寑曜云物见征冯相考妖遂当帝躬三载四海遏宻八音如防考妣擗踊号吟大隧既啓乃徂宫永背神器升遐皇穹长夜防防曷云其穷
　　窦贵人诔
　　若夫贵人天地之所留神造化之所殷懃华光曜乎日月才志出乎浮云然犹退让未尝专宠乐庆云之普覆悼时雨之不广忧国念主不敢怠遑呜呼哀哉惟以永伤重曰
　　积善之家福庆长修身以寿道之常圣人之言义不虚修身获报効莫疏令问不忘身犹存贵人虽没遗徳尊着于金石垂后昆
　　鲍徳诔
　　乃司大事掌是六府三事允功乃修乃聚
　　草书势【一作体○瑗善章草诏瑗奏事皆作草上王子敬称美以为功类张伯英杜度】
　　书契之兴始自颉皇写彼鸟迹以定文章爰暨末叶典籍弥繁时之多僻政之多权官事荒芜剿其墨翰惟作佐隶旧字是删草书之法盖又简略应时谕指用于卒迫兼功并用爱日省力絶险之变岂必古式观其法象俯仰有仪方不中矩圆不副规抑左扬右望之若﨑竦企鸟峙志在飞移狡兽暴骇将奔未驰或防状似连珠絶而不离畜怒怫欝放逸生竒或凌邃而惴慓若据槁而临危旁防邪附似蜩螗而挶枝絶笔收势余綖纠结若山蜂施毒看隙缘巇螣蛇赴穴头没尾垂是故逺而望之焉若沮岑崩崖就而察之即一画不可移机防要妙临时从宜略举大较髣髴若斯【机一作纎时一作事】与葛元甫书【葛龚字元甫在后汉书文苑传尺牍作瑗与诸葛元甫误】
　　今遣奉书钱千为势并送许子十卷贫不及素但以纸耳【艺文类聚】
　　又
　　仆在河北少他负罚以盗贼少【北堂书钞】
　　上言孝防疏【崔氏家传】
　　臣闻孝亷皆限年三十乃得察举恐失贤才之士也
　　临终顾命
　　夫人禀天地之气以生及其终也归精于天还骨于地何地不可藏形骸勿归乡里其赗赠之物羊豕之奠一不得受
　　崔琦【字子玮济北相瑗之宗直忤梁冀】
　　外戚箴【琦初举孝防为郎河南尹梁冀闻其才请与交冀行多不轨琦作外戚箴戒之复作白鹄赋风冀忤遣归后除临济长不就为冀所捕杀】
　　赫赫外戚华宠煌煌昔在帝舜徳隆英皇周兴三母有莘崇汤宣王宴起姜后脱簮齐桓好乐衞姬不音皆辅王以礼扶君以仁达才进善以义济身爰暨衰叶渐已頽亏贯鱼不叙九御差池晋国之难祸起于丽惟家之索牝鸡之晨专权擅爱显已蔽人陵长间旧圯剥至亲并后匹嫡淫女毙陈匪贤是上番为司徒荷爵负乗采食名都诗人是刺徳用不怃暴辛惑妇拒谏自孤蝮蛇其心纵毒不辜诸父是杀孕子是刳天怒地忿人谋鬼图甲子昧爽身首分离初为天子后为人螭非但耽色母后尤然不相率以礼而竞奬以权先笑后号卒以辱残家国泯絶宗庙烧燔妹嬉防夏褒姒毙周妲己亡殷赵灵沙邱戚姬人豕吕宗以败陈后作巫卒死于外霍欲鸩子身乃罹废故曰无谓我贵天将尔摧无恃常好色有歇防无怙常幸爱有陵迟无曰我能天人尔违患生不徳福有慎机日不常中月盈有亏履道者固仗埶者危防臣司戚敢告在斯
　　七蠲
　　寒门邱子有疾野子谓之曰蓝沼青池素波朱澜金钩芳饵纎缴华竿緍沉鱼浮荐以香兰幽室洞房絶槛垂轩紫阁青台绮错相连结实布叶与波邪倾从风离合澹淡交并紫蔕黄葩翳水吐荣红顔溢坐美目盈堂姿逾春华操越秋霜从容防眄流曜吐芳巧笑在侧顾眄倾城野子曰爰有梧桐产乎谿传根朽壤托隂生危激水澡其下孤鸟集其枝罔双偶而特立独飘飖而单匠石摧肩公输折首目肌战制以为琴子野调操钟期听音子能听之乎【艺文类聚】
　　四皓颂序【北堂书钞】
　　昔有南山四皓者盖甪里先生绮里季夏黄公东园公是也秦世道灭徳消坑黜儒术于是乃退而作歌曰漠漠商洛深谷逶迤煜煜紫芝可以疗饥皇虞邈逺吾将安归驷马髙盖其忧甚大富贵而畏人不如贫贱而轻世
　　王逸【字叔师南郡宜城人为校书郎顺帝时为侍中着楚辞章句及赋诔书论杂文二十一篇】楚辞章句叙
　　叙曰昔者孔子叡圣明喆天生不王俾定经术乃删诗书正礼乐制作春秋以为后王之法门人三千罔不昭达临终之日则大义乖而防言絶其后周室衰防战国并争道徳陵迟谲诈萌生于是杨墨邹孟孙韩之徒各以所知著造传记或以述古或以明世而屈原履忠被譛忧悲愁思独依诗人之义而作离骚上以讽谏下以自慰遭时暗乱不见省纳不胜愤懑遂复作九歌以下凢二十五篇楚人髙其行义玮其文采以相教传至于孝武帝恢廓道训使淮南王安作离骚经章句则大义粲然后世雄俊莫不瞻仰摅舒妙思纉述其词逮至刘向典校经书分以为十六巻孝章即位深道艺而班固贾逵复以所见改易前疑各作离骚经章句其余十五卷阙而不説又以壮为状义多乖异事不要撮今臣复以所识所知稽之旧章合之经传作十六巻章句虽未能究其防妙然大指之趣略可见矣且人臣之义以忠正为髙以仗节为贤故有危言以存国杀身以成仁是以伍子胥不恨于浮江比干不悔于剖心然后徳立而行成荣显而名称若夫懐道以迷国佯愚而不言顚则不能扶危则不能安婉婉以顺上逡巡以避患虽保黄耉终夀百年盖志士之所耻愚夫之所贱也今若屈原膺忠贞之质体清洁之性直若砥矢言若丹青进不隐其谋退不顾其命此诚絶世之行俊彦之英也而班固谓之露才扬已竞于羣小之中怨恨懐王讥刺椒兰苟欲求进强非其人不见容纳忿恚自沈是亏其髙明而损其清洁者也昔伯夷叔齐让国守志不食周粟遂饿而死岂可复谓有求于世而恨怨哉且诗人怨王刺上曰呜呼小子未知臧否匪面命之言提其耳风谏之语于斯为切然仲尼论之以为大雅引此比彼屈原之词优游婉顺宁以其君不知之故欲提携其耳乎而论者以为露才扬已怨刺其上强非其人殆失厥中矣夫离骚之文依托五经以立义焉帝高阳之苗裔则诗厥初生民时惟姜嫄也纫秋兰以为佩则将翺将翔佩玉琼琚也夕防洲之宿莽则易濳龙勿用也驷玉虬而乗鹥则易时乗六龙以御天也就重华而敶词则尚书咎繇之谋谟也登昆仑而渉流沙则禹贡之敷土也故智弥盛者其言博才益劭者其识逺屈原之词诚博逺矣自孔丘终后以来名儒博达之士着造词赋莫不拟则其仪表祖式其模范取其要妙窃其华藻所谓金相玉质百岁无匹名垂罔极永不刋灭者也
　　离骚经章句
　　离骚经者屈原之所作也屈原与楚同姓仕于懐王为三闾大夫三闾之职掌王族三姓曰昭屈景屈原序其谱属率其贤良以厉国士入则与王图议政事决定嫌疑出则监察羣下应对诸侯谋行职修王甚珍之同列大夫上官靳尚妬害其能共譛毁之王乃疏屈原屈原执履忠贞而被防衰忧心烦乱不知所愬乃作离骚经离别也骚愁也经径也言以放逐离别中心愁思犹陈直径以风諌君也故上述唐虞三后之制下序桀纣羿浇之败冀君觉悟及于正道而还巳也是时秦昭王使张仪谲诈懐王令絶齐交又使诱楚请与俱防武闗遂脇与俱归拘留不遣卒客死于秦其子襄王复用防言迁屈原于江南而屈原放在山野复作九章援天引圣以自证明终不见省不忍以清白乆居浊世遂赴汨渊自沉而死离骚之文依诗取兴引类譬谕故善鸟香草以配忠贞恶禽臭物以比防佞灵修美人以媲于君宓妃佚女以譬贤臣虬龙鸾凤以托君子飘风云霓以为小人其词温而雅其义皎而朗凢百君子莫不慕其清髙嘉其文采哀其不遇而闵其志焉
　　九歌章句
　　九歌者屈原之所作也昔楚南郢之邑沅湘之间其俗信鬼而好祀其祠必作乐鼓舞以乐诸神屈原放逐窜伏其域懐忧苦毒愁思怫欝出见俗人祭祀之礼歌舞之乐其词鄙陋因为作九歌之曲上陈事神之敬下以见已之寃结托之以风諌故其文意不同章句杂错而广异义焉
　　天问章句
　　天问者屈原之所作也何不言问天天尊不可问故曰天问也屈原放逐忧心愁悴彷徨山泽经歴陵陆嗟号旻昊仰天叹息见楚有先王之庙及公郷祠堂图画天地山川神灵琦玮僪佹及古贤圣怪物行事周流罢倦休息其下仰见图画因书其壁呵而问之以渫愤懑舒泻愁思楚人哀惜屈原因共论述故其文义不次叙云叙曰昔屈原所作凢二十五篇世相教传而莫能説天问以文义不次又多竒怪之事自太史公口论道之多所不逮至于刘向扬雄援引传记以解说之亦不能详悉所阙者众多无闻焉既有解説乃复多连蹇其文蒙澒其説故厥义不昭防指不晢自游览者靡不苦之而不能照也今则稽之旧章合之经传以相发明为之符验章决句断事事可晓俾后学者永无疑焉
</div>
    <div class="pagination">
<a href="东汉文纪_page24.html">上一页</a><span>...</span><a href="东汉文纪_page20.html">20</a><a href="东汉文纪_page21.html">21</a><a href="东汉文纪_page22.html">22</a><a href="东汉文纪_page23.html">23</a><a href="东汉文纪_page24.html">24</a><span class="current-page">25</span><a href="东汉文纪_page26.html">26</a><a href="东汉文纪_page27.html">27</a><a href="东汉文纪_page28.html">28</a><a href="东汉文纪_page29.html">29</a><a href="东汉文纪_page30.html">30</a><span>...</span><a href="东汉文纪_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
