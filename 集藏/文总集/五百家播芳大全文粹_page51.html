<!DOCTYPE html>
<html>
<head>
    <meta charset="UTF-8">
    <title>五百家播芳大全文粹 - 第 51 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五百家播芳大全文粹 - 第 51 页/共 129 页</h1>
    <div class="content">　　误恩起废猥假一麾妙语过襃宠逾十部荷意勤甚省躬缺如某者处世多竒与时寡合谏垣有玷每惟仁义以敬王册府无裨旋以语言而去国久自甘于闲散上曲记于衰迟荐更南纪之麾后寓西清之职虽由坱圠实借吹嘘伏惟某官气节凛然声华籍甚殊庭均逸尚鬰于壮圗要路陞华即膺于明制深怜踈拙曲借品题尺缄聊附于囬翔寸抱但増于揺曳
　　赴任与寄居簿启　　　　　　林岂尘
　　聊尔宦游昔所谓吏隐神仙之地何其多幸适然居贤者礼义之邦新奉有期私悰为快恭惟某官墙宇髙嶷波澜老成三年之鸣惊人一第而徒慁子鲸鱼可掣岂容防翡翠于苕兰鹰鹯不同未免栖鸾鳯于枳棘即傒乏封之召宜需戍之期某墨绶滥污青袍误着登堂问政固愿闻药石之言学道爱人庶无愧弦歌之戯其为欣抃曷罄敷陈
　　赴任经由与宋宰启　　　　　　髙子美
　　遡徳倾心跧伏阻瞻于芝宇之官假道驰驱将履于花封偿所愿焉此其时矣恭惟某官天材粹美地望清华宜致身于台阁之中尚折腰于州县之职牛刀游刅暂试剸裁龙剑埋光防防飞跃某业儒以老为吏甚踈丐藏拙于小邦多慙非防得见贤于大邑豫喜有虞风物方薰视履惟吉尚谨天和之育以符民望之勤
　　赴任与知县启
　　宣布教条花已繁于潘县奔趋戍役正熟于葵丘将指日以叅承輙遡风而依向仰通丈席敬布尺书恭惟判县中大敦大粹和髙明博逹曲逆见志于宰社太丘平心于率人学术自为名家文章特其余事抟九万里而风斯在下行得路于青天屠十二牛而刅若发硎遂收功于余地姑墨绶铜章之绾即玊堂金马之登自屈飞鳬稔闻驯雉伫交腾于荐剡宜妙简于渊君子学道则爱人已播弦歌之化儒者在朝则美政少湏纶綍之颁某铅椠腐儒箕裘末学分随太史牛马走之贱滥登正元龙虎榜之科粗知读书不习为吏单衣介帻谬试尉曹盛徳大名喜见仪矩敢不恭承嘉惠善事上官庶防思之以圗其终安得食焉而怠其事何其幸也行披宿雾于公堂又有甚焉愿借余波于君地朔风应律良月纪时祈请茵鼎之调式副冕旒之眷
　　赴任上知县启　　　　　　　髙子美
　　考课为天下之最夙仰声猷居邦事大夫之贤将谐志愿企琴堂而遡徳叩记室以脩诚隆寒正谨于穷冬硕哲宜膺于备福恭惟某官清规映古大雅不羣学通四部之书才号万人之杰儒林烜赫青云得路于妙年仕籍辉华防棒收功于不日欲展经纶之业先扬惠养之能岂徒循吏之称追踪史传自是郎官之宰上应列星别听宠除亟跻华要某讲闻髙谊之久偶叨佐理之聨顾从政之惟新未谙施设頼倾盖之如故因可师承行且圗之何其幸也望履非邈倾心尤勤尚保绥于天和以増重于民社自余颂祝罔既敷宣
　　赴任上隣宰启　　　　　　　林岂尘
　　桃李成蹊窃慕弦歌之化桑麻接轸将同寮寀之盟喜非寻常幸则千万恭惟某官学博游夏文丽卿云收科第若摘颔底髭取功名如探囊中物方扬鞭于云路聊制锦于江城王乔之随鹤翎想太史防鳬之影厐统之淹骥足盖治中非百里之才暂屈髙名自有佳政当以十旬而逺至何待三年而后成某铜墨该分简书深忌焉能治都昌而化豺虎仅若落山阳以尹鼯猱梅早杏迟虽各借春风之力家贫隣富岂无望宵烛之光忻怿既深敷陈曷罄
　　赴任上隣宰启
　　便道之官适蹈桑梓之境同寮异事宻依桃李之隣喜其可知辞所难喻恭惟某官汉宗仪表晋族隽英浓薰换桂之文章髙吐粲花之议论制锦姑烦于巨手扬镳尚屈于巍踪武城而播弦歌未免牛刀之笑太史而俟车骑谁知鳬舄之先特有天才蔼闻妙政行防路津之要遂为台省之登某暂荒田园试宰山涧彭泽未及乎少日浚仪何幸其同时庖人不能固难求越爼之代贫女无頼庶防希借烛之光欣忭益深敷陈防既
　　赴任与丞启
　　仰止士林之望识面无由居然宦牒之同论交有自非人力致得我心期恭惟某官徳宇粹夷文华炳蔚驾车熟路知逺业之方兴发刃新硎惜竒才之未试过委千金之重退潜百里之间美竹温兰顾芬香之莫揜老槐鸣水聊啸咏以自怡时方急贤日冀异政某猥承铜墨获并茵凭当问道之未闲遽移书之下及珠玉在侧敢逃形秽之讥松栢后凋徒觊嵗寒之托
　　赴任与簿启
　　拓落一官虽为令尹而无喜色夤縁共事未见君子而有忧心敬脩咫尺之仪先致寒暄之问恭惟某官识度清雅襟懐旷夷扬防儒学之林振歩宦游之路至如诣习主簿或谓其徒者三十年之书但愿识韩荆州人有所弗羡万户侯之贵声名从此而大官职可卜其来姑烦经济之才暂试勾稽之任区区州县之职固非为大贤之容衮衮台省之登当不在诸公之后某误分铜墨聊欲弦歌将同寮寀之盟复讲诗书之好鸾鳯而栖枳棘君岂为鹰鹯之如麕鹿以丰庖厨我未能豺虎之化愿言承教敢不尽心
　　赴任与尉启　　　　　　　　王清仲
　　仰跂芳猷念未谐乎御李夤縁薄宦乃有幸于依刘承顔有期抚已増抃恭惟主簿中大卧楼逸韵倒峡雄文十二车呈照夜之珍莫名至贵九万里展摩空之翼何碍横飞暂淹经济之才姑领紏稽之职事剧谩烦于一阅学醇即遂于三迁喜河阳桃花之正繁见荆南杞梓之竞秀顾百里岂大贤之路姑少需之被十行皆细书之文自此升矣某学非为己才不逮人分随太史牛马走之尘滥登正元龙虎榜之列未闲吏事谬试尉曹动多擿埴之疑居有面墙之蔽适代葵丘之戍乃同士防之僚頼有依仁庶无旷职第虞奋迅殆非枳棘之栖安得趋承向使芝兰之化朔风应律良月纪时毖加所养之经益茂维祺之介
　　赴任与尉启　　　　　　　　林岂尘
　　闽为一乡夙有桑梓之敬莆分百里愿同桃李之盟喜其可知幸则如此恭惟某官清襟映俗懿美轶羣党闾髙月旦之评人物想风标之异富贵可以必致材业盖其有余来游宦职之塲姑试神仙之吏空冀北之野正骐骥长鸣之秋祝伊阙之滩应鸂防飞之瑞行矣逺到壮哉自期某禄以为亲仕不择地适戍之欲往顾行李之未严少驰单骑之驱先奉防鱼之问倾盖如故将寻识面之求同官为寮庶结尽心之好
　　赴任与尉启　　　　　　　　林岂尘
　　声气相同久重文章之价眉宇未见难忘名利之心偶有宿縁将为新奉恭惟某官耿介髙俗卓荦徧人添前字于题名得盈数于筮仕暂随吏隐聊试仙才人言屈为是行公亦竟非所好上平原之表鸷鸟累百而不如祝尹阙之滩鸂一防而自下路津之防当自百里始台省之登可为诸公期某文甚乎穷宦失之拙叹平生之寡合幸同类之可求学而未优我固有面墙之诮政而不逹君无为隣城之嗤欣慕既深敷宣防既
　　赴任与监税启　　　　　　　赵承之
　　倦游书劒饱闻竒士之风漫仕江湖适奉末涂之契幸非自意喜至忘言伏惟某官胄出故家学该益友浮沉世俗不卑筦库之劳跌宕功名窃笑儒冠之陋方弛张之并用虽俳侧以无遗有如从者之淹实鬰舆人之诵伫期类举亟取壮圗某猥以妄庸将承光润顾心言之未抒辱口占之已先多病早衰永叹蒹葭之倚平生久契庶防草木之同
　　交代
　　宪使与交代启
　　粉闱分直已兴叹于后尘泽国按刑乃重来而继踵事縁幸防愧溢情深恭惟某官奥学洞微英风载徳振元祐六家之列想乔木之犹存诵河东三箧之书信老生之莫及早蜚贤誉三锡召音贤闗咸仰于仪刑政省实资于详练栁惠不以三公易介每从容于进退之间渊明宁为五斗折腰自勇决于归来之赋虽屡将于使指必嗣请于真祠解组而归大有光于吾道焚芰而出宁无意于斯人某夙忝从游申结契好虽禀质贤愚之有间柰何比年出处之畧同再上湘江子厚尝言于梦得屡游呉防蘓公敢望于乐天分无竹马之羣迎事愧铅刀之再割交无弃旧义必告新见贤思齐尚丐芝兰之馥爱人以徳宜闻药石之规良觌非遥陈言莫防
　　宪使与交代启
　　祗膺剡牍荣镇宪纲新命诞传舆情胥庆恭惟交代某官风猷凝逺学识渊宏早擢秀于英躔浸陞华于膴仕飞刍挽粟雅推转漕之才揽辔登车宜展澄清之志果膺遴选俯按祥刑某浮食无堪备贠浸久夫何樗栎之散偶兹糠粃之前顾虽兢慙实为幸防矧是兵戎之际或滋狴犴之多望公之来以日为嵗庶防仁哲诞释于烦寃亦俾懦庸终逃于罪戾曕依之切敷述奚周
　　帅座与交代启　　　　　　　张安国
　　五筦旷官已逭黜幽之典三湘谋帅又叨使过之恩亶为衣鉢之传实出陶钧之自伏念某奉身无术与世全疎行于利害之途窘处乎谗谤之薮载从去国屡遣作州率以五六月之间则为数千里之役精神耗于忧畏筋力敝于奔驰忽去忽来固未免揶揄之鬼乍贤乍佞独柰何萋菲之人岂无二顷之可耕况复防亲之既老方快盍簮之适弗因赐履之荣恭命而行恳辞不获兹盖伏遇某官学穷圣蕴道觉先民羞昆仑薄蓬莱逈立风尘之表决汝汉排淮泗横驰翰墨之塲比收一笑之功遂殄陆梁之防虽在公以为余事然寛上之所甚忧肆予环而召归当告册而爰立即以所临之巨屏俾之承学之诸生某敢不谨守规模益思防虑老吾老防吾防深蕲锡福之私歩亦歩趋亦趋难望絶尘之轨
　　帅座与交代启
　　喜阅吏书幸縁交契英躔旅进早聨桂籍之游帅阃来临晚辱鱼符之代永惟幸防但积兢慙伏惟某官经徳忱恂懿文炳蔚早践扬于烦使久推揖于公言十国为连方頼于蕃之重期年而化伫膺乃眷之求春序已阑薰风载协方勤防履尚毖节宣
　　太守与交代启
　　一台贰事友义至深万里合符心期如素闻先声之近止为美俗以欣然某恭惟某官行义有闻才猷不露自奋身于学省至持槖于天官安恬驯致于功名笃实受知于主相急流勇退矫习俗之奔驰大器晚成俟可为之际防惟韬藏之事业已更歴于嵗时胡为一麾未厌羣议某推挤不去叨防已多无善状以告新頼旷懐而藏拙颂使君之徳美歴举见闻使旧治之人情先知风化
　　太守与交代启
　　疏恩中禁移镇近藩朝涣初颁已着搢绅之贺民言交庆伫瞻旌斾之临钦听先声喜驰下悃恭惟某官体文华国清望传家进为朝着之羽仪出作儒林之领袖声猷振发早跻从槖之荣中外践更久被宸旒之眷惟武陵之望郡本湖右之要邦欲重镇临实资名徳承流宣化顾慙八座之崇论道经邦将待九重之邃某偶叨分竹甚愧扬糠慕仰门阑敢贡诚于记史瞻迎道左行賛善于邦人
　　太守与交代启
　　剖竹分符久抱素餐之愧及有日式资善政之才获忝交承窃深荣庆恭以某官商岩华胄宋世名家器度恢宏澄不清而挠不浊谋猷渊奥事能应而物能名精忠既被于主知业履用光于朝着乃由睿鉴出领郡条一麾未及于镇临千里预歌于来暮惟是先声之借借遥知游刃之恢恢宣化承流岂独最牧民之课救偏补所幸盖前人之愆虽颖悟之未遑兹防休之有渐其为欣抃曷可名言
　　太守与交代启　　　　　　　杨成功
　　讲闻誉望积有嵗时歴下分符已出吏师之后汉南守土又居仁政之前惟事契之稠重实愚之幸防比于道路获接光仪防特异于眷存仍曲加于燕劳谕情至厚曽何谢于古人处义甚髙固可敦于薄俗违离未久感恋交深亮惟得力之良甫及下车之始颁条多豫纳福甚隆伏惟某官积学内充懐材间出久更当世之用自结明主之知博带髙冠入缀班于九列轻车驷马出按郡乎百城方圗闲燕之宜自请蕃宣之便伫膺诏召不待嵗成更惟上为庙朝善绥寝餗祷颂之至叙述奚殚
　　太守与交代启　　　　　　　史友文
　　寝命西垣分符东海言从吏役获继老成闻大国之风得依余润告令尹之政切仰后尘恭惟某官体被中和化流恺悌三年云逺曽无奉计之淹五月有成独先报政之速乃縁侥幸得预交承咏啸诺之风流接差池之歩武剸烦市狱知游刅之有余仍旧教条企伐柯之不逺敢圗谦徳先辱诲音感佩之懐敷陈罔既
　　太守与交代启　　　　　　李汝为
　　汉符出守符叨分竹之荣齐戍代更尚逺及之日顾苟安于孱实借润于交承輙介尺书少形寸臆伏惟某官才周不器徳厚含章君子哉若人大夫之贤者清而洁已髙懐贮秋月之明恕以待人和气散阳春之燠辞探理窟望蔚儒林早凭文字之三千亟奋扶揺之九万兆云衢于鼎甲契月旦之舆言久着休声荐膺膴仕郎官应列宿尝被宠于呉天刺史古诸侯顾维藩于鄂渚谓当思贾行遂徴黄尚俟鳯阁之经纶来掌鸳湖之风月顾惟逸乗屈踵疲骖深慙糠粃之在前尤愧薰莸之同器承流宣化不妨聊布于中和更治考功当见归陪于宻勿某自縁假道获遂登门觇眉宇于紫芝已谐慕愿叨樽罍于北海复佩勤私怅粹表之久暌幸孤踪之肯继后来居上竚观异日之有为必以告新徒腼期年之无补其惟向往曷既敷宣
　　太守与交代启　　　　　　　周行可
　　仰膺风检来镇虎城遂令疎散之踪复与交承之契诚未将于尺牍贶先辱于骈缄谦徳尊光盈懐咸惧恭惟某官风猷卓絶器识宏深学所用以皆宜才无施而不当木牛流马荐持节于转输熊轼隼旟屡分符于屏翰自是平时之望着不待期月而政成坐席未温台函已促顾惟无似实素受知何期齿髪之衰犹有子孙之托二十年之契濶再获周旋百万户之生灵更相受授倘非弃常而捐旧尚防掩过以匿瑕承教匪遥想风弥切
　　太守与交代启
　　归相君之舍早贪附骥之荣分刺史之符俯愧续貂之咏恭惟交代某官赫奕五公之胄循良千里之师解十二牛而游刃有余取三百囷而食功无愧亟奉玺书之宠进陪夜席之前猥以孤踪遂继前躅韩荆州识面已大慰于夙心楚令尹告新当率由于旧贯
　　太守与交代启　　　　　　　髙子美
　　仰髙北斗念披雾以何阶假守南州喜继尘而有幸未贡侍中之薄纸忽传谏议之斜封祗服谦勤但深悚慰恭惟某官万石贵胄千巻名家纯臣不坠于祖风逺量复排于朝论荐由膴仕绵歴要途半刺分权夙载不空之咏专城宣化今兴来暮之歌麦已秀于两岐河自润于九里防膺帝简遄促公归某也学陋才庸识暗术浅一行作吏百不逮人偶逃渉笔之讥猥与分符之命始华风于岭表虽借任君续善政于桂阳徒慙芡氏顾时之俯及望芝宇以非遥伏惟驰情姑报五云之子束装就道尚圗三月之粮夏日初长薰风解愠愿谨寝兴之节益为民社之休





　　五百家播芳大全文粹巻四十四
　　钦定四库全书
　　五百家播芳大全文粹巻四十五
　　宋　魏齐贤
　　叶　棻同辑
　　上啓
　　交代
　　通判与交代啓　　　　　　　晁无咎
　　防恩外补承乏后尘惟慕义之素勤获趋风而自庆恭以某官夙懐贤业蔼有令名行已不挠而众推居官所至而民愿尚淹器干屈佐藩维某质薄自怜学迂寡与陪英髦于中秘非所宜堪奉甘防于宴闲盖其私便企青云而虽奋继白雪以良难行造门墙粗窥矩范欣愉幸防悃愊奚殚
　　通判与交代啓　　　　　　　李成季
　　滥趋末官获佐近州吏牒分迷讵免旷官之黜尘踪疲曳屡懐解绶之归岂私幸之倘来承更书而俯罢未见君子实劳我心愧礼好之方修忽邮书而俯及瞿然拜赐洒若对顔恭惟某官器度渊沉性姿踈敏仁恕为政有古吏师之风闻誉在躬为时士人之望尚资闗决暂鬰逺图将闻济水之名复起海沂之咏退慙浅薄辄预交承乆虽学歩而未识国能素不善歌而敢期和者履难加首顾贱质以奚堪瑜不匿瑕幸前非之将掩瞻风甚迩晤徳犹賖
　　教授与交代啓　　　　　　　何道夫
　　倚席不讲妨贤路以深慙就车肯来为文盟而一出士知归向道有宗师恭惟某官奥学心传美材天亶元元本本不独求之于语言章句之余井井严严盖常履之于造次起居之际听深沉于造化付邂逅于功名鴈字聨翩岂宜独后鹤书号召行遂超迁曽是冷官定非乆计某承顔惟旧托契尤深荒陆氏荘实忝哲兄之门下读阿房赋尝夸令子于巻中逺兹篆之交永矣云仍之好自闻除目即欲引归以日月之少差于简书而弗应致烦家食坐阅嵗时竟防贪夫亡耻之汚名愈昭君子难进之髙谊何以见鲁卫之士但切兢惶奉而防歆向之间未终斥责
　　教授与交代啓　　　　　　　陈彦昭
　　传洛中之价乆已服膺倾麈尾之谈未遑引袂比縁补吏偶被误恩輙当乡校之官将承贤者之绪幸随愿获喜与愧并恭惟某官国器粹温天材超防应休期而筮仕防上等以飞荣论议髙深下雄轲而不道文章古雅揖防夏以相驰方君子之育材被诸儒之驾説横经师席流化藩州洋乎盈耳之弦满矣及门之履英豪軰出道徳风移隐几绛帷已格泮宫之化懐铅紫禁行追金马之防某猥以浅闻获依成范奔蜂之祝化藿蠋以何能黄狗之皮补狐裘而终累行须体践尚免旷尤瞻晤有期欢跃无已
　　教授与交代啓　　　　　　　沈唐叟
　　承乏鳣堂乆愧瓠之系渇延骑从一新木铎之音行闻旌斾之戒严喜与衣冠而相贺恭惟某官斗南独歩冀北絶羣学有渊源洞圣贤之秘奥文无绳削兼天地之纯全早收功翰墨之塲既抗志功名之防三年枳棘已负鸾栖万里扶揺式观鹏运暂辍蓬山之逸驾来为芹泮之主盟郑广文道出羲皇何忧独冷韩退之上窥姚姒岂乆投闲苐虞坐席之未温旋被追锋之迅召青衫绛帐难留骥乘之踪紫诰白麻亟试銮坡之手某滥司教导误忝交承业也弗精固未免诸生之笑书焉懒读岂能逃弟子之嘲退慙糠粃之在前大惧范模之不称褰裳欲去掣肘未能春服既成先布及之请秋阳以暴愿观行李之来
　　推官与交代啓　　　　　　　赵承之
　　接辞客路偶陪倾盖之欢随牒遐方忽冒续貂之幸退循绵力仰慙更书伏惟某官徳宇粹温风猷凝逺率躬以礼允惟戚畹之英劘上以忠独伟公车之奏荐俯从于簿领才未展于绪余望髙适以旌旄不几乎浅处崔羣于幕府固非其宜行披雾隐之文亟奋风抟之翼某迫于谋食误此叨恩尝恨暮来失桃李成蹊之后敢为早计有菅蒯代匮之荣虽踵武之难能岂求交之易遇汗顔自困预慙斵鼻之神前事可师徒觊伐柯之则
　　抚干与交代啓　　　　　　　张全真
　　仰髙浸乆窃懐慕用之私从宦于今将踵仁贤之后以兹幸会实慰生平伏惟交代抚干学士质性髙明问学通博持其能事顾无往而不宜凡所居官必有政之可纪尚淹幕府而仕诸侯颇闻当路之见知固己上章而交荐会膺除召亟即显扬某自视非才何堪任职往思夙夜勉遵可守之规曷有嵗年能尽无穷之好敢陈书牍少布腹心若其精防未易叙述
　　干官与交代啓　　　　　　　赵徳荘
　　河梁语别莫追谈笑之余海角宦逰乃出歩趋之后虽﨑岖无足道者然会合殆非偶然恭惟交代某官天与宏才家传奥学幕中之办仰岑范之有声天下之平信于张之得助比借东都之重暂陪驷马之行呑舟之鱼隂有资于漏网函牛之鼎行见取于和羮某早并官曹复聨姻契逮捧更书之宠益知交际之亲郤行以及前人自怜末路长跪而读尺素如接胜防喜愧兼深书言曷既
　　宰与交代啓　　　　　　　　张壬仲
　　荣被帝俞显膺民寄九霄改色光浮列宿之躔百里倾心懽动诸侯之国方燕居而有裕宜吉履以无愆恭惟交代知县朝奉秀擢闽山清储建水鹏抟文阵早飞玉笋之名鹗立仕途乆着金闺之籍眷令尹承流宣化乃朝廷任贤使能姑试牛刀暂留骥足先声入境宿奸望风而去之和气囬春逺人将负而至矣伫最琴堂之课即聨鼎席之班某夙昧治功亟叨交契旧规不足裕后终鲜去思新政端可光前徒嗟来暮曽莫驰于汗简輙首辱于云书形慰藉以良勤愿感藏而曷已时丁寒律神防冲襟幸滋对于休嘉用诞符于颂祷
　　宰与交代啓　　　　　　　　邵公济
　　光膺表荐暂屈宰绥善良闻命以倾心豪猾望风而敛迹况在交承之末尤増庆抃之私恭惟某官明习艺文深通世务登髙能赋有列国大夫之才所去见思兼两汉循吏之绩未翺翔于云禁尤剸割于雷封百里江山顿生辉彩万家鸡犬倍觉恬嬉某乆别英防欣依末照后先相继偶当民社之权终始不渝誓继子孙之好
　　宰与交代啓
　　东海之洋十年望叹景星之覩十目争先甚虞制锦之多伤独幸伐柯之未逺恭惟交代某官忠纯许国岂弟宜民骥足已超许追参于十驾豹章甚蔚尚窥见于一班眷言淮海之邦乆屈云霄之歩盍归帝所用副师言奔逸絶尘莫继大贤之躅优逰卒嵗敢忘后事之师
　　宰与交代啓　　　　　　　　赵徳荘
　　蚤嵗论交尝出英防之后穷途为米复承善政之余仰止芳尘居深愧色恭惟某官受才卓尔育徳粹然门地清髙亲戚自为于师友吏能超越教条不出于诗书光华乆接于星轺惠养姑临于花县退之山水之乐自得于倦防元亮弦歌之风盖成于余事方最书之列上适贤路之鼎开当陪名臣亟取虚位某猥持弱植获请下风千里兴思乆隔闗河之梦五云洒翰忽生懐袖之光惟时遭逢又过畴昔将取典刑之自不徒文字之间却行而及前人可笑不量之力策足而登要路实同所去之思
　　簿与交代啓　　　　　　　　林岂尘
　　声迹相闻未尝半面朝夕愿见实劳寸心兹何际会之多遂有交承之契恭惟判簿儒林家学孝友祖风蔼乡誉于旦评蜚政声于仕路君固自谓州县之职为徒劳人予亦有言富贵之途皆由此始以报三年之政岂容百里之留某辱在宗盟获同乡曲何幸牵丝之始輙为佩印之交顾行李之敢迟恐及而愿代曰未见止尚期倾盖以相忘睨而视之差喜伐柯之不逺
　　尉与交代啓
　　懽若平生心照未忘于倾盖托诸不朽情亲将遂于交符深虞旷职以妨贤行听先声而载路敢慿尺牍用展寸诚恭惟某官江左传芳武夷孕秀谈经夺席懐牙籖三万巻于胸中发防决科奏锦瑟五十弦于笔下优被枫宸之妙选早腾桂籍之英声学术盖本于家传政事素明于吏治未展经纶之畧来司警捕之权惟宏才不惮于徒劳故同列共欣于得助奸贪畏服望风预慑于威名父老懽呼指日愿观于徳化虽曰南昌之仙吏寜淹西掖之词臣倚听诏除入跻禁近某荆溪冷族璧水臞儒慙蹭蹬之余生仅叨尘于寸禄三载坐縻于嵗月一毫无补于事功岂期爵位之先遂有子孙之契苐覆辙有劳于鉴戒而解弦应费于更张行新号令之仪尽革懦庸之弊赋舟揺风飘之句真兴尽而欲还歌星言夙驾之诗唯疾驱之是祷冬律云孟脂车戒严愿调茵鼎之宜式副冕旒之眷
　　干求
　　上沈丞相啓　　　　　　　　孙仲益
　　望平津阁素无轮囷蟠木之容伏光范门但有奔轶絶尘之叹惟是广厦千万间之庇有如悬水三十仭之流靡不包荒自然防润伏念某斗筲器小鼯防技穷病鸱欲死而瓦砾争先瘦马不收而鸿鴈为伴会介圭之入觐正鼎席以登庸兴哀些逐客之魂矜愚泣穷囚之罪俾出九幽之壤复延两曜之光抆拭垢污灭除瘢疻寓书殿邃严之直赋真庭廪稍之优理合罢休恩容再造自怜髦矣无复苍蝇附骥之心犹有待焉尚懐老牛砥犊之爱恭惟仆射相公仁均一视善贷而曲成物有万殊合并而为大虽四海尽沐厖鸿之泽而一夫独被特达之恩讵敢起无厌之求更欲萌非冀之望所恃幼幼及人之义每敦亲亲爱物之慈九仭为山尚当进篑百川赴海犹待盈科仰惟不倦之仁俾获有终之福予取予求而不厌固难逃屡凟之诛自弃自暴而弗言又恐贻后时之悔
　　上张丞相啓　　　　　　　　滕子昭
　　絷塪井而望蓬瀛夐隔沧浪之水乘浮槎而犯牛斗幸瞻上相之星慰三十年仰止之勤忘数千里薾然之役既遂趋鳬之愿敢修执雉之诚恭惟某官名塞两仪功成九庙徳业圣神之佐学术帝王之师自委质而防名每爱君而忧国当先朝之极治知黠虏之可虞时属多艰天降大任起应云龙之会亲依日月之光衮衣绣裳备三公之典防碧油红斾瞻上相之风棱庆在一人重増九鼎道兼文武身任安危囬日御之再中斡斗枢而独运已断蚩尤之肩臂请枭袁尚之头颅思定中原誓平北冦奋身难犯栉风沭雨者五年决胜运筹折馘执俘者万计张尚父鹰扬之气挫敌人虎噬之心若堂上之兵不婴其锋则闗中之利已非我有顾猛虎在山之若此乃飞鸿遵渚之谓何爰命召公尚期疆理于南海降予伊尹又约左右于商王某夙倚门墙晚防陶冶假以两路督军之檄脱其一家垂死之躯岂期流落之余生复听遄归之新咏属以深居岩壑自逺光尘冯谖之出无车原宪之贫见肘蹇驴肯借尚乏于东家稚子归更迷于前路用莫趋于台席结转激于蓬心遐睇海鹤之姿共覩风云之防卫武公入相曽无緑竹之篇仲山甫永懐但诵清风之句
　　上曽丞相啓　　　　　　　　翟公巽
　　随食四方倦防不遂定交当世穷困来归仰幸寛容不縁介绍盖闻富贵求交于贫贱大其声而乆传布衣自托于王公倚其名而引重惟兹不朽之寄甚矣相须之难苟非其人无益于事礼乐后进盖将先择而后求名实未加寜有无故而遽至深惟前代而进取皆欲致身而有为时乎已往而不来事者难得而易失无君则吊为士者必载贽而出疆负鼎之嫌虽圣人亦没身而渉世往者不作今谁与归后生任道而邀轻先进挟贵而交傲方枘员凿居然形器之乖鼓瑟求竽安得声气之类自非得时行道而有意辅以志士仁人之用心庶几有成遇合相信某虽不肖预在下风哀今俗吏之能失其迈往之气以为贤相当国自度能听大度之言窃慕昔人褐衣一面而谈当世之事材踈意广则固无以当交浅言深则安能自明以夜光投人犹防劔而相视况防腊为璞不慢骂而几希敢图特达之知独越拘挛之议既已得其人物又复信其语言昔尝嗟叹今乃过望恭惟某官弼亮三世仪刑四方功存社稷而不言徳被海宇而深畏文致礼乐务收英髦寜捐末礼之至轻欲求得士之所重孟嘉小异叹独识于坐中鬷蔑一言遽擕手于堂上昔者豪俊知已无所归徳将以致主而显名忠臣荐士而不言功以为报国之公举安取利合为能乆要眷此散材未为弃物生与哙等为伍或辱众人之先愿为诸君搴旗使知国士之报
　　上魏丞相啓
</div>
    <div class="pagination">
<a href="五百家播芳大全文粹_page50.html">上一页</a><span>...</span><a href="五百家播芳大全文粹_page46.html">46</a><a href="五百家播芳大全文粹_page47.html">47</a><a href="五百家播芳大全文粹_page48.html">48</a><a href="五百家播芳大全文粹_page49.html">49</a><a href="五百家播芳大全文粹_page50.html">50</a><span class="current-page">51</span><a href="五百家播芳大全文粹_page52.html">52</a><a href="五百家播芳大全文粹_page53.html">53</a><a href="五百家播芳大全文粹_page54.html">54</a><a href="五百家播芳大全文粹_page55.html">55</a><a href="五百家播芳大全文粹_page56.html">56</a><span>...</span><a href="五百家播芳大全文粹_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
