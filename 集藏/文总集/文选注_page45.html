<!DOCTYPE html>
<html>
<head>
    <meta charset="UTF-8">
    <title>文选注 - 第 45 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选注 - 第 45 页/共 67 页</h1>
    <div class="content">
　　臣王言：臣闻，求贤暂劳，垂拱永逸，《吕氏春秋》曰：贤主劳於求人，而佚於治事。方之疏壤，取类导川。《孟子》曰：舜使禹疏九河，禹掘地而注之海。《国语》太子晋曰：伯禹疏川导滞。伏惟陛下道隐旒纩，信充符玺，《老子》曰：大象无形，道隐无名。河上公注曰：道潜隐，使人无能指名也。《大戴礼》，孔子曰：古者絻而前旒，所以蔽明也，黈絖塞耳，所以掩听也。絻，古冕字。絖，古纩字，音义并同。《庄子》曰：圣人治天子，为符玺以信之。六飞同尘，五让高世。《汉书》爰盎谓文帝曰：陛下有高世之行三：陛下从代乘六乘传，驰不测之渊，虽贲育之勇。不及陛下。陛下至代邸，西向让天子者三，南向让者再。夫许由一让，而陛下五以天下让，过许由四矣。又曰：今陛下骋六飞、驰不测。《老子》曰：和其光而同其尘。白驹空谷，振鹭在庭，白驹，已见桓元子《荐谯元彦表》。《毛诗》曰：振鹭于飞，干彼西雍。我客戾止，亦有斯容。犹惧隐鳞卜祝，藏器屠保。司马迁书曰：仆之先人，文史星历，近乎卜祝之间。《易》曰：君子藏器於身，待时而动。《鹖冠子》曰：伊伊酒保，太公屠牛，海内荒乱，立为世师。物色关下，委裘河上，《列仙传》曰：关令尹喜内学，老子西游，先见其气，知真人当过，物色而遮之，果得老子。《晏子》曰：治天下若委裘，用贤委裘之实，桓公听管仲，而赵襄子信王登，此之谓委裘。然委裘，谓用贤也。《神仙传》曰：河上公，莫知其姓名也，尝读老子《道德经》，汉孝文帝驾从而诣之。非取制於一狐，谅求味於兼采。王褒《讲德论》曰：千金之裘，非一狐之腋。张璠《易注序》曰：蜜蜂以兼采为味。五声倦响，九工是询，《鬻子》曰：昔者大禹治天下，以五声听治。九工，已见王元长《策秀才文》。寝议庙堂，借听舆皂。《说苑》晋东郭氏曰：肉食者失计於庙堂，藿食得不肝脑涂地。班固《汉书·匈奴赞》曰：汉兴，忠言嘉谋之臣，相与议事於庙堂之上。《左氏传》曰：晋侯听舆人之诵。舆皂，已见《射雉赋》。臣位任隆重，义兼家邦，实欲使名实不违，徼幸路绝。《邓析子》曰：循名责实，君之事也。奉法宣令，臣之职也。徼倖，已见李令伯表。势门上品，犹当格以清谈，《说苑》晏子曰：陂池之鱼，入於势门。谢灵运《宋书》序曰：下品无高门，上品无贱族。王隐《晋书》曰：祖约清谈平裁，老而不倦。英俊下僚，不可限以位貌。左太冲《咏史诗》曰：世胄蹑高位，英俊沈下僚。

　　窃见秘书丞琅邪臣王暕，年二十一，字思晦，七叶重光，海内冠冕。《梁书》曰：俭子暕，字思晦。何之元《梁典》曰：侍中领右骁骑王骞，字思晦，太尉文宪公长子也。左仆射王暕，字思寂，文宪公次子也。王筠为骞碑亦云：骞，字思晦。据此及《梁书》，明《梁典》及《碑误》也。《晋中兴书》曰：王祥弟览，览生导，导生洽，洽生珣，珣生昙首。沈约《宋书》曰：王僧绰，昙首长子，遇害，子俭嗣也。《尚书》曰：宣重光。《晋中兴书》：庾冰疏曰：臣因循家宠，冠冕当世。神清气茂，允迪中和。《淮南子》曰：神清者，嗜欲不能乱。蔡洪《张锜状》曰：锜资气早茂，才幹足任。《尚书》曰：允迪厥德。《礼》曰：以乐德教国子，中和祇庸孝友。叔宝理遣之谈，彦辅名教之乐。臧荣绪《晋书》曰：卫玠，字叔宝。好言玄理，拜太子洗马。常以人有不及，可以情恕，非意相干，可以理遣，故终身不见喜愠之容。《世说》曰：王平子、胡母彦国诸人，昔以放任为达，或去衣裸体。《乐广》曰：名教中自有乐地，何为乃尔。故以晖映先达，领袖后进。孙盛《晋阳秋》曰：裴秀有风操，十馀岁，时人为之语曰：后进领袖有裴秀。居无尘杂，家有赐书，韦昭《吴书》曰：刘基不妄交游，门无杂宾。《汉书》曰：班彪幼与兄嗣共游学，家有赐书，好古之士，自远方至。辞赋清新，属言玄远，陆机《陆云别传》曰：云亦善属文，清新不及机，而口辩持论过之。臧荣绪《晋书》曰：阮籍虽放诞，不拘礼教，然发言玄远。室迩人旷，物疏道亲。《毛诗》曰：其室则迩，其人甚远。《尹文子》曰：处名位，虽不肖，不患物不亲己。在贫贱，不患物不疏己。亲疏系乎势利，不系乎不肖与仁贤也。养素丘园，台阶虚位，养素，已见《谢宣远送孔令诗》。庠序公朝，万夫倾望。《孟子》曰：夏曰秋，殷曰序，周曰庠，学则三代共之。曹植《求通亲亲表》曰：执政不废於公朝。岂徒荀令可想，李公不亡而已哉？臧荣绪《晋书》曰：荀顗，字景倩，颍阳人也。魏太尉彧之第六子。黄初末，除中郎。高祖辅政，见顗，异之曰：顗，令君之子也，近见袁侃，亦曜卿之子也。皆有父风。范晔《后汉书》曰：李固，字子坚，汉中郡南郑人。司徒郃之子，少好学，四方有志之士，多慕其风而来学。京师咸叹曰：是复为李公矣。

　　前晋安郡侯官令东海王僧孺，年三十五，字僧孺。理尚栖约，思致恬敏。刘璠《梁典》曰：王僧孺，字僧孺，东海郯人。六岁解属文，梁兴，除镇军记室，稍迁兰陵太守，卒於谘议。既笔耕为养，亦佣书成学，《东观汉记》曰：班超家贫，为官佣写书，投笔叹曰：丈夫独不效傅介子，立功绝域之地以封侯，安久笔耕乎？《东观汉记》耕或为研。范晔《汉书》曰：班超为官佣书以供养。吴志曰：阚泽，字德润，会稽人。家世农夫，至泽好学，无以资，常为人佣书，以供纸笔。所写既毕，诵读亦遍。至乃集萤映雪，编蒲缉柳，檀道鸾《晋阳春秋》曰：车胤，字武子，学而不倦，贫不常得油，夏月则练囊盛数十萤火，以夜继日焉。《孙氏世录》曰：孙康家贫，常映雪读书，清介，交游不杂。《汉书》曰：路温舒取泽中蒲截为牒，编用写书。《楚国先贤传》曰：孙敬到洛，在太学左右一小屋安止母，然后入学。编杨柳简以为经。先言往行，人物雅俗。《易》曰：君子多识前言往行，以畜其德。《孙绰子》，或问人物，曰：察虚实，审真伪，断成败，定终始，斯可谓之人物矣。雅俗，已见《范云让表》。甘泉遗仪，南宫故事，胡广汉官制度曰：天子出，车驾次第，谓之卤簿。长安时，出祠天於甘泉用之名曰甘泉卤簿。范晔《后汉书》曰：郑弘为尚书令，弘前后所陈有补益，著之南宫，以为故事。画地成图，抵掌可述。《汉书》：张安世子千秋，为中郎将，将兵击乌桓，还谒大将军霍光，问战斗方略，山川形势，千秋口对兵事，画地成图，无所忘失。《战国策》曰：苏秦说赵王，抵掌而言。岂直鼮鼠有必对之辩，竹书无落简之谬。挚虞《三辅决录》注曰：窦攸举孝廉，为郎。世祖大会灵台，得鼠如豹文，荧荧光泽。世祖异之，以问群臣，莫能知者。攸对曰：鼮鼠也。诏问何以知之，攸对曰：见《尔雅》。诏案秘书，如攸言。赐帛百匹。张骘《文士传》曰：人有嵩山下得竹简一枚，两行科斗书，人莫能识。张华以问束晰，晰曰：此明帝显节陵策文。验校果然。朝廷士庶，皆服其博识。暕坐镇雅俗，弘益已多；僧孺访对不休，质疑斯在，班固《汉书·董仲舒述》曰：谠言访对，为世纯孺。《太玄经》曰：爰质所疑。宋衷曰：质，问也。并东序之秘宝，瑚琏之茂器。《书》曰：大玉、夷玉、天球、河图在东序。《典引》曰：御东序之秘宝。《论语》子贡问曰：赐也何如？子曰：汝器也。曰：何器也？曰：瑚、琏也。诚言以人废，而才实世资。《论语》子曰：君子不以言举人，不以人废言。《解嘲》曰：邹衍颉顽，而取世资。班固《汉书·翟方进述》曰：用合时宜，器周世资。临表悚战，犹惧未允，不任下情云云。

　　【为褚谘议蓁让代兄袭封表】

　　萧子显《齐书》曰：褚蓁，字茂绪，为义兴太守，改封巴东郡。表让封贲子霁，诏许之，官至前将军，卒。然此表与集详略不同，疑是藁本，辞多冗长。

　　※任彦昇

　　臣蓁言：昨被司徒符，仰称诏旨，许臣兄贲所请，以臣袭封南康郡公。臣门籍勋荫，光锡土宇。臣贲世载承家，允膺长德，萧子显《齐书》曰：褚渊长子贲，字蔚先，官历散骑常侍。上表称疾，让封与弟蓁。《国语》曰：祭公谋父曰：奕世载德。韦昭曰：载，成也。《易》曰：开国承家，小人勿用。《左氏传》，王子朝曰：王后无嫡，则择立长。年钧以德，德钧以卜。而深鉴止足，脱屣千乘。《老子》曰：知足不辱，知止不殆。《吴都赋》曰：轻脱屣於千乘。遂乃远谬推恩，近萃庸薄，能以国让，弘义有归，《左氏传》公子鱼曰：能以国让，仁孰大焉。匹夫难夺，守以勿贰。昔武始迫家臣之策，陵阳感鲍生之言，张以诚请，丁为理屈。《东观汉记》曰：张纯，字伯仁，建武初先诣阙，封武始侯。子奋，字稚通，兄根，常被病。纯病困，敕家丞翕：司空无功，爵不当传嗣。纯薨，大行移书问嗣，翕上书夺诏封奋。奋上书曰：根不病，哀臣小称病，今翕移臣。又曰：丁綝为陵阳侯，薨。长子鸿，字季公，让位於弟盛，逃去。鸿初与九江鲍骏友善，及鸿亡，骏遇於东海，阳狂不识骏，骏乃止让之曰：今子以兄弟私恩，而绝父不灭之基，可谓智乎？鸿感悟垂涕，乃还就国。且先臣以大宗绝绪，命臣出纂傍统。《礼记》曰：继别为宗。郑玄曰：别子之嫡也，族人尊之，谓之大宗，是宗子也。禀承在昔，理绝终天。天道无终，而云终天，永诀之辞也。徐广《赴谢车骑葬还诗》曰：潜圹既掩扉，终天隔幽壤。潘岳《哀永逝》曰：今奈何兮一举，邈终天而子不反。永惟情事，触目崩殒。若使贲高延陵之风，臣忘子臧之节，《左传》曰：吴子诸樊既除丧，将立季札。辞曰：曹宣公之卒也，诸侯与曹人不义曹君，将立子臧。子臧去之，遂不为也，以成曹君。君子曰：能守节。君义嗣也，谁敢奸君，有国，非吾节也。札虽不才，愿附於子臧之节。是废德举，岂曰能贤？《左氏传》曰：宋公疾，召大司马孔父而属殇公焉。对曰：群臣愿奉冯也。公曰：先君以寡人为贤，使主社稷，若弃德不让，是废先君之举，岂曰能贤？陛下察其丹款，特赐停绝。丹款，已见《庾元规表》。不然。投身草泽，苟遂愚诚耳。谢承《后汉书》曰：朱宠隐身草泽。不胜丹慊之至。谨诣阙拜表以闻，臣诚惶诚恐以下。

　　【为范始兴作求立太宰碑表】

　　吴均《齐春秋》曰：竟陵文宣王子良薨，西昌侯以天子命假黄钺太宰。萧子显《齐书》曰：建武中，故吏范云上表为子良立碑，事不行。

　　※任彦昇

　　臣云言：原夫存树风猷，没著徽烈，《尚书》曰：彰善瘅恶，树之风声。应璩与王将军书曰：雀鼠虽愚，犹知徽烈。既绝故老之口，必资不刊之书。《西征赋》曰：兆惟奉明，邑号千人。讯诸故老，造自帝询。杜预《传序》曰：左丘明受经於仲尼，以为经者，不刊之书也。而藏诸名山，则陵谷迁贸；司马迁书曰：仆诚以著此书，藏诸名山。《毛诗》曰：高岸为谷，深谷为陵。府之延阁，则青编落简。刘歆《七略》曰：孝武皇帝敕丞相公孙弘，广开献书之路。百年之间，书积如山，故内则延阁广内秘书之府。又曰：尚书有青丝编目录。然则配天之迹，存乎泗水之上；《汉书·平纪》曰：郊祀高祖以配天。郦善长《水经注》曰：泗水南有泗水亭，汉高祖庙前有碑，延熹十年立。素王之道，纪於沂川之侧。《家语》南宫敬叔曰：孔子生於衰周，赞明易道以为法，或者天将欲素王之乎？何其盛也？沂水南有孔子旧庙，汉魏以来列七碑，二碑无字。由是崇师之义，拟迹於西河；《礼记》曾子谓子夏曰：事夫子於洙、泗之间，退而老西河之上，使西河之人，疑汝於夫子。《七略》曰：西河燕、赵之间。尊主之情，致之於尧禹。尊主，谓伊尹也，耻其君不如尧舜。已见曹子建《通亲亲表》。禹亦圣帝，故连言之。故精庐妄启，必穷镌勒之盛；《东观汉记》曰：王阜年十一，辞父母欲出精庐，以尚幼不见听。《荆州图》曰：阴令刘喜，魏时宰县，雅好博古，教学立碑。君长一城，亦尽刊刻之美。陈实《别传》曰：实卒，蔡邕为立碑刻铭，然实为太丘宰，故曰一城也。况乎甄陶周召，孕育伊颜？周公，召公，伊尹，颜回也。《典引》曰：孕虞育夏，甄殷陶周。

　　故太宰竟陵文宣王臣某，与存与亡，则义刑社稷，《汉书》：文帝即位，绛侯为丞相。爰盎进曰：丞相何如人？上曰：社稷臣。盎曰：绛侯所谓功臣，非社稷臣。社稷臣主存与存，主亡与亡。如淳曰：人主在时，与共治，不以主亡而不行其政令也。严天配帝，则周公其人。《孝经》子曰：孝莫大於严父，严父莫大於配天，则周公其人也。昔者周公郊祀后稷以配天，宗祀文王於明堂以配上帝。体国端朝，出藩入守，进思必告之道，退无苟利之专。《尚书》曰：尔有嘉谋嘉猷，则入告尔后于内。《公羊传》曰：大夫出境，有可以安社稷利国家者，则专之可也。《左氏传》曰：子产曰：苟利社稷，死生以之。五教以伦，百揆时序。《尚书》，帝曰：契，汝作司徒，敬敷五教，在宽。又曰：纳于百揆，百揆时序。若夫一言一行，盛德之风。《孟子》曰：舜闻一善言，见一善行，若决江河，沛然莫之能御也。《易》云：日新之谓盛德。琴书艺业，述作之茂。《汉书》曰：郑敬，字次都，琴书自乐。《礼记》曰：作者之谓圣，述者之谓明。明圣者，述作之谓也。道非兼济，事止乐善，亦无得而称焉！《周易》曰：智周万物，而道济天下。《东观汉记》曰：上尝问东平王苍曰：在家何业最乐？苍对曰：为善最乐。上嗟叹之。《论语》曰：齐景公有马千驷，死之日，民无德而称焉。

　　人之云亡，忽移岁序。《诗》曰：人之云亡，邦国殄瘁。鸱鸮东徙，松槚成行。言成王未知周公之意，类郁林之嫌子良。而周公有居摄之情，由子良有代宗之议，故假鸱鸮以喻焉。吴均《齐春秋》曰：郁林王即位，子良谢疾不视事，帝嫌之。又潘敞以仗防之，子良既有代宗议，忧惧不敢朝事，而子良薨。《毛诗序》曰：鸱鸮，周公救乱也。成王未知周公之志，乃作诗以遗王，名之曰《鸱鸮》焉。《说苑》曰：枭与鸠相遇，鸠曰：子安之。枭曰：我将东徙。鸠曰：何？枭曰：西方之人，皆恶我声。鸠曰：子鸣。於是鸣。鸠曰：子改鸣则可，不改子鸣，虽东徙犹恶子也。《左传》伍子胥曰：树吾墓槚。六府臣僚，三藩士女，萧子显《齐书》曰：子良为辅国将军、征虏将军、竟陵王、镇北将军、征北将军、护军将军，斯谓六府。子良又为会稽太守、南徐州刺史、又南兖州刺史，斯谓之三藩也。人蓄油素，家怀铅笔，油素，已见《吴都赋》。葛龚与梁相笺曰：曹褒寝怀铅笔，行诵文书。瞻彼景山，徒然望慕。景山，谓坟也。《毛诗》曰：陟彼景山。刘桢《赠五官中郎将诗》曰：望慕结不解。昔晋氏初禁立碑，《晋令》曰：诸葬者，不得作祠堂碑石兽。魏舒之亡，亦从班列。而阮略既泯，故首冒严科，为之者竟免刑戮，致之者反蒙嘉叹。《陈留志》曰：阮略，字德规，为齐国内史，为政表贤黜恶，化风大行。卒於郡，齐人欲为立碑。时官制严峻，自司徒魏舒已下，皆不得立。齐人思略不已，遂共冒禁树碑，然后诣阙待罪。朝廷闻之，尤叹其惠。至於道被如仁，功参微管，本宜在常均之外。如仁微管，并见上傅季友《修张良教》。故太宰渊，丞相嶷，亲贤并轨，即为成规。褚渊碑，即王俭所制。萧子显《齐书》曰：豫章文献王嶷，字宣俨，薨赠丞相。南阳乐蔼为建立碑。第二子恪，讬沈约及孔稚珪为文。乞依二公前例，赐许刊立。宁容使长想九原，樵苏罔识其禁；驻驆长陵，輶轩不知所適。《礼记》曰：赵文子与叔誉观乎九原，文子曰：死者如可作也，吾谁与归？《战国策》颜蠋谓齐王曰：秦攻齐，令曰：敢有去柳下季墓五十步樵采者，罪死不赦。《东观汉记》和帝诏曰：高祖功臣，萧、曹为首，朕望长陵东门，见二臣之陇，感焉。

　　臣里闾孤贱，才无可甄，值齐网之弘，弛宾客之禁，范晔《后汉书》曰：建武中，禁网尚宽，诸王既长，各招引宾客。策名委质，忽焉二纪。《左氏传》狐突曰：策名委质，其二乃辟。虑先犬马，厚恩不答。《列女传》曰：梁寡高行曰：妾之夫不幸早死，先犬马填沟壑。虞贞节曰：人受命於天而命长，犬马受命於天而命短。妾之夫反先犬马死矣。而弊帷毁尽，未蓐蝼蚁，《礼记》仲尼曰：吾闻之，弊帷不弃，为埋马也。弊尽不弃，为埋狗也。《战国策》安陵君谓楚王曰：犬马臣原得式黄泉，蓐蝼蚁。延叔坚《战国策论》曰：为王先，用填黄泉，为王作蓐，以御蝼蚁。珠襦玉匣，遽饰幽泉。《西京杂记》曰：汉帝及诸侯王送死，皆珠襦玉匣，匣形如铠甲，连以金缕，皆镂为蛟龙鸾凤龟龙之形，所谓交龙玉匣。陛下弘奖名教，不隔微物，使臣得骏奔南浦，长号北陵。南浦迎丧，北陵送葬。既曲逢前施，实仰觊后泽，倘验杜预山顶之言，庶存马骏必拜之感。襄阳记曰：杜元凯好为身后名，常自言百年后必高岸为谷，深谷为陵，作二碑，叙其平吴勋，一沈万山下，一沈岘山下。谓参佐曰：何知后代不在山头乎？臧荣绪《晋书》曰：扶风王骏，字子臧，宣帝第七子也。都督雍凉州诸军事，后薨，民吏树碑赞述德范。长老见碑，无不拜之，言其遗爱如此。临表悲惧，言不自宣，臣诚惶已下。  
　 
卷三十九　上书

　　◎上书

　　【上书秦始皇一首】

　　※李斯《史记》曰：李斯者，楚上蔡人也。西说秦，秦拜斯为客卿。会韩使郑国来间秦，以作溉渠。已而觉，秦室大臣皆言秦王曰：诸侯人来秦者，只为其主游间秦耳，请一切逐客。李斯议亦在逐中。斯乃上书，秦王乃除逐客之令，复李斯官，始皇帝以斯为丞相。后二世具斯五刑，论腰斩咸阳市。

　　臣闻吏议逐客，窃以为过矣。昔穆公求士，西取由余於戎，《史记》曰：戎王使由余於秦，秦后归由余，缪公又使人间要由余，遂去降秦。缪公以客礼礼之。东得百里奚於宛，《史记》曰：晋献公以百里奚为秦穆公夫人媵於秦。百里奚亡秦走宛，楚之鄙人执之，缪公闻百里奚，欲重赎之，恐楚子不许，以五羖羊皮赎之，楚人许，与之。缪公与议国事，大悦，授之国政。迎蹇叔於宋，《史记》曰：百里奚谓缪公曰：臣不及臣友蹇叔，贤，而世莫知。缪公使人厚币迎蹇叔，以为上大夫。来邳豹、公孙支於晋。《左氏传》曰：晋郄芮丕郑丕豹奔秦。又曰：秦伯谓公孙支曰：夷吾其定乎？对曰：今其言多忌克，难哉！杜预曰：公孙支，秦大夫子桑也。此五子者，不产於秦，穆公用之，并国三十，遂霸西戎。《史记》曰：秦用由余谋，伐戎王，益国十二，开地千里，遂霸西戎。孝公用商鞅之法，移风易俗，民以殷盛，国以富彊，百姓乐用，诸侯亲服，《史记》曰：献公卒，子孝公立。又曰：卫鞅西入秦，说孝公变法修刑，内务耕稼，外励战死之士。赏罚三年，百姓便之，天子致胙，诸侯毕贺也。获楚魏之师，举地千里，至今治彊。《史记》曰：卫鞅将兵围魏安邑，降之。又曰：卫鞅击魏公子邛，封鞅为列侯，号商君。惠王用张仪之计，拔三川之地，西并巴蜀，北收上郡，南取汉中，《史记》曰：孝公卒，子惠文君立。又曰：惠文君八年，张仪复相秦，攻韩宜阳，降之云。孝王十年，纳魏上郡。张仪伐蜀，灭之，又攻楚汉中，取地六百里，置汉中郡。《史记》云：孝王纳上郡，此云惠王，疑此误也。又曰：武王立，张仪死。武王谓甘茂曰：寡人欲通车三川，窥周室，使甘茂伐宜阳，拔之。然通三川是武王，张仪已死，此云惠王用张仪之计拔三川，疑此误也。三川，韩界也。宜阳，韩邑也。包九夷，制鄢郢，九夷，属楚夷也。鄢郢，楚二县也。盖秦令人据之也。东据成皋之险，割膏腴之壤，成皋，县名。周之东境。遂散六国之从，六国，韩、魏、燕、赵、齐、楚也。《汉书·音义》，文颖曰：关东为从。使之西面事秦，功施到今。《史记》曰：惠王卒，韩、魏、齐、楚皆宾从。昭王得范雎，废穰侯，逐华阳，《史记》曰：孝王卒，立异母弟为昭襄王。又曰：穰侯魏冉者，秦昭王母宣太后之弟。太后二弟，其异父长弟曰穰侯，姓魏氏，名冉。同父弟曰芋戎，为华阳君。魏冉为相国，范雎说秦昭王，言穰侯权重诸侯，昭王乃免相国，逐华阳君关外。彊公室，杜私门，蚕食诸侯，使秦成帝业。《春秋保乾图》曰：光闿害，蚕食天下。高诱《淮南子注》曰：蚕食无馀也。此四君者，皆以客之功。由此观之，客何负於秦哉！负，犹累也。向使四君却客而弗纳，疏士而弗用，是使国无富利之实，而秦无彊大之名也。

　　今陛下致昆山之玉，有和随之宝，《新序》，固桑对晋平公曰：夫剑产於越，珠产於江南，玉产於昆山，此三宝皆无足而致。《墨子》曰：和氏之璧，随侯之珠。垂明月之珠，服太阿之剑，《越绝书》曰：楚王召欧冶子干将作铁剑二枚，二曰太阿。乘纤离之马，建翠凤之旗，树灵鳝之鼓。孙卿曰：纤离蒲梢，皆马名。郑玄《礼记注》曰：鳝皮可以冒鼓。此数宝者，秦不生一焉，而陛下悦之，何也？必秦国之所生然后可，则夜光之璧，不饰朝廷，犀象之器，不为玩好；而赵卫之女，不充后庭；骏良駃騠，不实外厩；《周书》曰：正北以駃騠为献。《广雅》曰：駃，马属。江南金锡不为用，西蜀丹青不为采。所以饰后宫，充下陈，下陈，犹后列也。《晏子》曰：有二女，愿得入身於下陈。娱心意，悦耳目者，必出於秦然后可，则是宛珠之簪，傅玑之珥，阿缟之衣，锦绣之饰，不进於前，言以宛珠饰簪，以玑傅珥也。《说文》曰：珥，瑱也。徐广曰：齐之东阿县，缯帛所出者也。此解阿义与子虚不同，各依其说而留之。旧注既少不足，称臣以别之。他皆类此。而随俗雅化，佳冶窈窕，赵女不立於侧也。随俗雅化，谓闲雅变化，而能随俗也。

　　夫击瓮叩缶，弹筝搏髀，而歌呼呜呜快耳者，真秦之声也。《说文》曰：瓮，汲瓶也，《说文》曰：缶，瓦器，秦鼓之以节乐。郑、卫、桑间，韶、虞、武象者，异国之乐也。《礼记》曰：郑卫之音，乱世之音也。又曰：桑间濮上，亡国之音也。《乐动声仪》曰：舜乐曰箫韶。又曰：周乐伐时曰武象。宋均曰：武象，象伐时用干戈。徐广曰：韶一作昭。今弃叩缶击瓮而就郑卫，退弹筝而取韶虞，若是者何也？快意当前，適观而已矣。高诱《吕氏春秋注》曰：適，中適也。今取人则不然。不问可否，不论曲直，非秦者去，为客者逐。然则是所重者，在乎色乐珠玉；而所轻者，在乎民人也。此非所以跨海内、制诸侯之术也。

　　臣闻地广者粟多，国大者人众，兵彊者则士勇。是以太山不让土壤，故能成其大；河海不泽细流，故能就其深；《管子》曰：海不辞水，故成其大；山不辞土石，故能成其高。王者不却众庶，故能明其德。《文子》曰：圣人不让负薪之言，以广其名。是以地无四方，民无异国，四时充美，鬼神降福。此五帝三王之所以无敌也。今乃弃黔首以资敌国，郭象《庄子注》曰：资者，给赍之谓。却宾客以业诸侯，使天下之士，退而不敢西向，裹足不入秦，此所谓藉寇兵而赍盗粮者也。《战国策》范雎说秦王曰：此所谓藉贼兵而赍盗食者也。《说文》曰：赍，持遗也。夫物不产於秦，可宝者多；士不产於秦，愿忠者众。今逐客以资敌国，损民以益仇，内自虚，而外树怨诸侯，求国无危，不可得也。

　　【上书吴王一首】

　　※邹阳《汉书》曰：邹阳，齐人也。阳事吴王濞，王以太子事，阴有邪谋，阳奏书谏，为其事尚隐，恶不指斥言，故先引秦为喻。因道胡越、齐、赵之难，然后乃致其意。

　　臣闻秦倚曲台之宫，应劭曰：始皇帝所治处也，若汉家未央宫也。《三辅黄图》曰：未央有曲台殿。悬衡天下，如淳曰：衡，犹称之衡也。言其悬法度於其上。申子曰：君必有明法正义，若权衡以称轻重，所以一群臣也。画地而人不犯，兵加胡越；至其晚节末路，张耳、陈胜连从兵之据，以叩函谷，咸阳遂危。《史记》曰：陈胜，字涉，阳城人也。胜为王，号为张楚，西击秦。又曰：张耳，大梁人也。陈胜起蕲，以耳为校尉。《广雅》曰：据，引也。言相引以为援也。何则？列郡不相亲，万室不相救也。今胡数涉北河之外，《史记》曰：秦惠王游至北河。徐广曰：戎地之河上也。上覆飞鸟，下不见伏兔，苏林曰：覆，尽也。言胡上射飞鸟，下尽地之伏兔。斗城不休，救兵不至，死者相随，辇车相属，转粟流输，千里不绝。郑玄《礼记注》曰：流，犹行也。何则？彊赵责於河间，应劭曰：赵幽王为吕后所幽死，文帝立其长子遂为赵王，取赵之河间。立弟辟彊为河间王。至子哀王无嗣，国除，遂欲复还得河间也。六齐望於惠后孟康曰：高后割济南郡，为吕王台奉邑。又割琅邪郡，封营陵侯刘泽为琅邪王。文帝乃立悼惠王六子为王，言六齐不保今日之恩，而追怨惠帝与吕后。《汉书》曰：文帝闵济北逆乱自灭，尽封悼惠王诸子为列侯。后齐文王薨，无子，於是分齐为六，将闾为齐王，惠为济北王，贤为淄川王，雄渠为胶东王，邛为胶西王，辟光为济南王也。城阳顾於卢博，孟康曰：城阳王喜也。喜父章，与弟兴居讨诸吕有功，本当尽以赵地王章，梁地王兴居。文帝闻其欲立齐王，更以二郡王之，章失职，岁馀薨，兴居诛死。卢博，济北王治处，喜故顾念而怨也。二郡谓城阳章所封，济北兴居所封，兴居诛死，故喜顾念而恨也。泰山郡有博县济北县。三淮南之心思坟墓。张晏曰：淮南厉王三子，为三王，念其父见迁杀也。《汉书》曰：上怜淮南王不轨，上乃立厉王三子安为淮南王，敖为衡山王，赐为庐江王。大王不忧，臣恐救兵之不专，孟康曰：不专救汉也。如淳曰：皆自私怨宿愤，不能为吴也。若吴举兵反，天子来讨，谓四国但有意不敢相救也。以孟康解其文，故言不专救汉。如淳解其意，故云不能为吴。二说相成，义乃可明。胡马遂进窥於邯郸，越水长沙，还舟青阳。苏林曰：青阳，水名也。言胡越水陆共伐汉也。善曰：此同孟康之义也。张晏曰：还舟，聚舟也。言胡为赵难，越为吴难，不可恃也。善曰：此微同如淳之说。《秦始皇本纪》曰：荆王献青阳之田，已而背约，要击我南郡。虽使梁并淮阳之兵，下淮东，越广陵，以遏越人之粮，汉亦折西河而下，北守漳水，以辅大国。胡亦益进，越亦益深，此臣之所为大王患也。善曰：大国，谓赵也。阳假言吴思助汉，今胡越俱来伐之。汉虽复使梁并淮阳之兵，以遏越人粮，汉截西河以下，而助於赵，终无所益。故胡亦益进，越亦益深，此臣为大王患也。然其意欲破吴计，虽使当为乃使，越人当为吴人，辄当为御。言吴赵欲来伐汉，汉乃使梁并淮阳之兵，以止吴人之粮。汉截西河以御於赵。如此，则赵不得进，吴不得深。阳恶指斥，故假胡越错乱其辞。自此以下，乃致其意焉。

　　臣闻蛟龙骧首奋翼，则浮云出流，雾雨咸集。圣王底节脩德，则游谈之士，归义思名。善曰：厎与砥同。厎，砺也。《战国策》苏秦说赵王曰：外客游谈之士，无敢自进於前。《汉书·王莽传》曰：游者为之谈说。今臣尽知毕议，易精极虑，如淳曰：改易精思，以谋虑之。则无国而不可奸；善曰：《尔雅》曰：奸，求也。奸与干同。饰固陋之心，则何王之门，不可曳长裾乎？然臣所以历数王之朝，背淮千里而自致者，非恶臣国，而乐吴民，窃高下风之行，尤悦大王之义。善曰：《新序》，公孙龙谓平原君曰：臣居鲁，则闻下风。高先生之知，悦先生之行。故愿大王无忽，察听其至。善曰：刘瓛《周易注》曰：至，极也。谓极言之。

　　臣闻鸷鸟累百，不如一鹗。孟康曰：鹗，大雕也。如淳曰：鸷鸟比诸侯，鹗比天子。夫全赵之时，服虔曰：全赵，赵未分之时。应劭曰：后分为三。武力鼎士，袨服丛台之下者，一旦成市，服虔曰：袨服，大盛玄黄服也。臣瓒以为鼎士，举鼎之士，丛台，赵王之台。不能止幽王之湛患；韦昭曰：高帝子幽王友也，吕后杀之。湛，今沈字也。淮南连山东之侠，死士盈朝，不能还厉王之西也。善曰：《汉书》曰：淮南厉王长谋反，废迁蜀。韦昭曰：徙蜀严道。然则计议不得，难诸贲不能安其位亦明矣！善曰：《左氏传》曰：吴公子光享王，鱄设诸置剑於鱼中以进，抽剑以刺王。《说苑》曰：勇士孟贲，水行不避蛟龙，陆行不避狼虎。故愿大王审画而已。

　　始孝文皇帝据关入立，寒心销志，不明求衣。臣瓒以为文帝入关而立，以天下多难，故乃寒心战栗，未明而起。自立天子之后，使东牟朱虚，东褒仪父之后，应劭曰：天下已定，文帝遣朱虚侯章东喻齐王，嘉其首举兵欲诛诸吕，犹春秋褒邾仪父者也。深割婴儿王之。应劭曰：封齐王六子为王，其中有小婴儿。孝文帝於骨肉厚也。壤子王梁代，益以淮阳。善曰：此言文帝之时，梁王揖、代王参、淮阳王武。后梁王揖早薨，徙武为梁王也。然参、揖皆少，故云壤也。晋灼曰：《方言》：梁益之间，所爱讳其肥盛曰壤也。善曰：《方言》云：玮其肥盛。《晋书》注以玮为讳。卒仆济北，囚弟於雍者，岂非象新垣等哉？善曰：《汉书》曰：济北王兴居闻帝之代，乃反。棘蒱侯击之，兴居自杀。又曰：淮南王道死雍。应劭曰：二国有奸臣，如新垣平等劝王共反也。今天子新据先帝之遗业，善曰：今天子，景帝也。先帝，文帝也。左规山东，右制关中，变权易势，大臣难知。大王弗察，臣恐周鼎复起於汉，如淳曰：新垣平诈言周鼎在泗水中，臣望东北汾阴，有金宝气，鼎在其中，弗迎则不至。为吴计者，犹新垣平之言周鼎，终不可得也。新垣过计於朝，服虔曰：过，误也。则我吴遗嗣，不可期於世矣！高皇帝烧栈道，灌章邯，应劭曰：章邯为雍王，高祖以水灌其城，破之。烧栈道，言高祖涉所烧之栈道也。《史记》曰：张良说汉王，烧绝栈道也。兵不留行，善曰：言攻之易，故不稽留也。收弊人之倦，东驰函谷，西楚大破。张晏曰：项羽自号西楚霸王。水攻则章邯以亡其城，陆击则荆王以失其地，如淳曰：荆亦楚，谓项王败走也。此皆国家之不几者也。孟康曰：言国家不可庶几得之也。愿大王熟察之。

　　【狱中上书自明】

　　※邹阳《汉书》曰：阳以吴王不可说，去之梁。从孝王游，羊胜、公孙诡等疾阳，恶之於孝王。孝王怒阳，下狱吏。将杀之，阳乃从狱中上书。书奏，孝王立出之，卒为上客。

　　臣闻，忠无不报，信不见疑，臣常以为然，徒虚语耳！昔者荆轲慕燕丹之义，白虹贯日，太子畏之。如淳曰：白虹，兵象。日为君。善曰：畏，畏其不成也。《列士传》曰：荆轲发后，太子相气，见白虹贯日不彻。曰：吾事不成矣。后闻轲死，太子曰：吾知其然也。卫先生为秦画长平之事，太白食昴，昭王疑之。苏林曰：白起为秦伐赵，破长平军，欲遂灭赵，遣卫先生说昭王，益兵粮，为应侯所害。事用不成，其精诚上达於天，故太白为之食昴。昴，赵分也。将有兵，故太白食。食者，干历也。如淳曰：太白，天之将军也。夫精诚变天地，而信不谕两主，岂不哀哉！今臣尽忠竭诚，毕议愿知，张晏曰：尽其计议，愿王知也。左右不明，卒从吏讯，为世所疑。张晏曰：左右不明，不敢斥主也。讯，考三日问之，知与前辞同不也。是使荆轲、卫先生复起，而燕秦不寤也。愿大王熟察之。

　　昔玉人献宝，楚王诛之。善曰：《韩子》曰：楚人和氏得璞玉於楚山之下，奉而献之武王。武王使人相之，玉人曰：石也。王刖和左足。武王薨，成王即位，和又献之，玉人又曰：石也。刖其右足。李斯竭忠，胡亥极刑。善曰：《史记》曰：始皇以李斯为丞相，始皇崩，胡亥立，斯具五刑者也。是以箕子阳狂，接舆避世，恐遭此患。善曰：《史记》曰：纣淫乱不止，箕子惧，乃佯狂为奴。《论语》曰：楚狂接舆，歌而过孔子曰：凤兮凤兮，何德之衰。愿大王察玉人李斯之意，而后楚王胡亥之听，善曰：以其计谬，故令后之。毋使臣为箕子接舆所笑。臣闻比干剖心，子胥鸱夷，善曰：《史记》曰：比干彊谏，纣怒曰：吾闻圣人心有七窍，剖比干观其心。又曰：子胥自刭，王乃以子胥尸，盛以鸱夷之革，浮之江中。应劭曰：取马革为鸱夷，鸱夷形。臣始不信，乃今知之。愿大王熟察，少加怜焉！

　　语曰：白头如新，《汉书·音义》曰：或初不相识相知，至白头不相知。倾盖如故。文颖曰：倾盖犹交盖，驻车也。善曰：《家语》曰：孔子之郯，遭程子於途，倾盖而语终日，甚相悦。何则？知与不知也。故樊於期逃秦之燕，藉荆轲首以奉丹事。善曰：《史记》曰：荆轲见樊於期曰：今闻秦购将军首，金千斤，邑万家。今有言可以解燕国之患，报将军之仇首，何如？於期曰：为之奈何？轲曰：愿得将军首以献秦王，秦王必喜见臣，臣左手把其袖，右手揕其胸。於期遂自刭。王奢去齐之魏，临城自刭，以却齐而存魏。善曰：《汉书·音义》曰：王奢，齐臣也。自齐亡之魏，齐伐魏，奢登城谓齐将曰：今君之来，不过以奢故也。义不苟生以为魏累。遂自刭。夫王奢、樊於期，非新於齐秦，而故於燕、魏也。所以去二国，死两君者，行合於志，而慕义无穷也。是以苏秦不信於天下，为燕尾生。服虔曰：苏秦於秦不出其信，於燕则出尾生之信也。善曰：《史记》苏秦曰：尾生与女子期於梁下。女子不来，水至不去，抱梁柱而死。白圭战亡六城，为魏取中山。张晏曰：白圭为中山将，亡六城，殆欲诛之。亡入魏，文侯厚遇之，还拔中山。何则？诚有以相知也。苏秦相燕，人恶之於燕王。善曰：恶，谓谗短也。燕王按剑而怒，食以駃騠。孟康曰：敬重苏秦，虽有谗恶，王更膳以珍奇之味也。白圭显於中山，人恶之於魏文侯。善曰：言白圭拔中山而尊显，而人说短於文侯。文侯投以夜光之璧。何则？两主二臣，剖心析肝相信，岂移於浮辞哉？

　　故女无美恶，入宫见妒；士无贤不肖，入朝见嫉。昔者司马喜膑脚於宋，卒相中山；善曰：《战国策》曰：司马喜三相中山。《尚书·吕刑》曰：膑者，脱去人之膑也。郭璞《三苍解诂》曰：膑，膝盖也。范雎折胁折齿於魏，卒为应侯。善曰：《史记》曰：范雎随魏中大夫须贾使齐，齐襄王赐范雎金十斤，及牛酒。须贾以为持魏国阴事告齐，以告魏相魏之诸公子魏齐，使舍人笞击范雎，折胁折齿，雎得出，亡入秦，为应侯。《广雅》曰：摺，折也。此二人者，皆信必然之画，捐朋党之私，挟孤独之交，故不能自免於嫉妒之人也。是以申徒狄蹈雍之河。服虔曰：殷之未世人也。如淳曰：庄周云：申徒狄谏而不听，负石自投河。善曰：《尔雅》曰：水自河出为雍。言狄先蹈雍而后入河也。徐衍负石入海，《汉书·音义》曰：徐衍，周之末人也见《列士传》。善曰：《论语谶》曰：徐衍负石，伐子由狸，守分亡身，握石失躯。宋均曰：狸，犹杀也。力之切不容身於世，《新语》曰：穷泽之民，身不容於世，无绍介通之。义不苟取比周於朝，以移主上之心。善曰：言皆义不苟取比周朋党在朝廷，以移主上之心，妄求合也。《六韬》曰：结连朋党，比周为权。杜预曰：比，近也。周，密也。故百里奚乞食於路，穆公委之以政。《说苑》邹子说梁王曰：百里奚乞食於路，而穆公委之以政。甯戚饭牛车下，而桓公任之以国。善曰：《吕氏春秋》曰：甯戚饭牛车下，望桓公而悲，击牛角疾歌。邹子《说苑》邹子说梁王曰：甯戚扣辕行歌，桓公任之以国。此二人岂素官於朝，借誉於左右，然后二主用之哉？感於心，合於意，坚如胶漆，昆弟不能离，岂惑於众口哉？故偏听生奸，独任成乱。昔鲁听季孙之说而逐孔子；善曰：《论语》曰：齐人馈女乐，季桓子受之，三日不朝，孔子行。宋信子冉之计囚墨翟。《文子》曰：子罕也。冉音任。善曰：未详。夫以孔、墨之辩，不能自免於谗谀，而二国以危。何则？众口铄金，积毁销骨。《国语》泠州鸠曰：众心成城，众口铄金。贾逵曰：铄，消也。众口所恶，金为之销亡。积毁销骨，谓积谗。善曰：毁之言，骨肉之亲，为之销灭。是以秦用戎人由余，而霸中国。齐用越人子臧，而彊威宣。善曰：言齐任子臧，故威、宣二王所以彊盛。《史记》曰：齐桓公卒，子威王因齐立。威王卒，子宣王辟强立。张晏曰：子臧，越人也。此二国岂拘於俗，牵於世，系奇偏之辞哉？公听并观，垂明当世。善曰：公听，言无私也。并观，言无偏也。《尸子》曰：论是非者，自公心听之，而后可知也。故意合则胡越为昆弟，由余子臧是矣；不合则骨肉为仇敌，朱象管蔡是矣。善曰：《史记》曰：舜弟象傲帝，常欲杀舜。丹朱，尧子。仇敌，未闻。《尚书》曰：周公位冢宰，群叔流言，乃致管叔于商，囚蔡叔于郭邻。今人主诚能用齐秦之明，后宋鲁之听，则五霸不足侔，三王易为比也。

　　是以圣王觉悟，捐子之之心，而不悦田常之贤；善曰：《史记》曰：燕王哙属国於子之，子之南面行王事，齐因伐燕，燕王哙死，子之乃亡。又曰：齐田常杀简公而立平公，平公即位，田常为相。五年，齐国政皆归田常。封比干之后，修孕妇之墓。应劭曰：纣刳妊者，观其胎产。故功业覆於天下。何则？欲善无厌也。夫晋文公亲其雠而彊霸诸侯；张晏曰：寺人勃鞮也。善曰：《国语》曰：初，献公使寺人勃鞮伐文公於蒲城。文公逾垣，寺人斩其祛。及入，寺人求见。於是吕郄、冀芮畏偪，悔纳公，谋作乱，伯楚知之，故求见公。公遽见之，伯楚以吕郄之谋告公。韦昭曰：寺人掌内。祛，袂也。勃鞮字伯楚。齐桓公用其仇而一匡天下。善曰：《左传》寺人披谓晋侯曰：齐桓公置射钩而使管仲相。《论语》曰：管仲相桓公，霸诸侯，一匡天下，民到于今受其赐。何则？慈仁殷勤，诚嘉於心，此不可以虚辞借也。至夫秦用商鞅之法，东弱韩魏，立彊天下，而卒车裂之。善曰：商鞅车裂。已见《西征赋》。越用大夫种之谋，禽劲吴而霸中国，遂诛其身。善曰：《史记》曰：越王勾践举国政属大夫种，越平吴，以兵北渡淮，东方诸侯毕贺，称霸王，范蠡乃去。遗大夫种书，种见，称疾不朝，人或谗种作乱，越王乃赐种剑而自杀。是以孙叔敖三去相而不悔，善曰：《史记》曰：孙叔敖，楚之处士也。虞丘相进之，三月而相楚。三得相而不喜，知其材自得之也。三去相而不悔，知其非己之罪也。於陵子仲辞三公，为人灌园。善曰：《列女传》曰：於陵子终贤，楚王欲以为相，使使者往聘迎之。子终出使者，与其妻逃，乃为人灌园。今人主诚能去骄傲之心，怀可报之意，善曰：言士有功可报者，思必报。披心腹，见情素，善曰：《战国策》曰：蔡泽说应侯曰：公孙鞅事孝王，竭知谋，示情素。隳肝胆，施德厚，终与之穷达，无爱於士。善曰：於士所求，无所爱惜也。则桀之狗可使吠尧，而跖之客可使刺由，应劭曰：由，许由也。跖，盗跖也。韦昭曰：言恩厚无不使。善曰：《战国策》刀鞮谓田单曰：跖之狗或尧，非其主也。音吠，并同。何况因万乘之权，假圣王之资乎？然则荆轲湛七族，要离燔妻子，岂足为大王道哉？应劭曰：荆轲为燕刺秦王，不成而死，其七族坐之。湛，没也。张晏曰：七族，上至高祖，下至曾孙。善曰：《吕氏春秋》曰：吴王阖闾欲杀王子庆忌，要离曰：王诚助臣，请必能。吴王曰：诺。明旦加罪焉，执其妻子，燔而扬其灰。高诱曰：吴王伪加要离罪，烧妻子，扬其灰。

　　臣闻明月之珠，夜光之璧，以暗投人於道，众莫不按剑相眄者。何则？无因而至前也。蟠木根柢，轮囷离奇，张晏曰：柢，下本也。轮囷离奇，委曲盘戾。苏林曰：柢音蒂。善曰：《广雅》曰：蟠，曲也。奇，音衣。而为万乘器者，何则？以左右先为之容也。善曰：器，谓服玩之属。容，谓雕饰。杜预《左氏传注》曰：容，形容也。故无因而至前，虽出隋侯之珠，夜光之璧，只足结怨而不见德，故有人先谈，则枯木朽株，树功而不忘。善曰：谈或为游。今天下布衣穷居之士，身在贫贱，虽蒙尧舜之术，挟伊管之辩，善曰：伊尹、管仲。怀龙逢比干之意，欲尽忠当世之君，而素无根柢之容，虽竭精神，欲开忠信，辅人主之治，则人主必袭按剑相眄之迹矣。善曰：《小雅》曰：开，达也。是使布衣之士，不得为枯木朽株之资也。

　　是以圣王制世御俗，独化於陶钧之上，张晏曰：陶家名模下圆转者为钧，以其能制器为大小，比之於天也。善曰：《论语·考比谶》曰：引五子以避俗，远邦殊域，莫不向风。而不牵乎卑辞之语，不夺乎众多之口。善曰：圣人有深谋善计，而即行之，不为卑辞所牵制。《战国策》苏秦曰：卑辞以谢君。众口，已见上文。故秦皇帝任中庶子蒙嘉之言，以信荆轲之说，而匕首窃发。善曰：《战国策》曰：荆轲既至秦，持千金之资币，厚遗秦王宠臣中庶子蒙嘉。嘉为先言於秦王曰：燕原举国为内臣如郡县，又献燕督亢之地图。图穷，匕首见，秦王惊，自引而起，乃引其匕首以擿秦王。《通俗文》曰：匕首，其头类匕，故曰匕首，短而便用。周文猎泾渭，载吕尚而归，以王天下。《六韬》曰：文王田于渭阳，卒见吕尚坐茅而渔。《战国策》曰：范雎谓秦王曰：臣闻吕尚遇文王，立为太师。《史记》曰：西伯猎，果遇太公于渭，俱为师也。秦信左右而亡，周用乌集而王。善曰：《汉书·音义》曰：太公望涂遘卒遇共成王功，如乌鹊之暴集也。何则？以其能越拘挛之语，驰域外之义，独观於昭旷之道也。今人主沈谄谀之辞，牵於帷墙之制，善曰：《汉书·音义》曰：言为左右便辟侍帷墙臣妾所见牵制。《说文》曰：墙，垣蔽也。然帷，妾之所止。墙，臣之所居也。使不羁之士与牛骥同皂，《汉书·音义》曰：皂，食牛马器，以木作如槽。善曰：不羁，谓才行高远，不可羁系也。此鲍焦所以忿於世，而不留富贵之乐也。善曰：《列士传》曰：鲍焦怨世不用己，采疏於道。子贡难曰：非其世而采其疏，此焦之有哉。弃其疏，乃立枯於洛水之上。疏即古蔬字。

　　臣闻盛饰入朝者，不以私污义，砥厉名号者，不以利伤行。善曰：孔安国《尚书传》曰：砥，磨石也。《论语·撰考谶》曰：子罕言利，利伤行也。故里名胜母，曾子不入；邑号朝歌，墨子回车。晋灼曰：《史记·乐书》：纣作朝歌之音。朝歌者，不时也。善曰：《淮南子》曰：墨子非乐，不入朝歌。然古有此事，未详其本。今欲使天下恢廓之士，诱於威重之权，胁於位势之贵，回面污行，以事谄谀之人，而求亲近於左右，则士有伏死堀穴岩薮之中耳，安有尽忠信而趋阙下者哉？

　　【上书谏猎】

　　※司马长卿

　　臣闻，物有同类而殊能者，故力称乌获，捷言庆忌，勇期贲育。善曰：《史记》曰：秦武王有力士乌获、孟说，皆至大官。《吕氏春秋》曰：吴王欲杀王子庆忌，谓要离曰：吾尝以马逐之江上，而不能及。《说苑》曰：勇士孟贲，水行不避蛟龙，陆行不避狼虎。《战国策》范雎曰：夏育之勇焉而死。臣之愚暗，窃以为人诚有之，兽亦宜然。今陛下好凌岨险，射猛兽，卒然遇轶才之兽，骇不存之地，犯属车之清尘。《汉书·音义》曰：大驾，属车八十一乘。善曰：车尘言清，尊之意也。舆不及还辕，人不暇施功，虽有乌获、逢蒙之伎，力不得用，枯木朽株，尽为难矣。善曰：《吴越春秋》陈音曰：黄帝作弓，后有楚狐父，以道传羿，羿传逢蒙。是胡越起於毂下，而羌夷接轸也，岂不殆哉！虽万全无患，然本非天子所宜近也。

　　且夫清道而后行，中路而驰，犹时有衔橛之变。张揖曰：衔，马勤也。橛，騑马口长衔也。善曰：《家语》子曰：郊之日汜扫清路，行者必止。《庄子》伯乐曰：我善调马，前有饰橛，而后鞭策之威。而况乎涉丰草，骋丘墟，善曰：《毛诗》曰：湛湛露斯在彼丰草。《吕氏春秋》：吴为丘墟。前有利兽之乐，而内无存变之意，善曰：郑玄《礼记注》曰：利，犹贪也。其为害也，不亦难矣！夫轻万乘之重，不以为安，而乐出万有一危之涂以为娱，臣窃为陛下不取也。盖闻明者远见於未萌，而智者避危於无形。善曰：《太公金匮》曰：明者见兆於未萌，智者避危於无形。祸固多藏於隐微，而发於人所忽者也。故鄙谚曰：家累千金，坐不垂堂。张揖曰：畏櫩瓦堕中人也。此言虽小，可以喻大。臣原陛下留意幸察。

　　【上书谏吴王】

　　※枚叔善曰：《汉书》曰：枚乘，字叔，淮阴人。为吴王濞郎中。吴王初怨望谋为逆也，乘奏书谏，王不纳，遂去之，从梁孝王游。后景帝拜乘弘农都尉，卒。然乘之卒，在相如之前，而今在后，误也。

　　臣闻，得全者昌，失全者亡。善曰：《史记》淳于髡说邹忌子曰：得全全昌，失全全亡。舜无立锥之地，以有天下；禹无十户之聚，以王诸侯；汤武之土，不过百里。善曰：《韩子》曰：舜无置锥之地於后世而德结。《史记》苏秦说赵王曰：舜无咫尺之地，以有天下；禹无百人之聚，以王诸侯；汤武之土，不过百里，立为太子，诚得其道也。上不绝三光之明，下不伤百姓之心者，有王术也。善曰：不绝其明，言合度也。高诱《淮南子注》曰：三光，日、月、星也。故父子之道，天性也。善曰：父子，喻君臣也。《孝经》曰：父子之道，天性也。忠臣不避重诛以直谏，则事无遗策，功流万世。臣乘原披腹心而效愚忠，惟大王少加意念恻怛之心於臣乘言。

　　夫以一缕之任，系千钧之重，上悬之无极之高，下垂之不测之渊，虽甚愚之人，犹知哀其将绝也。马方骇，鼓而惊之；系方绝，又重镇之。系绝於天，不可复结；坠入深渊，难以复出。善曰：《孔丛子》曰：齐东郭亥欲攻田氏，子贡曰：今子，士也，位卑图大，殆非子之任也。夫以一缕之任，系千钧之重，上悬之於无极之高，下垂於不测之深，傍人皆畏其绝，而造之者不知，其子之谓乎？马方骇，鼓而惊之，系方绝，重镇之。马奔车覆，六辔不禁，系绝其高，坠入於深，其危必矣。亥曰：吾已矣。其出不出，间不容发。苏林曰：臣改计取福，正在今日。言其激切甚急。善曰：《曾子》曰：律历迭相治也，其间不容发矣。能听忠臣之言，百举必脱。善曰：《孙卿子》曰：平则虑险，安则虑危，是百举不陷也。必若所欲为，危於累卵，难於上天；善曰：《说苑》曰：晋灵公造九层台，荀息闻之，求见曰：臣能累十二博棋，加九鸡卵棋上。公曰：危哉！《论语》曰：天不可阶而升也。变所欲为，易於反掌，安於泰山。善曰：反掌，言易也。《孟子》曰：武丁有天下，犹反掌也。《春秋保乾图》曰：安於泰山，与日合符。今欲极天命之上寿，弊无穷之极乐，善曰：弊，犹尽也。究万乘之势，不出反掌之易，居泰山之安，而欲乘累卵之危，走上天之难，此愚臣之所大惑也。颜师古曰：走，趣也。走，音奏。

　　人性有畏其影而恶其迹，却背而走，迹逾多，影逾疾，不如就阴而止，影灭迹绝。善曰：《庄子》渔父曰：人有畏影恶迹而去之走者，举足逾数。而迹疾，而影不离，自以为尚迟，疾走不休，绝力而死。不知处阴以休影，静处以息迹，愚亦甚矣。《孙卿子》以为涓蜀梁。欲人勿闻，莫若勿言；欲人勿知，莫若勿为。欲汤之沧，《汉书·音义》或曰：沧，寒也。一人炊之，百人扬之，无益也。不如绝薪止火而已，善曰：《吕氏春秋》曰：夫以汤止沸，沸声不止，去火则止矣。不绝之於彼，而救之於此，譬由抱薪而救火也。善曰：《文子》曰：不治其本，而救其末，无异凿渠而止水，抱薪而救火也。养由基，楚之善射者也。去杨叶百步，百发百中。善曰：《战国策》苏厉谓周君曰：养由基善射，去柳叶百步而射，百发百中。杨叶之大，加百中焉，可谓善射矣。然其所止，百步之内耳，比於臣乘，未知操弓持矢也。

　　福生有基，祸生有胎，服虔曰：基胎，皆始也。纳其基，绝其胎，祸何自来？善曰：自，从也。太山之溜穿石，殚极之纟亢断幹，晋灼曰：纟亢，古绠字。殚，尽也。极之绠幹。幹，井上四交之幹，常为汲者所契伤也。水非石之钻，索非木之锯，渐靡使之然也。夫铢铢而称之，至石必差；寸寸而度之，至丈必过。张晏曰：乘所转四万六千八十铢，而至於石，合而称之，必有盈缩也。石称丈量，径而寡失。善曰：《文子》曰：夫事烦，难治也；法苛，难行也。多求，难赡也。寸而度之，至丈必差；铢而称之，至石必过。石称丈量，径而寡失，故大较易为智，曲辩难为惠也。径，直也。夫十围之木，始生而蘗，足可搔而绝，手可擢而抓。善曰：《尸子》曰：千丈之木，始若蘗，足易去也。《庄子》曰：橡樟初生，可抓而绝。《广雅》曰：搔，抓也。据其未生，先其未形，磨礲砥砺，不见其损，有时而尽。善曰：贾逵《国语注》曰：砻。《尚书注》：砥，磨石也。种树畜养，不见其益，有时而大。积德累行，不知其善，有时而用。弃义背理，不知其恶，有时而亡。臣原大王熟计而身行之，此百世不易之道也。

　　【上书重谏吴王】

　　※枚叔善曰：《汉书》曰：吴王举兵西向，以诛晁错为名，汉闻之，斩错以谢诸侯。乘於是复说吴王。
</div>
    <div class="pagination">
<a href="文选注_page44.html">上一页</a><span>...</span><a href="文选注_page40.html">40</a><a href="文选注_page41.html">41</a><a href="文选注_page42.html">42</a><a href="文选注_page43.html">43</a><a href="文选注_page44.html">44</a><span class="current-page">45</span><a href="文选注_page46.html">46</a><a href="文选注_page47.html">47</a><a href="文选注_page48.html">48</a><a href="文选注_page49.html">49</a><a href="文选注_page50.html">50</a><span>...</span><a href="文选注_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
