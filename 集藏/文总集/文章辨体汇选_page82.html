<!DOCTYPE html>
<html>
<head>
    <meta charset="UTF-8">
    <title>文章辨体汇选 - 第 82 页/共 396 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文章辨体汇选 - 第 82 页/共 396 页</h1>
    <div class="content">　　●钦定四库全书

　　文章辨体彚选巻一百五十四

　　（明）贺复征 撰

　　○奏议六

　　驳张敞入粟赎罪议【汉萧望之】

　　张敞议曰少府左冯翊所言常人之所守耳昔先帝征四夷兵行三十余年百姓犹不加赋而军用给今羌虏一隅小夷跳梁于山谷间汉但令罪人出财减辠以诛之其名贤于烦扰良民横兴赋敛也又诸盗及杀人犯不道者百姓所疾苦也皆不得赎首匿见知纵所不当得为之属议者或颇言其法可蠲除今因此令赎其便明甚何化之所乱甫刑之罚小过赦薄罪赎有金选之品所从来乆矣何贼之所生敞备皂衣二十余年尝闻罪人赎矣未闻盗贼起也窃怜凉州被冦方秋饶时民尚有饥乏病死于道路况至来春将大困乎不早虑所以振救之策而引常经以难恐后为重责常人可与守经未可与权也敞幸得备列卿以辅两府为职不敢不尽愚萧望之驳之曰民函阴阳之气有好义欲利之心在教化之所助虽尧在上不能去民欲利之心而能令其欲利不胜其好义也虽桀在上不能去民好义之心而能令其好义不胜其欲利也故尧桀之分在扵义利而已道民不可不慎也今欲令民量粟以赎罪如此则富者得生贫者独死是贫富异形而法不一也人情贫穷父兄囚执闻出财得以生活为人子弟者将不顾死亡之患败乱之行以赴财利求救亲戚一人得生十人以丧如此伯夷之行坏公绰之名灭政教一倾虽有周召之佐恐不能复古者藏于民不足则取有余则与诗曰爰及矜人哀此鳏寡上惠下也又曰雨我公田遂及我私下急上也今有西边之役民失作业虽户赋口敛以赡其困乏古之通义百姓莫以为非以死救生恐未可也陛下布徳施教教化既成尧舜亡以加也今议开利路以伤既成之化臣窃痛之

　　驳左雄察举议【胡广】

　　臣闻君以兼览博照为徳臣以献可替否为忠书载稽疑谋及卿士诗美先民询于刍荛是以虑无失策举无过事窃见尚书令左雄议郡举孝廉皆限年四十以上诸生试章句文吏试笺奏明诏既许复令臣等得与相参窃惟王命之重载在篇典当令县于日月固于金石遗则百王施之万世诗云天难谌斯不易惟王可不慎与盖选举英才无拘定制六竒之策不出经学郑阿之政非必章奏甘竒显用年乖强仕终贾扬声亦在弱冠汉承周秦兼览殷夏祖徳师经参杂霸轨圣主贤臣世以致理贡举之制莫或回革今以一臣之言刬戾旧章便利未明众心不厌矫枉变常政之所重而不访台司不谋卿士若事下之后议者剥异异之则朝失其便同之则王言已行臣愚以为可宣下百官参其同异然后览择胜否详采厥衷敢以瞽言冒干天禁惟陛下纳焉

　　驳刘仆射举乐之议【梁昭明太子】

　　三年十一月始兴王憺薨旧事以东宫礼絶傍亲书翰并依常议太子以为疑命仆射刘孝绰议其事孝绰议曰案张镜撰东宫仪记称三朝发哀者踰月不举乐鼓吹寝奏服限亦然寻傍絶之义义在去服服虽可夺情岂无悲铙歌辍奏良亦为此既有悲情宜称兼慕卒哭之后依常举乐称悲竟此理例相符谓犹应兼慕请至卒哭仆射徐勉左率周舍家令陆襄并同孝绰议太子令曰张镜东宫仪记云依士礼终服月称慕悼又云凡三朝发哀者踰月不举乐鼓吹寝奏服限亦然刘仆射议云傍絶之义义在去服服虽可夺情岂无悲铙歌辍奏良亦为此既有悲情宜称兼慕卒哭之后依常举乐称悲竟此理例相符寻情悲之说非止卒哭之后縁情为论此自难一也用张镜之举乐弃张镜之称悲一镜之言取舍有异此自难二也陆家令止云多厯年所恐非事证虽复累稔所用意常未安近亦尝以此问外由来立意谓犹应有慕悼之言张岂不以举乐为大称悲事小所以用小而忽大良亦有以至如元正六佾事为国章虽情或未安而礼不可废铙吹军乐比之亦然书疏方之事则成小差可縁心声乐自外书疏自内乐自他书自已刘仆射之议即情未安可令诸贤更共详衷司农卿明山宾步兵校尉朱异议称慕悼之词宜终服月于是令付典书遵用以为永凖

　　驳复雠议【唐柳宗元】

　　臣伏见天后时有同州下邽人徐元庆者父爽为县尉赵师韫所杀卒能手刃父雠束身归罪当时谏臣陈子昂建议诛之而旌其闾且请编之于令永为国典臣窃独过之臣闻礼之大本以防乱也若曰无为贼虐凡为子者杀无赦刑之大本亦以防乱也若曰无为贼虐凡为治者杀无赦其本则合其用则异旌与诛莫得而并焉诛其可旌兹谓滥黩刑甚矣旌其可诛兹谓僭壊礼甚矣果以是示于天下传扵后代趋义者不知所向违害者不知所立以是为典可乎盖圣人之制穷理以定赏罚本情以正褒贬统于一而己矣向使刺谳其诚伪考正其曲直原始而求其端则刑礼之用判然离矣何者若元庆之父不陷扵公罪师韫之诛独以其私怨奋其吏气虐于非辜州牧不知罪刑官不知问上下蒙冒吁号不闻而元庆能以戴天为大耻枕戈为得礼处心积虑以冲雠人之胸介然自克即死无憾是守礼而行义也执事者宜有惭色将谢之不暇而又何诛焉其或元庆之父不免于罪师韫之诛不愆于法是非死于吏也是死于法也法其可雠乎雠天下之法而戕奉公之吏是悖骜而陵上也执而诛之所以正邦典而又何旌焉且其议曰人必有子子必有亲亲亲相雠其乱谁救是惑扵礼也甚矣礼之所谓雠者盖以寃抑沉痛而号亡告也非谓抵罪触法陷于大戮而曰彼杀之我乃杀之不议曲直暴寡胁弱而己其非经背圣不亦甚哉周礼调人掌司万人之雠凡杀人而义者令勿雠雠之则死有反杀者邦国交雠之又安得亲亲相雠也春秋公羊传曰父不受诛子复雠可也父受诛子复雠此推刃之道复雠不除害今若取此以断两下相杀则合扵礼矣且夫不忘雠孝也不爱死义也元庆能不越扵礼服孝死义是必达理而闻道者也夫达理闻道之人岂其以王法为敌雠者哉议者反以为戮黩刑坏礼其不可以为典明矣请下臣议附于令有断斯狱者不宜以前议从事谨议

　　文章辨体彚选巻一百五十四

　　●钦定四库全书

　　文章辨体彚选巻一百五十五

　　（明）贺复征 编

　　○谥议一

　　吴讷曰按谥法云谥者行之迹大行受大名细行受小名白虎通曰人行始终不能若一故据其终始明别善恶所以劝人为善而戒人为恶也繇是观之则谥之所系岂不重欤汉晋而下凡公卿大夫赐谥必下太常定议博士乃訽察其善恶贤否着为谥议以上于朝若晋秦秀之议何曽贾充唐独孤及之议苗晋卿宋李清臣之议欧阳永叔是也当时虽或未能尽从其言然千百载之下读其词者莫不油然兴起其好恶之心呜呼是其所系岂不甚重乎哉至若近世名儒隐士之没门人朋旧有私谥易名之议亦不可不知云
　　附吴讷谥法考【按周礼大夫丧事曰小丧赐谥疏云小丧卿大夫也卿大夫谥君亲制之使太史往赐之至遣之日小吏往为读之又按礼记曰幼名冠字五十以伯仲死谥周道也是则赐谥之制实始于周焉崇文总目载周公谥法一巻又有春秋谥法广谥等书然皆后人取古人谥号増辑而为之也宋仁宗朝眉山苏洵尝奉诏编定乃取世传周公谥法以下诸书列为三巻总一百六十八谥至孝宗淳熈中夹漈郑樵后本苏氏书増损定为上中下三等通二百一十谥为书以进大抵谥者所以表其实行故必繇君上所赐善恶莫之能揜然在学者亦不可不知其说故今特载周公谥法于编盖以诸家之说皆祖于此若夫郑氏之论亦多有可取者今亦录附于后读者详之】
　　周公谥法
　　惟周公旦太公望开嗣王业建功于牧野终将塟乃制谥法遂叙谥法谥者行之迹也号者功之表也车服位之章也是以大行受大名细行受小名行出于已名生于人名谓谥号民无能名曰神【不名一善下俱本注】一德不懈曰简【一不委世】靖民则法曰皇【靖安】平易不訾曰简【不信訾毁】德象天地曰帝【同于天地】尊贤贵义曰恭【尊事贤人宠贵义士】仁义归往曰王【民往归之】敬事供上曰恭【恭奉也】立志及众曰公【志无私也】尊贤敬让曰恭【敬有德让有功】执应八方曰侯【所执行八方应之也】既过能改曰恭【言自知也】赏庆刑威曰君【能行四者】执事坚固曰恭【守正不移】従之成羣曰君【民従之】爱民长弟曰恭【顺长接弟】扬善赋简曰圣【所称得人所善得实所赋得简】执礼御宾曰恭【迎待宾也】敬宾厚礼曰圣【厚于礼】芘亲之阙曰恭【修德以益之】照临四方曰明【以明照之】尊贤让善曰恭【不专已善推之于人】譛愬不行曰明【逆知之故不行】威仪悉备曰钦【威则可畏仪则可象】经纬天地曰文【成其道】大虑静民曰定【思树惠也】道德博闻曰文【无不知】纯行不爽曰定【行一不伤】勤学好问曰文【不耻下问】安民大虑曰定【以虑安民】慈惠爱民曰文【惠以成政】安民法古曰定【不失旧意】愍民惠礼曰文【惠而有礼】辟地有德曰襄【取之以义】赐民爵位曰文【与同升】甲胄有劳曰襄【亟征伐】绥柔士民曰德【安民以居安土以事】小心畏忌曰僖【思所当忌】諌争不威曰德【不以威拒諌】有一伐而还曰厘【知难而退】刚强直理曰武【刚无欲强不屈直正直理忠恕也】质渊受諌曰僖【深故能受】威强敌德曰武【与有德者敌】温柔贤善曰懿【性能纯淑】克定祸乱曰武【以兵往故能定】心能制义曰度【制事得宜】刑民克服曰武【法以正民能使服也】聪明睿哲曰献【有通知之聪】夸智多穷曰武【大志行兵多所穷极】智质有圣曰献【有所通而无蔽】安民立政曰成【政以安定】五宗安之曰孝【五世之宗】渊源流通曰康【性无忌】慈惠爱亲曰孝【周爱亲族】温柔好乐曰康【好丰年勤民事】恊时肇厚曰孝【恊合肇始】秉德不回曰孝【顺于德而不违】安乐抚民曰康【无四方之虞】合民安乐曰康【富而教之】执心克庄曰斋【能自严】布德执义曰穆【穆纯也】资辅就共曰齐【资辅佐而供成】中情见貎曰穆【性公露】甄心动惧曰顷【甄精】容仪恭美曰昭【有仪可象行恭可美】敏以敬愼曰顷【疾于所敬】昭德有劳曰昭【能劳让】柔德安众曰靖【成众使安】圣闻周达曰昭【圣圣通合】恭已鲜言曰靖【恭已正身少言而中】治而无眚曰平【无灾罪也】寛乐令终曰靖【性寛乐义以善自终】执事有制曰平【不在意】威德刚武曰围【御乱患】布纲治纪曰平【施之政事】弥年寿考曰胡【久也】由义而济曰景【用义而成】保民耆艾曰胡【六十曰耆七十曰艾】耆意大虑曰景【耆强也】强毅果敢曰刚【强于仁义果曰毅】布义行刚曰景【以刚行义】追补前过曰刚【勤善以补过】清白守节曰贞【行清白志同】猛以刚果曰威【猛则少寛果敢行】大虑克就曰真【能大虑非正而何】不隐无屈曰贞【恒然无私】强毅执正曰威【问正言乖邪】辟土服逺曰栢【以阙正定】治典不杀曰祈【秉常不衰】克敬动民曰栢【敬以使之】大虑行节曰孝【言成其节】辟土兼国曰栢【兼人故启土】治民克尽曰使【克尽恩惠】能思辩众曰元【别之使各有次】好和不争曰安【生而少断】行义说民曰元【民说其义】道德纯一曰思【道大而徳一】始建国都曰元【非善之良何以始之】大省兆民曰思【大亲民而不杀】主义行德曰元【以义为主阙德故】外内思索曰思【言求善】圣善周闻曰宣【闻谓所闻善事也】追悔前过曰思【思而能改】兵革亟作曰庄【以数征为严】行见中外曰悫【内外如一】通圉克服曰庄【通边圉使阙服】状古述今曰誉【立言之称】胜敌制强曰庄【以武功言】昭功宁民曰商【明有功者】死于原野曰庄【非严何以死难】克杀秉政曰夷【秉政不阙贤】屡征杀伐曰庄【以严厘之】安心好静曰【夷不爽政】武而不遂曰庄【武功不成】执义扬善曰德【称人之善】柔质慈民曰惠【知其性】慈仁短折曰怀【短未六十折未三十】爱民好与曰惠【与谓施】述义不克曰丁【不能成义】夙夜警戒曰敬【敬身急戒】夙夜恭事曰敬【敬以莅事】有功安民曰烈【以武立功】象方益平曰敬【法常而知】秉德尊业曰烈【业以通德为而能尊】合善典法曰敬【非敬何以善之】刚克为伐曰翼【伐功也】刚德克就曰肃【成其使为终】思虑深逺曰翼【好逺思也】执心决断曰肃【言严果】外内贞复曰白【正而复终始一】不生其国曰声【生于外家】不勤成名曰灵【任本性不见贤思齐】未家短折曰殇【未家未娶】死而志成曰灵【士志不恡命】爱民好治曰戴【好民治也】死见神能曰灵【有鬼不为厉】曲礼不愆曰戴【无过】乱而不捐曰灵【不能以治损乱】短折不成曰殇【有知而夭殇】好祭鬼神曰灵【渎鬼神不致逺】隐拂不成曰隐【不以隐拂改其性】极知鬼事曰灵【其智能聪彻之】不显尸国曰隐【以间主国】见美坚长曰隐【美过其今】杀戮无辜曰厉【贼良善人】官人应实曰知【能官人】愎佷逐过曰剌【去誎曰愎反是曰佷】肆行劳祀曰悼【放心劳于淫祀言不修德】不思忘爱曰剌【忘其爱已者也】年中早夭曰悼【年不称志】早孤短折曰哀【早未知人事】凶年无谷曰荒【不务耕稼】好变动民曰躁【数移徙也】外内纵乱曰荒【家不治官不治】不悔前过曰戾【知而不改】好乐怠政曰荒【淫于声乐怠于政事】怙威肆行曰丑【肆意行威】在国遭忧曰愍【仍多大丧】壅遏不通曰幽【弱坎下】在国逢难曰愍【逢兵冦之事】早孤铺位曰幽【铺位即位而卒】祸乱方作曰愍【国无政动长乱】动祭乱常曰幽【易神之班】使民悲伤曰愍【苛政贼害】柔质受諌曰慧【以虚受人】贞心大度曰匡【心正而明察也】名实不爽曰质【应也】德正应和曰莫【正其德应其和】温良好乐曰良【言其人可好可乐】施勤无私曰类【无私惟义所在】慈和徧服曰顺【能使人皆服其慈和】思虑果逺曰明【自任多近于专】博闻多能曰宪【虽多能不至于大道】啬于赐与曰爱【言贪恡】满志多穷曰惑【自足者必不足也】危身奉上曰忠【险不辞难】思虑不爽曰厚【不差所思而得】克威捷行曰魏【有威而敏行】好内逺礼曰炀【朋淫于家不奉礼】克威惠礼曰魏【虽威不逆礼】怠政外交曰推【不自明而恃外交也】去礼逺众曰炀教诲不倦曰长【以道教之】疏逺继位曰绍【非其次第偶得之也】肇敏行成曰直【始疾行成言不深也】彰义揜过曰坚【明义以盖前过】内外宾服曰正【言以正服之】华言无实曰夸【恢诞】好亷自克曰节【自胜其情欲】逆天虐民曰抗【背尊大而逆之】好更改旧曰易【变故改常】名与实爽曰缪【言名美而实伤】爱民在刑曰克【道之以政齐之以法】择善而従曰比【比方善而従之】除残去虐曰汤乱而不损为灵隐哀也景武也施德为文除恶为武辟地为襄服逺为桓刚克为僖柔克为懿履正为庄有过为僖施而不成为宣惠无内德为献治而生眚为平乱而不损为灵由义而济为景余皆象也

　　序论【宋郑樵】

　　法之为谥者取一文耳非有说也谥法行而其说纷纷其书见于世者有周公谥法有春秋谥法有广谥有今文尚书有大戴记有世本有独断有刘熈之书有来奥之书有沈约之书有贺琛之书有王彦威之书有苏冕之书有扈蒙之书有苏珣之书其实皆由汉魏以来儒生取古人之谥而释以已说集而为法也故苏氏曰周公之法反取贺琛之新法而载之书是知世之谥法其名尤古者益非古法也今考周公之书所用后人之语甚多是皆为谥法者展转相因言文杂揉无足取也惟沈约之书博采古今铨次有纪然亦无所建明至苏氏承诏编定六家谥法乃取周公春秋广谥沈约贺琛扈蒙之书断然有所去取其善恶有一成之论实前人所不及也皇也帝也王也公也侯也君也师也长也胥也实尊卑之号上下之称且生有爵死有谥以是为谥未之敢闻也若帝王可以为谥则天子亦可以为谥矣若公侯可以为谥则卿大夫亦可以为谥矣若师长可以为谥则父兄亦可以为谥矣无义之谈莫此为甚经几百年间而后苏氏开之尧取累土以命名舜取秾华以命名禹取于兽汤取于水桀以乔木纣以绎丝是非已之所更必父兄之所命也且生有爵死有谥以是为谥未之敢闻也苏氏未暇及臣不敢后焉谨条其可用者二百十谥分为三类只以一文见义无事乎文之广无事乎说之繁庶乎表里苏氏之学是亦典礼之大者

　　后论【郑樵】

　　语曰孔文子何以为之文也子曰敏而好学不耻下问是以谓之文也然则文子之谥初无谥法仲尼则因问而即其人之行事以释之奈何先立其法必使人之曲中也规矩本为方圎设而非豫为小大剂量使制器者范围于此况所作之法只采经传之言其间有大不通理处子曰敏而好学不耻下问是以谓之文而云敏而好学曰文可也孟子曰陈善闭邪谓之敬而云陈善开邪曰敬可也易之益曰君子见善则迁有过则改而云迁善改过曰益可也左氏曰共享之谓勇而云率义共享曰勇可也奈何诗曰哿矣能言巧言如流曰哿可乎书曰宾于四门四门穆穆而云辟于四门曰穆可乎传曰季子生而有文在其手曰友遂命之而云有文在手曰友何义也书曰乃圣乃神乃武乃文而云乃圣乃神曰武何义也诗序曰太平之君子能持盈守成而云持盈守满曰成何义也至于终始如一者则谓之终为人所渴望者则谓之渴于义安乎取并后匹嫡之义而为并取牝鸡之晨惟家之索义而为索是可用乎千百年间学者见之礼官博士行之而断无以为非者

　　晋太宰何曽谥议【秦玄良】

　　故太宰何曽虽阶世族之胤而少以髙亮严肃显登王朝然资性骄奢不循轨则诗云节彼南山惟石岩岩赫赫师尹民具尔瞻言其德行髙峻动必以礼耳丘明有言俭德之恭侈恶之大也大晋受命劳谦隐约曽受宠二代显亦累世暨乎耳顺之年身兼三公之位食大国之租荷保傅之贵方之古人责深负重虽鞠躬尽死犹不称位而乃骄奢过度名被九域以古义言之非惟失辅相之宜实坏人伦之教近世以来宰臣辅相未有受垢辱之声被有司之劾而蒙恩贷若曽者也周公吊三季之陵迟哀大教之不行于是作谥以纪其终曽参奉之启手归全易箦而没盖明愼终死而后已齐之史氏季世陪臣耳犹书君贼累死不惩况于皇代守典之官敢畏强盛而不尽礼管子有言礼义廉耻是谓四维四维不张国乃灭亾宰相大臣人之表仪若生极其情死又无贬是则帝室无王刑也王公贵人复何畏哉所谓四维复何寄乎谨按谥法名与实爽曰缪怙乱肆行曰丑宜谥缪丑

　　晋贾充谥议【秦玄良】

　　贾充无子舍宗族弗立而以异姓外孙韩谧为后悖礼溺情以乱大伦昔鄫养外孙莒公子为后春秋书莒人灭鄫圣人岂不知外孙亲邪但以义推之则无父子之亲而絶祖宗之祀谥法昏乱纪度曰荒请谥为荒

　　甄琛谥文穆议【袁翻】

　　按礼谥者行之迹也号者功之表也车服者位之章也是以大行受大名细行受细名行生于已名生于人故阖棺然后定谥皆累其生时美恶所以为将来劝戒身虽死使名常存也凡薨亾者属所即言太鸿胪移本郡大中正条其行节功过承中正移言公府下太常部博士评议为谥列上谥不应法者博士坐如选举不以实论若行状失其中正坐如博士自古帝王莫不殷勤重愼以为褒贬之实也今日之行状皆出自其家任其臣子自言君父之行无复相是非之事臣子之欲光扬君父但苦迹之不髙行之不美是以极辞肆意无复限量观其状也则周孔聫镳伊颜接袵论其谥也虽穷文尽武罔或加焉然今之博士与古不同惟知依其行状又先问其家人之意臣子所求便为议上都不复斟酌与夺商量是非致号谥之加与泛阶莫异专以极美为称无复贬降之名礼官之失一至于此案甄司徒行状至德与圣人齐踪鸿名共大贤比迹文穆之谥何足加焉但比来赠谥于例普重如甄琛之流无不复谥谓宜依谥法慈惠爱民曰孝宜谥曰孝穆公自今已后明勅太常司徒有行状如此言辞流宕无复节限者悉请裁量不听为受必凖人立谥不得甚加优越仍踵前来之失者付法司科罪

　　文章辨体彚选巻一百五十五

　　●钦定四库全书

　　文章辨体彚选巻一百五十六

　　（明）贺复征 编

　　○谥议二

　　驳韦巨源谥昭议【唐李邕】

　　韦巨源与韦后继叙源流佞媚官爵谬说符祥取媚中宗识者嗟愤及韦庶人之难出至都街为乱兵所杀太常博士李处直议谥曰昭户部贠外郎李邕驳之曰三思引之为相阿韦托之为亲无功而封无德而禄同族则丑止安石他人则附邪楚客谥之曰昭良恐不当处直仍固请依前议邕又驳之曰夫古之谥在乎劝沮将杜小人之业冀长君子之风故为善者虽存不贵仕而没有余名此贤达所以砥节也为恶者虽生有所幸死怀所惩此回邪所以易心也呜乎巨源尝未察斯而乃闻义不从与恶相济蓄罔上之志恊羣凶之谋茍容圣朝贪昧厚禄自以宰臣之贵不崇朝而贾害者固鬼得而诛之也彼则匹夫之微未受命而行刑者固人得而诛之也幽明之愤断焉可知天地之心自此而见矣顷者皇运中兴功臣翼政时序未几邪逆执权奸慝者拜爵于私门忠正者降黜于藩郡巨源此际用事方殷且于阿韦何亲而结为昆季于国家何力而累忝大官此则闇通中人附会武氏托城社之固乱皇家之基其罪一也又国家之事在祀与戎酌于礼经陈于郊祭将以对越天地光扬祖宗既告成功以观海内惟昔亚献不闻妇人阿韦蓄无君之诚怀自达之意潜图帝位议啄皇孙升坛拟仪拜赐明命将预国事无守国章巨源创迹于前悖逆演成于后时有礼部侍郎徐坚太常博士唐绍蒋钦绪彭景直并言之莫従其罪二也又上天不吊先帝遇毒悔祸无征阿韦将纂画计未果逆心尚摇周章夷犹仓皇迷谬于是太平公主矫为陈谟上官昭容诒草遗诏故得今上辅政阿韦参谋将大业垂成而休命中辍者职由巨源蹑韦温之足楚客附巨源之耳枭声遽发狼顾相惊以阿韦临朝以韦温当国其罪三也又人为邦本财实聚人夺其财则人心自离无其人则国本何恃巨源累践台辅专行句征废越条章崇尚侵刻树怨天下剥害生灵兆庶流离户口减耗况以三思食邑往在贝州时属久阴灾逢多雨租庸蠲免申令昭明匪今独然自古不易三思虑其封物巨源启此异端以为稼穑湮沈虽无菽粟蚕桑织纴可输庸调致使河朔黎人海隅士女去其乡井鬻其子孙饥寒切身朝夕奔命其罪四也但巨源长于华宗仕于累代作万国之相处具瞻之地蔽日月之层辉负丘山之重责今乃妄加褒述安能分谤者哉

　　唐丞相谥文贞杨绾谥议代太常荅苏端驳议【梁肃】

　　议曰有国之典存以位叙其德没以谥易其名名之小大视德之美恶盖书其着而畧其微要其终而明其义故曰谥以尊名节以一惠耻名之浮于行也杨文贞体淳素之质恊时中之德爰自下列至于宰司秉心不渝动必由道与夫立功立事开物济众不同日语矣而清俭厉俗明哲保身曰文与贞在我惟允秉公议者其谁曰不然今奉符谓公与元载交游尝为载荐引载之咎恶悉归于公斯乃昧于观行定谥之义且非君子成人之美也请区而评之昔荀爽为董卓所举致位三公及卓斁乱汉政可谓甚矣而汉史曾不以卓之过累于慈明晏子陈氏俱事齐侯陈志邪而晏志正春秋亦不以陈之恶延于平仲是知道不必合事不必同则载之于公其事可见况当载秉钧而公不叅大政载以时望慕我我则静而守中因疎为简适见清节又有发载之恶皆漏泄致辞患自掇也庸可救乎及夫载覆其餗公膺大任任职日浅屡以疾辞位且不安安可以寂寥启悟而责之乎昔季文子相三君无食粟之马衣帛之妾君子以为忠杨公以大名厚位出入三朝无宅一区无马一驷志于清白交不謟渎可不谓贞乎掌训诰秉铨衡处成功贰宗伯润色王度无替厥美加以敏而好学见善如不及可不谓文乎谨按谥法贞之列有三清白守节曰贞大宪克就曰贞忧国忘死曰贞文之义有六经纬天地曰文道德博闻曰文愍人接礼曰文不耻下问曰文慈惠爱人曰文修德来逺曰文名既不偹事亦殊贯又安可以二王三恪私庙家祭之阙并责于一名哉若具美果在一名则士文伯孔文子且无经纬天地之文孟武伯寗武子又非克定祸乱之武若以废礼不称其名臧孙辰縦逆祀不得谥文管夷吾台门反玷不得谥敬是知议名之道取其所长则舍其所短志其大行则遗其小节使善恶决于一字褒贬垂于将来盖先王制谥之方也若综核名实形于公论宜取坦然明白彰于遐迩者今或乗人之意肆诬谤之辞所谓抉瑕刺骨之说非正议也且圣无全能才不必偹以郑公征立言正色耻君不如尧舜其节大矣而昧于知人许公瓌固执遗诏廷沮邪计其志明矣终不能守故春秋为贤者讳过传称不以一眚掩大德语曰无求备于一人盖二公所以为文贞也若曰百行所归九德咸事如周公之文宣父之德然后拟议则千舌莫嗣而谥典絶矣安在一二苏魏足为定制乎谨上叅典礼近考故事杨公之名请如前议云尔

　　唐丞相故太保赠太师苖晋卿谥议【独孤及】

　　太师禀天纯懿为唐股肱两朝当国庶绩惟允论道敷政送往事居叶恭秉彝动罔违德惠和以懋其事明哲以保其身昔尝悬衡九流剖竹四郡刀尺之下无滞用襦袴之内无贫人洛阳居守东夏辑睦天寳之季二京为戎皇舆西狩亿兆左袵太师践危机不易心处横溃不忘国奋身拔迹于豺狼之口道不污而节不夺忠之大者至德干元中天下多故皇纲未张肃宗修汉宣故事用刑名绳下而太师以曺参为师持清静守职励翼王度将顺事典人亦宁一厥猷茂焉能知人能官人愼选乃僚言刈其楚至有拔羣萃而取公器不五六年比肩衮职者光映册府当代荣之汉史称胡广与故吏陈蕃并为三司太师有焉夫九德咸事寛为之首百工惟时哲则能惠宜其享天眉寿为国元老古者生以行观其志死以谥易其名谥之美恶视行之大小后代或三字以表德贞惠文子是也或二字以彰善鄼文终侯留文成侯是也盖其迹大名盛则礼优谥崇太师德冠缙绅位侔周召将加诔谥之制宜以鄼留为凖谨按大戴礼体和居中曰懿文贤有成曰献稽千载之令典合二名以配德请谥曰懿献谨议

　　唐丞相故江陵尹御史大夫吕諲谥议【独孤及】

　　吕諲任职従政聪敏肃给能以才智润餙吏道至德中与三司同鞫大狱独引律文附会经义而平反之当时卒用中典諲叅其论在台司龊龊虽无匪躬之能然平章法度守而勿失其为荆州一年有成号令明具赋敛均一物有制而事有伦大抵以威信为主戮陈希昂按申太芝之奸而三楚之人恱服厥功茂焉自至德以来荷推毂受脤之寄处方面者数十辈而将不骄卒不堕政修人和如諲者盖鲜失岂不以人散久矣而兵未戢挹浊流者难俟清整棼丝者难为功諲当此时能以慈惠易其疾苦且训其三军如臂使指阖境无拔葵啖枣之盗而楚人到于今犹歌咏之其识略必有过人者虽勿褒之其可乎按谥法威德克就曰肃禁暴威也爱人德也考礼议名而拟诸其形容请谥曰肃谨议

　　驳议吕諲【严郢】

　　伏以故相国江陵尹兼御史大夫赠吏部尚书吕公諲昔事先朝累当大任至德之初天步艰难公首披荆榛扈跸灵武忘躯进忠一日三接先朝察匪躬之节纳沃心之议爰立作相弼谐神人其嘉谋嘉猷献可替否之迹入则造膝出则诡辞温树不言难可得而知也至有烂焉明白欲盖而彰者请区而载之干元收复之际两都衣冠多系于三司诏狱御史中丞崔良器议事失入时宰苖太师崔赵公等虽廷诤之然未坚决公有犯无隐引经正辞上是其言刑为之省所全活者盖数百人明主收雷电之威圣朝行寛大之典者繄公之力也古者进贤受上赏书不云乎咎繇曰都在知人公践台衡专以推贤任人为务故相国房公管故吏部侍郎韦公陟入登右职皆公之由今相国黄门侍郎杜公之莅江陵也公荐在方面之任今相国中书侍郎元公之在度支也公咨以幕府之政曽未数岁而二相接武于上台天地交泰圣贤相得庶绩咸熈五典克従者兹公之举善也则子皮之举子产鲍叔之举管仲萧何之举曺参武侯之举蒋琬方之前人我有余地其在荆南也戢兵和众令行禁止理绩为天下最虽古之羊杜无得而踰今太常议荆南之政详矣而曰在台司龊龊无匪躬之能者乃抉瑕掩瑜之论非中适之言也国家故事宰臣之谥皆有二字以彰善旌德焉夫以吕公文能无害武能禁暴贞则干事忠则利人盛烈弘规不可备举传叙八元之德曰忠肃恭懿若以美谥拟于形容请谥吕公曰忠肃谨议 

　　重议吕諲【独孤及】

　　博士独孤及议曰吕諲任宰相日浅当时会肃宗躬亲万务庶政羣臣畏威奉职而已虽有谋谟于岩廊之上莫由有知之者其荆门之政为仁由已略见于事其恩惠被于物风謡存乎人故人得而称之议名之际敢不阙其所疑而録其尤者著者有司之职也其阅实讼狱在未执政之前前议之详矣敢辱再告至若推进名贤使登大任既同温室之树且行状所不载孔子曰君子于其所不知盖阙如也故不书今奉符令必用二字且以忠配肃谨按旧仪凡殁者之故吏得以行状请谥于尚书省而考行定谥则有司存廷辩可否宜在众议今驳议撰谥异同之说并故吏专之伏恐乱庖人尸祝之分违公器不私之诫且非唐虞师锡佥曰之道昔周道衰孔子作春秋以绳当代而乱臣贼子惧谥法亦春秋之微旨也在惩恶劝善不在哀荣在议美恶不在字多文王伐崇周公杀三监诛淮夷晋重耳一战而霸诸侯武功盛矣而皆谥曰文以冀缺之恪德临事寗俞之忠于其国随会之纳諌不忘其师言身不失其友其文德岂不优乎而并谥曰武固知书法者必称其大而略其细故言文不言武言武不言文三代以下朴散礼坏乃有二字之谥二字谥非古也其源生于衰周施及战国之君汉兴萧何张良霍去病霍光俱以文武大略佐汉时致太平其事业不一谓一名不足以纪其善于是乎有文终文成景桓宣成之谥虽渎礼甚矣然犹褒不失人唐兴叅用周汉之制谓魏征以王道佐时近文直言极諌爱君而忘身近贞二德并优废一莫可故曰文贞公谓萧瑀端直鲠亮近贞性多猜贰近褊言褊则失其謇正称贞则遗其■〈恡，去忄〉狭非一言所能名故曰贞褊公其余举凡推类大抵凖此皆有为言之也若迹无殊途事归一贯则直以一字目之故杜如晦谥成封德彝谥明王珪谥懿陈叔达谥忠温彦博谥恭岑文本谥宪韦巨源谥昭唐休璟谥忠魏知古谥忠崔日用谥昭其流不可悉数此并当时赫赫以功名居宰相位谥不过一字不闻其子孙佐吏有以字少称屈者由此言之二字不必为褒一字不必为贬若褒贬果在字数则是尧舜禹汤文武成康不如周威烈王慎靓王也齐桓晋文不如赵武灵魏安厘秦庄襄楚考烈也杜如晦王珪已下或成或明或懿或宪不如萧瑀之贞褊也厯考古训及贞观以来制度似皆不然今奉符所议云国家故事宰相必以二字谥未知出何品式请具諲当以为按据若忠者臣事君之常道茍靖恭于位谁则非忠非有炳然之异则不以为谥如议狱缓死任贤举善德之美者然肃者威德克就之名足以表之矣月令曰孟秋天地始肃诗曰曷不肃雍又肃肃王命仲山甫将之肃严也敬也忠之属也天地不肃则岁不成宗庙不肃则礼不立军旅不肃则人不服肃之时义大矣哉以諲之従政也威能闲邪德可济众故以肃易名而忠在其中矣亦犹随会寗俞之不称文岂必因而重之然后为美魏晋以来以贾诩之筹算贾逵之忠壮张既之政能程昱之智勇顾雍之密重王浑之器量刘惔之鉴裁庾翼之志略彼八君子者方之东平冝无惭德死之日并谥曰肃当代不以为贬何尝征一字二字为之升降乎谨上稽前典下据甲令参之礼经而究其行事请依前谥曰肃谨议

　　驳议郭知运【崔厦】

　　左司贠外郎崔厦议曰郭知运承恩诏塟向五十年今请易名窃恐非礼谨按礼记云礼时为大又曰过时不为礼也昔卫公叔文子卒将塟其子戍请谥于君曰日月有时将塟矣请易其名者盖时不可踰也节度既名不浮行数纪之前门生故吏已合谋谥今乃申请窃将有为而作节度嗣子英又顷属多故屡制方隅朝廷策勲位表端揆附従者窃不中之礼会无妄之求况节度当开元初赗赠特加碑志逾等皆出恩命追悼之遇亦已当矣今又卤莽外于典章追送往之阙遗启将来之冒昧况今裂土者接畛专征者百辈若率而行之谁曰无情不惟有司疲于简牍抑恐名器等于草芥虽欲曲全窃将不可又礼经云已孤暴贵不为父作谥若节度合谥而不以其时则嗣子废先君之德若不合谥而茍遂其意则先君因嗣子而见尊以仆射而言恐贻越礼之议以国家而言又殊旌善之体请下太常重议谨议

　　重议郭知运【独孤及】

　　博士独孤及议曰礼时为大顺次之将次塟易名时也有故阙礼追逺请谥顺也假如诸侯五月而塟鲁惠公之薨也有宋师至隐公元年十月而改塟不以踰时废礼又公叔戍请谥适当塟前谨按礼经曽不言已塟则不可追谥况帝王殊涂不相沿袭新礼则死必有谥不云日月有时今请易名者五家无非塟后苖太师一年矣吕諲四年矣卢奕五年矣颜杲卿八年矣并荷褒宠无异同之论独知运以其子不幸遂以过时见抑茍必以已塟未塟为节则八年与五十年其缓一也而与夺殊制无乃不可乎议云已孤暴贵不为父作谥此谓其父无位而子居大官不当以已之贵加荣于父也礼不云乎父为士子为大夫塟以士耳若知运者处方面之寄位列九卿茂勲崇名与卫霍侔饰终之礼宜加于他将一等岂待因依嗣子然后作谥今之专征者率多起屠贩皁隶之中虽逢风云化为侯王其祖父爵位与知运齿者鲜矣奈何惧名器等于草芥以是杀礼窃谓近诬干元以来累有诏追赠百官祖父内外文武具僚之先悉蒙恩锡或音徽久昧或墓木已拱受大名贵位于九原者以万数未尝以殁代逺近为限夫赠谥一也赠者一时之宠谥者不刋之令今以岁久而废易名是王泽浃于天下而独隔于一人也当开元二年吐蕃以举国之师入五原塞击柝之声闻于秦雍知运与郭虔瓘讨平之以张王室当时微知运则汧陇之西左袵是惧今朝廷方将命将帅以征不服讨不庭宜褒之以劝握兵者安可以塟久而废大典况夫谥法者盖考其言行事业之邪正必以字褒贬之使生者闻美谥而慕暏恶谥而惧不待赏罚而贤不肖皆劝是一字之谥贤于三千之刑本非为殁者之子孙以为哀荣宠赠之具假令知运无子且未尝立勲茍位至上将则谥不可废岂以其子之存亾为请谥之可否窃稽载籍征诸旧章易名之礼请如前议谨议
</div>
    <div class="pagination">
<a href="文章辨体汇选_page81.html">上一页</a><span>...</span><a href="文章辨体汇选_page77.html">77</a><a href="文章辨体汇选_page78.html">78</a><a href="文章辨体汇选_page79.html">79</a><a href="文章辨体汇选_page80.html">80</a><a href="文章辨体汇选_page81.html">81</a><span class="current-page">82</span><a href="文章辨体汇选_page83.html">83</a><a href="文章辨体汇选_page84.html">84</a><a href="文章辨体汇选_page85.html">85</a><a href="文章辨体汇选_page86.html">86</a><a href="文章辨体汇选_page87.html">87</a><span>...</span><a href="文章辨体汇选_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
