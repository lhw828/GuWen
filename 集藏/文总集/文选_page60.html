<!DOCTYPE html>
<html>
 <head>
  <meta charset="utf-8"/>
  <title>
   文选 - 第 60 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选 - 第 60 页/共 102 页
  </h1>
  <div class="content">
   晷度随天运，四时互相承。说文曰：晷，景也。孙卿子曰：四时代御。东壁正昏中，固阴寒节升。礼记，仲冬之月，日昏东壁中。左氏传，申丰曰：深山穷谷，固阴冱寒。繁霜降当夕，悲风中夜兴。毛诗曰：正月繁霜。朱火青无光，兰膏坐自凝。古诗曰：朱火然其中，青烟扬其间。楚辞曰：兰膏明烛华容备。王逸注曰：以兰香炼膏也。无故自凝曰坐。重衾无暖气，挟纩如怀冰。左氏传曰：楚子围萧，申公巫臣曰：师人多寒。王巡三军，拊而勉之。三军之士，皆如挟纩。孔安国尚书传曰：纩，细绵也。伏枕终遥昔，寤言莫予应。韩诗曰：寤寐无为，展转伏枕。广雅曰：昔，夜也。毛诗曰：独寐寤言。永思虑崇替，慨然独抚膺。楚辞曰：永思兮内伤。国语，蓝尹亹曰：君子独居，思前世之崇替。列子曰：抚膺而恨。
　　文选考异
　　注「日昏东壁中」　袁本无「日」字，是也。茶陵本亦衍。
　　情诗二首五言
　　张茂先
　　清风动帷帘，晨月照幽房。佳人处遐远，兰室无容光。古诗曰：卢家兰室桂为梁。曹植离别诗曰：人远精魂近，寤寐梦容光。襟怀拥灵景，轻衾覆空床。拥，犹抱也。居欢愒夜促，在戚怨宵长。一云居欢惜夜促。尔雅曰：愒，贪也，苦盖切。拊枕独啸叹，感慨心内伤。
　　游目四野外，逍遥独延伫。楚辞曰：忽反顾以游目。又曰：结幽兰而延伫。兰蕙缘清渠，繁华荫绿渚。佳人不在兹，取此欲谁与？巢居知风寒，穴处识阴雨。春秋汉含孳曰：穴藏先知雨，阴曀未集，鱼已噞喁。巢居之鸟先知风，树木摇，鸟已翔。韩诗曰：鹳鸣于垤，妇叹于室。薛君曰：鹳，水鸟。巢处知风，穴处知雨。天将雨而蚁出壅土，鹳鸟见之，长鸣而喜。不曾远别离，安知慕俦侣？
　　园葵诗五言
　　陆士衡晋书，赵王伦篡位，迁帝于金墉城。后诸王共诛伦，复帝位。齐王冏谮机为伦作禅文，赖成都王颖救之免，故作此诗，以葵为喻谢颖。
　　种葵北园中，葵生郁萋萋。朝荣东北倾，夕颖西南晞。淮南子曰：圣人之于道，犹葵之与日，虽不与终始哉，其乡之诚也。高诱曰：乡，仰也。诚，实也。零露垂鲜泽，朗月耀其辉。毛诗曰：零露瀼瀼。时逝柔风戢，岁暮商猋飞。管子曰：东方曰春，柔风甘雨乃至。楚辞曰：商风肃而害之。曾云无温液，严霜有凝威。郑玄毛诗笺曰：曾，重也。汉书曰：孙宝曰：当从天气以成严霜之威。幸蒙高墉德，玄景荫素蕤。尔雅曰：墙谓之墉。说文曰：蕤，草木华盛貌也。丰条并春盛，落叶后秋衰。庆彼晚雕福，忘此孤生悲。
　　文选考异
　　注「救之免」　袁本、茶陵本「免」下有「死」字，是也。
　　思友人诗五言
　　曹颜远臧荣绪晋书曰：曹摅，字颜远，谯国人。笃志好学，参南国中郎将，迁高密王左司马。流人王逌等寇掠城邑，摅与战，军败而死。
　　密云翳阳景，霖潦淹庭除。周易曰：密云不雨。左氏传曰：凡雨自三日以往为霖。说文曰：潦，雨水也。又曰：除，殿阶也。严霜雕翠草，寒风振纤枯。郑玄礼记注曰：振，动也。凛凛天气清，落落卉木疎。古诗曰：凛凛岁云暮。杜笃首阳山赋曰：长松落落。毛苌诗传曰：卉，草也。感时歌蟋蟀，思贤咏白驹。毛诗曰：蟋蟀在堂，岁聿其暮。又曰：皎皎白驹，食我场苗。絷之维之，以永今朝。毛苌曰：贤者有乘白驹而去。郑玄曰：绊之系之，欲留也。情随玄阴滞，心与回飙俱。思心何所怀，怀我欧阳子。颜远赠欧阳坚石诗曰：嗟我良友，惟彦之选。然此欧阳，卽坚石也。精义测神奥，清机发妙理。周易曰：精义入神，以致用也。广雅曰：奥，藏也。机，枢机也。自我别旬朔，微言绝于耳。论语崇爵纤曰：子夏共撰仲尼微言，以当素王。刘子骏书曰：夫子没而微言绝。礼记曰：声不绝于耳。褰裳不足难，清阳未可俟。毛诗曰：子惠思我，褰裳涉溱。又曰：有美一人，清阳婉兮；邂逅相遇，适我愿兮。毛苌曰：清阳，眉目之间也。延首出阶檐，伫立增想似。阮瑀止欲赋曰：伫延首以极视兮，意谓是而复非。庄子，徐无鬼曰：夫越之流人，去国数日，见其所知而喜；去国旬月，见所尝见于国中而喜；及期年也，见似人者而喜矣。不亦去人兹久者，思人兹深乎？
　　文选考异
　　心与回飙俱　茶陵本「飙」作「飘」，云五臣作「飙」。袁本云善作「飘」。案：「飘」字于义未当，恐二本所见传写误，或尤校改正之也。
　　感旧诗五言　此篇感故旧相轻，人情逐势
　　曹颜远
　　富贵他人合，贫贱亲戚离。鹖冠子曰：家富疎族聚，居贫兄弟离。廉蔺门易轨，田窦相夺移。史记曰：蔺相如出，望见廉颇，相如引车避匿。于是舍人相与谏曰：臣去亲戚而事君者，徒慕君之高义也。今君与廉君同列，廉君宣恶言而君畏之匿，恐惧殊甚，且庸人尚羞之，况于将相乎？臣等不肖，请辞去。汉书曰：窦太后怒，免丞相窦婴、太尉田蚡，婴、蚡以侯居家。蚡虽不任职，以太后故亲幸，数言事，多效。士趋势利者，皆去婴而归蚡也。晨风集茂林，栖鸟去枯枝。毛诗曰：彼晨风，郁彼北林。国语，优施歌曰：暇豫之吾吾，不如鸟乌。鸟皆集于苑，己独集于枯。黄石公兵书曰：树杌者，鸟不栖也。今我唯困蒙，郡士所背驰。周易曰：困蒙，吝。乡人敦懿义，济济荫光仪。春秋说题辞曰：秉懿诚之义，思至忠之功。鹦鹉赋曰：侍君子之光仪。对宾颂有客，举觞咏露斯。毛诗曰：有客宿宿，有客信信，言授之絷，以絷其马。又曰：湛湛露斯，匪阳不晞；厌厌夜饮，不醉无归。今乡人情重，皆颂咏此诗。临乐何所叹，素丝与路歧。礼记曰：执绋不笑，临乐不叹。淮南子曰：杨子见逵路而哭之，为其可以南可以北。墨子见练丝而泣之，为其可以黄可以黑。高诱曰：闵其别与化也。
　　文选考异
　　注「此篇感故旧相轻人情逐势」　案：此十一字不当有，乃五臣注也。袁本、茶陵本所载此上之「善曰」，「善」字误耳。尤延之取以添入，非。
　　注「鸟皆集于苑」　案：「鸟」当作「人」。各本皆误。
　　郡士所背驰　案：「郡」当作「羣」。茶陵本云五臣作「羣」。袁本云善作「郡」。各本所见皆传写误。何云当从五臣作「羣」，陈同。皆就校语而云然，其实善亦作「羣」。
　　杂诗五言
　　何敬祖赠答，何在陆前，而此居后，误也。
　　秋风乘夕起，明月照高树。贾逵国语注曰：乘，陵也。陵，亦侵也。闲房来清气，广庭发晖素。晖素，月光也。古长歌行曰：昭昭素明月，晖光烛我床。静寂怆然叹，惆怅出游顾。惆怅，已见上文。仰视垣上草，俯察阶下露。垣草易雕，阶露易陨。言可伤也。心虚体自轻，飘飖若仙步。言既悟二物，故当全角养生。列子曰：南郭子貌充心虚。张湛曰：心虚则形全。刘梁七举曰：霍尔体轻。瞻彼陵上栢，想与神人遇。古诗曰：青青陵上栢。文子曰：天地之间，有神人真人。道深难可期，精微非所慕。魏武帝秋胡行曰：道深未可得，名山历观行。礼记曰：德产之致也精微。郑玄曰：致，密也。勤思终遥夕，永言写情虑。尚书曰：歌永言。
　　文选考异
　　注「古长歌行曰」　案：「长」当作「伤」，见第二十七卷。各本皆误。
　　杂诗五言
　　王正长臧荣绪晋书曰：王赞，字正长，义阳人也。博学有俊才，辟司空掾，历散骑侍郎，卒。
　　朔风动秋草，边马有归心。蔡琰诗曰：北风厉兮肃泠泠，胡笳动兮边马鸣。胡宁久分析，靡靡忽至今。毛诗曰：胡宁忍予。又曰：行迈靡靡。王事离我志，殊隔过商参。毛诗曰：王事靡盬。左氏传，子产曰：高辛氏有二子，伯曰阏伯，季曰实沈，不相能。后帝不臧，迁阏伯于商丘，主辰，商人是因，故辰为商星。迁实沈于大夏，主参，唐人是因，其季世曰唐叔虞，故参为晋星。参辰更见，已见上文。昔往鸧鹒鸣，今来蟀蟋吟。毛诗曰：春日迟迟，仓庚喈喈。圣主得贤臣颂曰：蟋蟀俟秋吟。人情怀旧乡，客鸟思故林。文子曰：鸟飞反乡，依其所生。师涓久不奏，谁能宣我心？韩子曰：卫灵公将之晋，至濮水之上而宿，夜分而闻有鼓新声者，而说之，召师涓而告之曰：有鼓新声者，其状似鬼神，子为我听而写之。师涓曰：诺。因端坐抚琴而写之。师涓明日报曰：臣得之矣。
　　杂诗五言
　　枣道彦今书七志曰：枣据，字道彦，颍川人。弱冠，辟大将军府，迁尚书郎。太尉贾充为伐吴都督，请为从事中郎，迁中庶子，卒。
　　吴寇未殄灭，乱象侵边疆。左氏传，晋侯问于士弱曰：吾闻之宋灾，于是乎知有天道可必乎？对曰：国乱无象，不可知也。天子命上宰，作蕃于汉阳。上宰，贾充也。毛诗曰：价人为藩。毛苌曰：价，善也。藩，屏也。左氏传，晋栾贞子曰：汉阳诸姬，楚实尽之。谷梁传曰：水北曰阳。汉阳，汉水之阳也。开国建元士，玉帛聘贤良。周易曰：大君有命，开国承家，小人勿用。礼记曰：天子八十一元士。王逸楚辞注曰：天下贤人，将持玉帛聘而遗之。吕氏春秋曰：聘名士。高诱曰：聘，问之也。将与兴化致治也。予非荆山璞，谬登和氏场。韩子曰：楚人和氏得璞玉于楚山之中。羊质复虎文，燕翼假凤翔。杨子法言曰：敢问质。曰：羊质而虎皮，见草而悦，见豺而战也。既惧非所任，怨彼南路长。曹子建赠白马王诗曰：怨彼东路长。千里既悠邈，路次限关梁。楚辞曰：关梁闭而不通。仆夫罢远涉，车马困山冈。仆夫，已见上文。深谷下无底，高岩暨穹苍。列子，夏革曰：渤海之东，有大壑焉，实惟无底之谷。杜预左氏传注曰：暨，至也。尔雅曰：穹苍，天也。丰草停滋润，雾露沾衣裳。毛诗曰：湛湛露斯，在彼丰草。露沾衣裳，已见上文。玄林结阴气，不风自寒凉。高唐赋曰：玄木冬荣。顾瞻情感切，恻怆心哀伤。广雅曰：感，伤也。士生则悬弧，有事在四方。礼记曰：国君太子，生三日，卜士负之，射人以桑弧蓬矢六，射天地四方。又，孔子曰：士使之射，不能则辞以疾，悬弧之义也。韩诗内传曰：男子生，桑弓蓬矢六，射上下四方，明当有事天地四方也。安得恒逍遥，端坐守闺房。引义割外情，内感实难忘。非有先生论曰：引义以正身。
　　文选考异
　　注「于是乎知有天道可必乎」　陈云当重「天道」二字，是也。各本皆脱。
　　注「价人为藩」　袁本「为」作「维」。茶陵本作「惟」。案：「维」字是也。
　　羊质复虎文　袁本、茶陵本「复」作「服」，是也。
　　杂诗五言
　　左太冲冲于时贾充征为记室，不就，因感人年老，故作此诗。
　　秋风何洌洌，白露为朝霜。毛诗曰：蒹葭苍苍，白露为霜。柔条旦夕劲，绿叶日夜黄。明月出云崖，皦皦流素光。刘桢诗曰：皦月垂素光。披轩临前庭，嗷嗷晨鴈翔。轩，长廊之牕也。毛诗曰：鸿鴈于飞，哀鸣嗷嗷。高志局四海，块然守空堂。尸子曰：八极为局。淮南子曰：块然独处。壮齿不恒居，岁暮常慨慷。广雅曰：岁，年也。
　　文选考异
　　注「冲于时」下至「故作此诗」　案：此二十字于例不类，非善之旧，必亦幷五臣也，今无以考之。
　　杂诗五言
　　张季鹰今书七志曰：张翰，字季鹰，吴郡人也。文藻新丽，齐王冏辟为东曹掾，覩天下乱，东归，卒于家。
　　暮春和气应，白日照园林。青条若揔翠，黄华如散金。嘉卉亮有观，顾此难久躭。西京赋曰：嘉卉灌丛。尔雅曰：躭，乐也。毛苌诗传曰：躭，乐之久者也。延颈无良涂，顿足托幽深。吕氏春秋曰：天下莫不延颈举踵。顿，犹止也。吴季重与曹丕书曰：虽云幽深，视险若夷。荣与壮俱去，贱与老相寻。欢乐不照颜，惨怆发讴吟。讴吟何嗟及，古人可慰心。毛诗曰：啜其泣矣，何嗟及矣。又曰：我思古人，实获我心。又曰：仲山甫永怀，以慰其心。
　　杂诗十首五言
　　张景阳
　　秋夜凉风起，清气荡暄浊。蜻蛚吟阶下，飞蛾拂明烛。易通卦验曰：立秋，蜻蛚鸣。崔豹古今注曰：飞蛾，善拂灯火也。君子从远役，佳人守茕独。君子，谓夫也。毛诗曰：未见君子。佳人，已见上文。离居几何时，钻燧忽改木。离居，已见上文。论语曰：钻燧改火。礼含文嘉曰：燧人始钻木取火，炮生为熟。邹子曰：春取榆柳之火，夏取枣杏之火，季夏取桑柘之火，秋取柞楢之火，冬取槐檀之火。房栊无行迹，庭草萋以绿。说文曰：栊，房室之疏也。古诗曰：秋草萋以绿。青苔依空墙，蜘蛛网四屋。淮南子曰：穷谷之洿，生以苍苔。说文曰：●鼄，鼄蝥也。魏文帝诗曰：蜘蛛绕户牖，野草当阶生。论衡曰：蜘蛛结丝以网飞虫，人之用计，安能过之。感物多所怀，沈忧结心曲。古诗曰：感物怀所思。沈忧，已见上文。毛诗曰：乱我心曲。
　　大火流坤维，白日驰西陆。毛诗曰：七月流火。毛苌曰：火，大火也。淮南子曰：坤维在西南。又曰：斗指西南维为立秋。续汉书曰：日行西陆谓之秋。杜预左传注曰：陆，道也。浮阳映翠林，回飙扇绿竹。阳，日也。飞雨洒朝兰，轻露栖丛菊。龙蛰暄气凝，天高万物肃。周易曰：龙蛇之蛰，以求伸也。礼记曰：仲秋之月，蛰虫坏户。广雅曰：凝，止也。楚辞曰：悲哉秋之为气，天高而气清。毛诗曰：九月肃霜。毛苌曰：肃，缩也。霜降而收缩万物也。尸子曰：西方为秋。秋，肃也。万物草木肃，敬礼之至也。弱条不重结，芳蕤岂再馥。文子曰：冬冰可折，夏条可结，时难得而易失。人生瀛海内，忽如鸟过目。史记，邹衍曰：中国名赤县中州也。中国外如赤县州者九，乃所谓九州岛也。于是有瀛海环之，人民禽兽莫能相通者，如一区中者，乃为一州。如此者九，乃有大瀛海环之。其外天地之外也。川上之叹逝，前修以自勖。论语，子在川上曰：逝者如斯。楚辞曰：蹇吾法夫前修兮，非世俗之所服。蔡琰诗曰：竭心自勖厉。
　　金风扇素节，丹霞启阴期。西方为秋而主金。故秋风曰金风也。河图曰：昆仑山有五色水，赤水之气，上蒸为霞，阴而赫然。魏文帝芙蓉池诗曰：丹霞夹明月。腾云似涌烟，密雨如散丝。寒花发黄采，秋草含绿滋。闲居玩万物，离羣恋所思。闲居，已见上文。礼记，子夏曰：吾离羣索居，亦已久矣。案无萧氏牍，庭无贡公綦。汉书曰：萧育与朱博为友，着闻当世，时人为之语曰：萧、朱结绶，王、贡弹冠。往者有王阳、贡公。说文曰：牍，书版也。班婕妤赋曰：俯视兮丹墀，思君兮履綦。晋灼曰：綦，履迹也。高尚遗王侯，道积自成基。周易曰：不事王侯，高尚其事。文子曰：积道德者，天与之，地助之。庄子曰：无为无治，谓之道基。至人不婴物，余风足染时。庄子曰：不离于真，谓之至人。又南伯子綦曰：吾与之乘天地之诚，而不以物与之相婴。
　　朝霞迎白日，丹气临汤谷。丹气，谓赤水之气也。淮南子曰：日出汤谷。翳翳结繁云，森森散雨足。毛诗曰：曀曀其阴。毛苌曰：如常阴曀然。翳与曀古字通。论衡曰：初出为云，繁云为翳。蔡雍霖赋曰：瞻玄云之晻晻，悬长雨之森森。轻风摧劲草，凝霜竦高木。楚辞曰：漱凝霜之纷纷。密叶日夜疎，丛林森如束。畴昔叹时迟，晚节悲年促。左氏传，羊斟曰：畴昔之羊，子为政。邹阳上书曰：至其晚节末路。岁暮怀百忧，将从季主卜。史记曰：司马季主者，楚人也，卜于长安东市，宋忠与贾谊游于市中，谒司马季主，请卜。
　　昔我资章甫，聊以适诸越。章甫，以喻明德。诸越，以喻流俗也。庄子曰：宋人资章甫而适诸越，越人敦发文身，无所用之。司马彪曰：敦，断也。资，取也。章甫，冠名也。诸，于也。尔雅曰：适，往也。行行入幽荒，欧骆从祝发。史记曰：东海王摇者，其先越王勾践之后也，姓驺氏。摇率越人佐汉，汉立摇为东海王，都东瓯，世俗号为东瓯王。徐广曰：驺一作骆。谷梁传曰：吴，夷狄之国，祝发文身。范宁曰：祝，断也。郑玄毛诗曰：从，随也。穷年非所用，此货将安设？冠无所设，以喻德无所效也。西京赋曰：穷年忘归。瓴甋夸玙璠，鱼目笑明月。言流俗之失也。尔雅曰：瓴甋谓之甓。左氏传曰：季平子卒，阳虎将以玙璠敛。雒书曰：秦失金镜，鱼目入珠。明月珠，已见上文。不见郢中歌，能否居然别？阳春无和者，巴人皆下节。宋玉对问曰：客有歌于郢中者，其始曰下里巴人，国中属而和者数千人；其为阳春白雪，国中属而和者不过数十人。是其曲弥高者，其和弥寡。尹文子曰：形之与名，居然别矣。楚辞曰：揽騑辔而下节。流俗多昏迷，此理谁能察！礼记曰：不从流俗。郑玄曰：流俗，失俗也。
　　朝登鲁阳关，狭路峭且深。庾仲雍荆州记曰：其北有四关，鲁阳、伊关之属也。流涧万余丈，围木数千寻。郦元水经注曰：鲁阳关水出鲁阳关分头山。说苑曰：齐王曰：大国之树必巨围。应劭汉书注曰：八尺曰寻。咆虎响穷山，鸣鹤聒空林。说文曰：咆，嘷也。杜预左传注曰：聒，讙也。凄风为我啸，百籁坐自吟。汉书，息夫躬绝命辞曰：秋风为我吟。庄子，子游曰：地籁则众窍是。无故自吟曰坐也。感物多思情，在险易常心。朅来戒不虞，挺辔越飞岑。刘向七言曰：朅来归耕永自疎。周易曰：君子以治戎器戒不虞。王阳驱九折，周文走岑崟。汉书曰：琅邪王阳为益州刺史，行部至邛僰九折坂，叹曰：奉先人遗体，柰何数乘此险？以病去。及王遵为刺史，至其坂，问吏曰：此非王阳所畏道耶？吏对曰：是。遵叱其驭曰：驱之。王阳为孝子，王遵为忠臣，然此言王阳驱九折，盖驱马而去之也。公羊传曰：百里奚与蹇叔子送其子而戒之曰：尔卽死，必殽之廞岩，是文王之所避风雨者也。何休曰：其处阻险，故文王过之，驱驰常若避风雨也。经阻贵勿迟，此理着来今。汉书，杜业上书曰：深思往事，以戒来今。
　　此乡非吾地，此郭非吾城。羁旅无定心，翩翩如悬旌。左氏传，陈敬仲曰：羁旅之臣。战国策，楚王曰：寡人心摇摇然如悬旌，终无所泊。出覩军马阵，入闻鞞鼓声。礼记曰：君子听鼓鞞之声，则思将帅之臣。阵或为尘。周礼注曰：鞞，小鼓也。常惧羽檄飞，神武一朝征。汉书，高祖曰：吾以羽檄征天下兵。班固汉书高纪述曰：实天生德，聪明神武。长铗鸣鞘中，烽火列边亭。楚辞曰：带长铗之陆离。王逸曰：长铗，剑名也。曹植结客篇曰：利剑鸣手中，一击两尸僵。说文曰：烽燧候表，边有警则举也。舍我衡门依，更被缦胡缨。毛诗曰：衡门之下，可以栖迟。庄子，赵太子悝曰：吾王所好剑士，皆蓬头突鬓，垂缦胡之缨。畴昔怀微志，帷幕窃所经。帷，谓谋于帷帐也。兵书曰：将军于营张幕也。何必操干戈，堂上有奇兵。吕氏春秋曰：士尹陁为荆使于宋。司城子罕觞之。南面之墙犫于其前而不直，西家潦注于庭下而不止。问其故，子罕曰：南家，鞔工也，吾徙之。其父曰：吾恃鞔而食三叶矣，今徙，求鞔者不知吾处，吾将不食，故不徙也。西家高，吾宫卑，潦注吾宫也今，故不禁也。荆适兴兵攻宋，尹陁归谏而止。孔子闻之曰：夫修之庙堂之上，折冲千里之外，其司城子罕之谓乎？高诱曰：犫，出也。鞔，履也。孙武兵法曰：奇正还相生，若环之无端也。折冲樽俎间，制胜在两楹。晏子春秋曰：晋平公使范昭观齐国政，景公觞之。范昭起曰：愿得君之樽为寿。公令左右酌樽以献，晏子命彻去之。范昭不悦而起儛，顾太师曰：为我奏成周之乐。太师曰：盲臣不习也。范昭归，谓平公曰：齐未可幷，吾欲试其君，晏子知之；吾欲犯其乐，太师知之。于是辍伐齐谋。孔子闻之曰：善哉，不出樽俎之间，而折冲千里之外，晏子之谓也。高诱吕氏春秋注曰：折冲者，冲车所以冲突也，敌之军能陷破也；欲攻己者，折还其冲车于千里之外，不敢来也。孙子兵法曰：水因地而制行，兵因敌而制胜，李奇汉书注曰：制，折也。汉书，杜邺说王音曰：所接虽在楹阶俎豆之间，其于为国折冲厌难，岂不远哉！两楹，宾主之位也。巧迟不足称，拙速乃垂名。孙子兵法曰：兵闻拙速，不睹工久。陆贾新语曰：建大功于天下者，必垂名于万世也。
　　述职投边城，羁束戎旅间。尚书大传曰：古者诸侯之于天子，五年一朝，见其身，述其职。述其职者，述其所职也。长杨赋曰：永无边城之患。下车如昨日，望舒四五圆。下车，已见上文。楚辞曰：前望舒使先驱。王逸曰：望舒，月御。借问此何时？胡蝶飞南园。庄子曰：庄周梦为胡蝶，栩栩然。司马彪曰：蝶，蛱蝶也。流波恋旧浦，行云思故山。闽越衣文虵，胡马愿度燕。汉书曰：汉立无诸为闽越王，王闽中。苏武书曰：越人衣文蛇，代马依北风。君子于其国也，凄怆伤于心。度燕，卽依北风也。土风安所习？由来有固然。左氏传，晋侯曰：锺仪乐操土风。东京赋曰：凡人心是所学，体安所习。鲁连子，谭子曰：物之必至，理固然也。
　　结宇穷冈曲，耦耕幽薮阴。论语曰：长沮、桀溺耦而耕。郑玄周礼注曰：薮，大泽也。荒庭寂以闲，幽岫峭且深。凄风起东谷，有渰兴南岑。毛诗曰：有渰萋萋，兴雨祁祁。毛苌曰：渰，云兴貌。渰与弇同，音奄。说文曰：山有穴曰岫。虽无箕毕期，肤寸自成霖。尚书曰：月之从星，则以风雨。孔安国曰：月□经于箕则多风，离于毕则多雨。公羊传曰：触石而出，肤寸而合，不崇朝而徧天下者，唯太山云也。何休曰：肤寸，四指为肤。泽雉登垄雊，寒猿拥条吟。庄子曰：泽雉十步一啄，百步一饮。溪壑无人迹，荒楚郁萧森。长笛赋曰：人迹罕到。说文曰：森林，丛木也。投耒循岸垂，时闻樵采音。左氏传曰：楚公子弃疾过郑，楚刍牧樵采不入田，不樵树，不采蓺。杜预曰：蓺，种也。重基可拟志，回渊可比心。春秋运斗枢曰：山者地基。顾子曰：登高使人意遐，临深使人志清。养真尚无为，道胜贵陆沈。曹植辨问曰：君子隐居以养真也。王逸楚辞注曰：守真，玄默也。庄子曰：天无为以之清，地无为以之宁，故两无为相合，万物皆化，人孰得无为哉。韩子解老子曰：所以贵无为无思为虚者，谓其意无所制也。慎子曰：夫道，所以使贤无柰不肖何也，所以使智无柰愚何也，若此则谓之道胜矣。又曰：道胜则名不彰。庄子曰：孔子之楚，舍于蚁丘之浆，其邻有夫妻臣妾登极者，仲尼曰：是陆沈者也，是其市南宜僚邪！郭象曰：人中隐者，譬如无水而沈也。游思竹素园，寄辞翰墨林。风俗通曰：刘向为孝成皇帝典校书籍，皆先书竹为易刊定，可缮写者以上素也。今东观书，竹素也。归田赋曰：挥翰墨以奋藻。长杨赋曰：籍翰林以为主人。
　　黑蜧跃重渊，商羊舞野庭。淮南子曰：牺牛骍毛，宜于庙牲。其于致雨，不若黑蜧。高诱曰：黑蜧，黑虵也，潜于神泉，能致云雨。家语曰：齐有一足之鸟，飞集公朝，下止于殿前，舒翅而跳。齐侯大怪之，使使聘鲁，访诸孔子。孔子曰：此名曰商羊，水祥也。昔童儿有屈其一脚，振讯两臂而跳，且谣曰：天将大雨，商羊鼓儛。今齐有之，其应至矣。告趣治沟渠，修堤防，将有大水为灾。须臾大霖，水溢泛诸国，伤害民人，唯齐备不败也。飞廉应南箕，丰隆迎号屏。楚辞曰：后飞廉兮使奔属。飞廉，风伯也。楚辞曰：吾令丰隆乘云兮。王逸曰：丰隆，云师也。楚辞曰：屏号起雨，何以兴之？王逸曰：屏，屏翳，雨师名也。号，呼也。兴，起也。言雨师呼则云起而雨下也。云根临八极，雨足洒四溟。淮南子曰：八纮之外有八极，八极之云，是雨天下。高诱曰：八极，八方之极也。四溟，四海也。霖沥过二旬，散漫亚九龄。言今雨霖沥，已过二旬，水流散漫，亚乎九龄也。郑玄诗谱曰：尧之末，洪水九年，万国不粒。阶下伏泉涌，堂上水衣生。高诱淮南子注曰：苍苔，水衣也。洪潦浩方割，人怀昏垫情。尚书曰：汤汤洪水方割。孔安国曰：割，害也。水方为害也。尚书，禹曰：洪水滔天，浩浩怀山襄陵，下民昏垫。孔安国曰：昏，瞀；垫，溺。皆病水灾。沈液漱陈根，绿叶腐秋茎。漱，荡也。郑玄毛诗笺曰：陈根可拔。里无曲突烟，路无行轮声。汉书，徐福上书曰：曲突徙薪无恩泽。环堵自颓毁，垣闾不隐形。礼记曰：儒有环堵之室。广雅曰：墉，垣墙也。释名曰：墉，容也。所以蔽隐形容也。尺烬重寻桂，红粒贵瑶琼。说文曰：烬，薪也。战国策曰：苏秦之楚，三月乃得见王，谈卒辞行，楚王曰：先生不远千里而临寡人，曾弗肯留，愿闻其说。对曰：楚国食贵于玉，薪贵于桂，谒者难见于鬼，王难见于帝。今令臣食玉炊桂，因鬼见帝，其可得乎？汉书曰：太仓之粟，红腐而不可食也。君子守固穷，在约不爽贞。论语曰：子路愠见曰：君子亦有穷乎？子曰：君子固穷。左氏传，晋成●曰：居利思义，在约思纯。尔雅曰：爽，差也。周易曰：贞，正也。虽荣田方赠，惭为沟壑名。说苑曰：子思居卫，缊袍无里，二旬九食。田子方使人遗狐白之裘，恐其不受，因谓之曰：吾假人遂忘之，吾与人如弃之。子思辞曰：伋闻忘与不如遗弃物于沟壑，伋虽贫，不忍身为沟壑，故不敢当。卒不肯受。取志于陵子，比足黔娄生。孟子章句曰：陈仲子岂不诚廉士哉！居于陵，三日不食，耳无闻，目无见，井上有李实，螬食者过半矣，匐匍往，将而食之，三咽，然后耳有闻，目有见也。仲子织屦，妻辟纑以易之。刘熙曰：陈仲子，齐一介士也。螬，虫也。李实有虫食之过半，言仲子目无见也。仲子自织屦，妻纺纑，以易食也。缉续其麻曰辟，练丝曰纑也。列女传曰：黔娄先生死，曾子吊之曰：先生何以为谥？妻曰：以康为谥。曾子曰：先生在时，食不充虚，衣不盖形，何乐于此，而谥为康乎？妻曰：先生，君尝欲授之政，以为国相，而辞不为，是其有余贵也；君尝赐之粟三十锺，先生不受，是其有余富也；其谥为康不宜何也？皇甫谥高士传曰：黔娄先生者，齐人也，修清节，不求进。
　　文选考异
　　回飙扇绿竹　案：「飙」当作「猋」。茶陵本云五臣作「飙」。袁本云善作「猋」。尤误以五臣乱善也。「猋」、「飙」同字，鲍明远放歌行注云「尔雅，或为此猋。飙与猋同，古字通也」。古诗十九首注云「尔雅，或为此飙」。园葵诗「岁暮商猋飞」与此，善皆不更注，因前已详也。五臣一槩尽改「猋」为「飙」，非。余仿此求之。
　　注「名赤县中州也」　陈云「中」，「神」误，是也。各本皆误。
　　注「无为无治」　袁本下「无」字作「而」，是也。茶陵本亦误「无」。
　　注「如常阴曀然」　案：「曀」字当重。各本皆脱。
　　欧骆从祝发　案：「欧」当作「瓯」。茶陵本云五臣作「瓯」。袁本云善作「欧」。详二本注中皆为「瓯」字，是。善亦作「瓯」。各本所见正文「欧」乃传写误。考史记东越列传作「瓯」，汉书同，不得作「欧」也。
　　注「郑玄毛诗曰」　茶陵本「诗」下有「笺」字，是也。何校添，陈同。袁本亦脱。
　　注「及王遵为刺史」　陈云注中「遵」并当作「尊」。案：此依汉书校，各本皆作「遵」。汉高祖功臣颂注引王遵赞，似善不与颜同也。
　　入闻鞞鼓声　袁本、茶陵本有校语云「闻」，善作「闲」。案：「闲」字为传写讹，自不待言，此必尤校改正之。
　　舍我衡门依　袁本、茶陵本「依」作「衣」，云善作「依」。何校云当从五臣作「衣」。案：五臣之作「衣」，其所注有明文，而此字善不注，仍无以考之。但「依」字于义未当，恐各本所见亦传写讹耳。
　　注「潦注吾宫也今」　案：「今」当作「利」。各本皆讹。此所引在吕氏春秋召类篇。
　　有渰兴南岑　陈云据注「渰」与「弇」同，则诗中「渰」字当作「弇」，兼有三十一卷江文通拟张黄门诗幷注参证。案：所校是也。「弇」字见释文。又韩诗作「弇」，见外传，王伯厚诗考中采之。杂体诗，袁、茶陵二本校语云五臣作「渰」，彼良注及此向注皆是「渰」字。必五臣因「渰与弇同」之语，改此为「渰」。后来以之乱善，遂失着校语也。
　　注「月□经于箕」　袁本、茶陵本无空格，此初有衍字而去之。
　　注「楚刍牧」　茶陵本「楚」作「禁」，是也。袁本亦误「楚」。
　　注「练丝曰纑也」　袁本、茶陵本「丝」作「麻」，是也。
　　
　　文选卷第三十
　　
　　杂诗下杂拟上
　　　杂诗下
　　
　　时兴五言
　　卢子谅谌
　　亹亹圆象运，悠悠方仪廓。楚辞曰：岁亹亹而过中。曾子曰：天道曰圆，地道曰方。在天成象，故曰圆象。天地曰两仪，故曰方仪也。贾逵国语注曰：悠悠，长也。尔雅曰：廓，大也。忽忽岁云暮，游原采萧藿。楚辞曰：岁忽忽而遒尽。毛诗曰：岁聿云暮，采萧获菽。毛苌曰：云，言也。又曰：萧，蒿也。菽，藿也。北踰芒与河，南临伊与洛。芒，山名也。河及伊、洛皆水名。凝霜沾蔓草，悲风振林薄。楚辞曰：激凝霜之纷纷。又曰：哀江介之悲风。摵摵芳叶零，橤橤芬华落。摵，已见射雉赋。字书曰：橤，垂也，如捶切。下泉激冽清，旷野增辽索。毛诗曰：冽彼下泉。毛苌曰：冽，寒也。司马彪庄子注曰：流急曰激。毛诗曰：率彼旷野。毛苌曰：旷，空也。登高眺遐荒，极望无崖崿。文字集略曰：崿，崖也。形变随时化，神感因物作。庄子曰：形变而有生。又曰：一龙一蛇，与时俱化。尔雅曰：感，动也。庄子曰：万物并作，吾以观其复。王弼曰：作，生长也。子曰：以虚静观其反复者也。澹乎至人心，恬然存玄漠。言己澹乎同彼至人，意存玄漠而已。庄子曰：澹而静乎，莫而清乎。王逸楚辞注曰：憺，安也。憺与澹同。庄子曰：不离于真，谓之至人。又曰：至人之用心若镜。淮南子曰：恬然则纵之。广雅曰：恬，静也。张华励志诗曰：大猷玄漠。广雅曰：玄，道也。又曰：漠，泊也。说文曰：泊，无也。
　　文选考异
　　注「庄子曰万物并作」　袁本、茶陵本「庄」作「老」，是也。
　　注「子曰以虚静」　案：「子」当作「又」。各本皆误。
　　注「莫而清乎」　茶陵本「莫」作「漠」，是也。袁本亦误「莫」。此引知北游文。
　　注「泊无也」　案：「无」下当有「为」字。各本皆脱。子虚赋注引「怕无为也」，可证。又案：「怕」，说文在心部，或此及上引广雅皆本是「怕」字。
　　杂诗二首
　　陶渊明
　　结庐在人境，而无车马喧。结，犹构也。问君何能尔？心远地自偏。郑玄礼记注曰：尔，助语也。琴赋曰：体清心远邈难极。采菊东篱下，悠然望南山。山气日夕佳，飞鸟相与还。管子曰：夫鸟之飞，必还山集谷也。此还有真意，欲辩已忘言。楚辞曰：狐死必首丘，夫人孰能反其真情。王逸注曰：真，本心也。庄子曰：言者所以在意也，得意而忘言。
　　秋菊有佳色，裛露掇其英。文字集略曰：裛，坌衣香也。然露坌花亦谓之裛也。毛苌诗传曰：掇，拾也。泛此忘忧物，远我达世情。毛诗曰：微我无酒，以遨以游。毛苌曰：非我无酒，可以忘忧也。潘岳秋菊赋曰：泛流英于清醴，似浮萍之随波。缠子，董无心曰：无心，鄙人也，不识世情。一觞虽独进，杯尽壶自倾。日入羣动息，归鸟趋林鸣。庄子，善卷曰：余日出而作，日入而息。尸子曰：昼动而夜息，天之道也。杜育诗曰：临下览羣动。曹子建赠白马王彪诗曰：归鸟赴乔林。啸慠东轩下，聊复得此生。郭璞游仙诗曰：啸慠遗俗，罗得此生。刘瓛易注曰：自无出有曰生。生，得性之始也。
　　咏贫士诗五言
　　陶渊明
　　万族各有托，孤云独无依。孤云，喻贫士也。陆机赋曰：揔美恶而兼融，播万族乎一区。楚辞曰：怜浮云之相佯。王逸注曰：相佯，无依据之貌也。暧暧虚中灭，何时见余辉。王逸楚辞注曰：暧暧，昏昧貌。陆机拟古诗曰：照之有余辉。朝霞开宿雾，众鸟相与飞。喻众人也。迟迟出林翮，未夕复来归。亦喻贫士。量力守故辙，岂不寒与饥。左氏传，晋荀吴曰：量力而行。又向戌曰：饥寒之不恤，谁能恤楚也。知音苟不存，已矣何所悲！古诗曰：不惜歌者苦，但伤知音稀。楚辞曰：已矣，国无人兮莫我知。
　　读山海经诗五言
　　陶渊明
　　孟夏草木长，绕屋树扶疎。上林赋曰：垂条扶疎。众鸟欣有托，吾亦爱吾庐。既耕亦已种，且还读我书。穷巷隔深辙，颇回故人车。汉书曰：张负随陈平至其家，乃负郭穷巷，以席为门，门外多长者车辙。韩诗外传，楚狂接舆妻曰：门外车辙何其深。欢言酌春酒，擿我园中蔬。张协归旧赋曰：苦辞既接，欢言乃周。毛诗曰：为此春酒。微雨从东来，好风与之俱。闲居赋曰：微雨新晴。泛览周王传，流观山海图。周王传，穆天子传也。山海图，山海经也。俛仰终宇宙，不乐复何如。庄子，老聃曰：其疾也，俛仰之间，再抚四海之外。又善卷曰：余立于宇宙之中。毛诗曰：既见君子，云何不乐。
　　七月七日夜咏牛女五言　齐谐记曰：桂杨城武丁，有仙道，常在人间，忽谓其弟曰：七月七日织女渡河，诸仙悉还宫，吾向以被召不得停，与尔别矣。弟问织女何事渡河？兄何当还？答曰：织女暂诣牵牛，吾去后三千年当还耳。明旦，失武丁所在。世人至今犹云七月七日，织女嫁牵牛。
　　　谢惠连
  </div>
  <div class="pagination">
   <a href="文选_page59.html">
    上一页
   </a>
   <span>
    ...
   </span>
   <a href="文选_page55.html">
    55
   </a>
   <a href="文选_page56.html">
    56
   </a>
   <a href="文选_page57.html">
    57
   </a>
   <a href="文选_page58.html">
    58
   </a>
   <a href="文选_page59.html">
    59
   </a>
   <span class="current-page">
    60
   </span>
   <a href="文选_page61.html">
    61
   </a>
   <a href="文选_page62.html">
    62
   </a>
   <a href="文选_page63.html">
    63
   </a>
   <a href="文选_page64.html">
    64
   </a>
   <a href="文选_page65.html">
    65
   </a>
   <span>
    ...
   </span>
   <a href="文选_page61.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
