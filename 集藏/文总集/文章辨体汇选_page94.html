<!DOCTYPE html>
<html>
 <head>
  <meta charset="utf-8"/>
  <title>
   文章辨体汇选 - 第 94 页/共 396 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文章辨体汇选 - 第 94 页/共 396 页
  </h1>
  <div class="content">
   制曰盖闻虞舜之时游于岩廊之上垂拱无为而天下太平周文王至于日昃不暇食而宇内亦治夫帝王之道岂不同条共贯与何逸劳之殊也盖俭者不造玄黄旌旗之饰及至周室设两观乗大路朱干玉戚八佾陈于庭而颂声兴夫帝王之道岂异指哉或曰良玉不琢又云非文无以辅徳二端异焉殷人执五刑以督奸伤肌肤以惩恶成康丕式四十余年天下不犯囹圄空虚秦国用之死者甚众刑者相望耗矣哀哉乌虖朕夙寤晨兴惟前帝王之宪永思所以奉至尊章洪业皆在力本任贤今朕亲耕籍田以为农先劝孝弟崇有徳使者冠盖相望问勤劳恤孤独尽思极神功烈休徳未始云获也今阴阳错谬氛气充塞羣生寡遂黎民未济亷耻贸乱贤不肖浑殽未得其真故详延特起之士意庶几乎今子大夫待诏百有余人或道世务而未济稽诸上古而不同考之于今而难行毋乃牵于文系而不得骋与将所繇异术所闻殊方与各悉对着于篇毋讳有司明其指畧切磋究之以称朕意
　　仲舒对曰臣闻尧受命以天下为忧而未以位为乐也故诛逐乱臣务求贤圣是以得舜禹稷卨咎繇众圣辅徳贤能佐职教化大行天下和洽万民皆安仁乐谊各得其宜动作应礼从容中道故孔子曰如有王者必世而后仁此之谓也尧在位七十载乃逊于位以禅虞舜尧崩天下不归尧子丹朱而归舜舜知不可辟乃即天子之位以禹为相因尧之辅佐继其统业是以垂拱无为而天下治孔子曰韶尽美矣又尽善也此之谓也至于殷纣逆天暴物杀戮贤知残贼百姓伯夷太公皆当世贤者隠处而不为臣守职之人皆奔走逃亡入于河海天下耗乱万民不安故天下去殷而从周文王顺天理物师用贤圣是以闳夭太颠散宜生等亦聚于朝廷爱施兆民天下归之故太公起海滨而即三公也当此之时纣尚在上尊卑昬乱百姓散亡故文王悼痛而欲安之是以日昃而不暇食也孔子作春秋先正王而系万事见素王之文焉繇此观之帝王之条贯同然而劳逸异者所遇之时异也孔子曰武尽美矣未尽善也此之谓也臣闻制度文采玄黄之饰所以明尊卑异贵贱而劝有徳也故春秋受命所先制者改正朔易服色所以应天也然则宫室旌旗之制有法而然者也故孔子曰奢则不逊俭则固俭非圣人之中制也臣闻良玉不琢资质润美不待刻琢此无异于达巷党人不学而自知也然则常玉不琢不成文章君子不学不成其徳臣闻圣王之治天下也少则习之学长则材诸位爵禄以养其徳刑罚以威其恶故民晓于礼谊而耻犯其上武王行大谊平残贼周公作礼乐以文之至于成康之隆囹圄空虚四十余年此亦教化之渐而仁谊之流非独伤肌肤之效也至秦则不然师申商之法行韩非之说憎帝王之道以贪狠为俗非有文徳以教训于天下也诛名而不察实为善者不必免而犯恶者未必刑也是以百官皆饰空言虚辞而不顾实外有事君之礼内有背上之心造伪饰诈趋利无耻又好用憯酷之吏赋敛亡度竭民财力百姓散亡不得从耕织之业羣盗并起是以刑者甚众死者相望而奸不息俗化使然也故孔子曰道之以政齐之以刑民免而无耻此之谓也今陛下并有天下海内莫不率服广览兼聴极羣下之知尽天下之美至徳昭然施于方外夜郎康居殊方万里说徳归谊此太平之致也然而功不加于百姓者殆王心未加焉曽子曰尊其所闻则髙明矣行其所知则光大矣髙明光大不在于他在乎加之意而已愿陛下因用所闻设诚于内而致行之则三王何异哉陛下亲耕藉田以为农先夙寤晨兴忧劳万民思惟徃古而务以求贤此亦尧舜之用心也然而未云获者士素不厉也夫不素养士而欲求贤譬犹不琢玉而求文采也故养士之大者莫大虖大学大学者贤士之所闗也教化之本原也今以一郡一国之众对无应善书者是王道往往而絶也臣愿陛下兴太学置明师以养天下之士数考问以尽其材则英俊宜可得矣今之郡守县令民之师帅所使承流而宣化也故师帅不贤则主徳不宣恩泽不流今吏既亡教训于下或不承用圭上之法暴虐百姓与奸为市贫穷孤弱寃苦失职甚不称陛下之意是以阴阳错缪氛气充塞羣生寡遂黎民未济皆长吏不明使至于此也夫长吏多出于郎中中郎吏二千石子弟选郎吏又以富訾未必贤也且古所谓功者以任官称职为差非所谓积日累久也故小材虽累日不离于小官贤材虽未久不害为辅佐是以有司竭力尽知务治其业而以赴功今则不然累日以取贵积久以致官是以亷耻贸乱贤不肖浑殽未得其真臣愚以为使诸列侯郡守二千石各择其吏民之贤者岁贡各二人以给宿卫且以观大臣之能所贡贤者有赏所贡不肖者有罚夫如是诸侯吏二千石皆尽心于求贤天下之士可得而官使也徧得天下之贤人则三王之盛易为而尧舜之名可及也毋以日月为功实试贤能为上量材而授官録徳而定位则亷耻殊路贤不肖异处矣陛下加惠寛臣之罪勿牵制于文使得切磋究之臣敢不尽愚

　　第三策【董仲舒】

　　制曰盖闻善言天者必有征于人善言古者必有验于今故朕垂问乎天人之应上嘉唐虞下悼桀纣寖微寖灭寖明寖昌之道虚心以改今子大夫明于阴阳所以造化习于先圣之道业然而文采未极岂惑乎当世之务哉条贯靡竟统纪未终意朕之不明与聴若眩与夫三王之教所祖不同而皆有失或谓久而不易者道也意岂异哉今子大夫既已着大道之极陈治乱之端矣其悉之究之孰之复之诗不云乎嗟尔君子毋常安息神之聴之介尔景福朕将亲览焉子大夫其茂明之
　　仲舒复对曰臣闻论语曰有始有卒者其惟圣人乎今陛下幸加留聴于承学之臣复下明册以切其意而究尽圣徳非愚臣之所能及也前所条贯靡竟统纪不终辞不别白指不分明此臣浅陋之罪也册曰善言天者必有征于人善言古者必有验于今臣闻天者羣物之祖也故徧覆包涵而无所殊建日月风雨以和之经阴阳寒暑以成之故圣人法天而立道亦溥爱而亡私布徳施仁以厚之设谊立礼以导之春者天之所以生也仁者君之所以爱也夏者天之所以长也徳者君之所以养也霜者天之所以杀也刑者君之所以罚也繇此言之天人之征古今之道也孔子作春秋上揆之天道下质诸人情参之于古考之于今故春秋之所讥灾害之所加也春秋之所恶怪异之所施也书邦家之过兼灾异之变以此见人之所为其美恶之极乃与天地流通而往来相应此亦言天之一端也古者修教训之官务以徳善化民民以大化之后天下常亡一人之狱矣今世废而不修亡以化民民以故弃仁谊而死财利是以犯法而罪多一岁之狱以万千数以此见古之不可不用也故春秋变古则讥之天令之谓命命非圣人不行质朴之谓性性非教化不成人欲之谓情情非度制不节是故王者上谨于承天意以顺命也下务明教化民以成性也正法度之宜别上下之序以防欲也修此三者而大本举矣人受命于天固超然异于羣生入有父子兄弟之亲出有君臣上下之谊会聚相遇则有耆老长幼之施粲然有文以相接驩然有恩以相爱此人之所以贵也生五榖以食之桑麻以衣之六畜以养之服牛乗马圏豹槛虎是其得天之灵贵于物也故孔子曰天地之性人为贵明于天性知自贵于物知自贵于物然后知仁谊知仁谊然后重礼节重礼节然后安处善安处善然后乐循理乐循理然后谓之君子故孔子曰不知命亡以为君子此之谓也策曰上嘉唐虞下悼桀纣寖微寖灭寖明寖昌之道虚心以改臣闻众少成多积小致巨故圣人莫不以晻致明以微致显是以尧发于诸侯舜兴乎深山非一日而显也盖有渐以致之矣言出于巳不可塞也行发于身不可掩也言行治之大者君子之所以动天地也故尽小者大慎微者着诗曰惟此文王小心翼翼故尧兢兢日行其道而舜业业日致其孝善积而名显徳章而身尊此其寖明寖昌之道也积善在身犹长日加益而人不知也积恶在身犹火之销膏而人不见也非明乎情性察于流俗者孰能知之此唐虞之所以得令名而桀纣之可为悼惧者也夫善恶之相从如影响之应形声也故桀纣暴谩谗贼并进贤知隠伏恶日显国日乱晏然自以如日在天终陵夷而大坏夫暴逆不仁者非一日而亡也亦以渐至故桀纣虽亡道然犹享国十余年此其寖微寖灭之道也策曰三王之教所祖不同而皆有失或谓久而不易者道也意岂异哉臣闻夫乐而不乱复而不厌者谓之道道者万世无弊弊者道之失也先王之道必有偏而不起之处故政有眊而不行举其偏者以补其弊而巳矣三王之道所祖不同非其相反将以救溢扶衰所遭之变然也故孔子曰亡为而治者其舜乎改正朔易服色以顺天命而巳其余尽循尧道何更为哉故王者有改制之名亡变道之实然夏上忠殷上敬周上文者所继之捄当用此也孔子曰殷因于夏礼所损益可知也周因于殷礼所损益可知也其或继周者虽百世可知也此言百王之用以此三者矣夏因于虞而独不言所损益者其道如一而所上同也道之大原出于天天不变道亦不变是以禹继舜舜继尧三圣相受而守一道亡救弊之政也故不言其所损益也繇是观之继治世者其道同继乱世者其道变今汉继大乱之后若宜少损周之文致用夏之忠者陛下有明徳嘉道愍世俗之靡薄悼王道之不昭故举贤良方正之士论谊考问将欲兴仁义之休徳明帝王之法制建太平之道也臣愚不肖述所闻诵所学道师之言仅能勿失耳若乃论政事之得失察天下之息耗此大臣辅佐之职三公九卿之任非臣仲舒所能及也然而臣窃有怪者夫古之天下亦今之天下今之天下亦古之天下共是天下古以大治上下和睦习俗美盛不令而行不禁而止吏亡奸邪民亡盗贼囹圄空虚徳润草木泽被四海凤凰来集麒麟来游以古凖今一何不相逮之逺也安所缪盭而陵夷若是意者有所失于古之道欤有所诡于天之理欤试迹之古反之于天傥可得见乎夫天亦有所分予予之齿者去其角傅其翼者两其足是所受大者不得取小也古之所予禄者不食于力不动于末是亦受大者不得取小与天同意者也夫已受大又取小天不能足而况人乎此民之所以嚣嚣若不足也身宠而载髙位家温而食厚禄因乗富贵之资力以与民争利于下民安能如之哉是故众其奴婢多其牛羊广其田宅愽其产业畜其积委务此而亡已以迫蹵民民日削月朘寖以大穷富者奢侈羡溢贫者穷急愁苦穷急愁苦而上不救则民不乐生民不乐生尚不避死安能避罪此刑罚之所以蕃而奸邪不可胜者也故受禄之家食禄而已不与民争业然后利可均布而民可家足此上天之理而亦太古之道天子之所宜法以为制大夫之所当循以为行也故公仪子相鲁之其家见织帛怒而出其妻食于舍而茹葵愠而拔其葵曰吾已食禄又夺园夫红女利乎古之贤人君子在列位者皆如是是故下髙其位而从其教民化其亷而不贪鄙及至周室之衰其卿大夫缓于谊而急于利亡推让之风而有争田之讼故诗人疾而刺之曰节彼南山惟石岩岩赫赫师尹民具尔瞻尔好谊则民向仁而俗善尔好利则民好邪而俗败由是观之天子大夫者下民之所视效逺方之所四面而内望也近者视而放之逺者望而效之岂可以居贤人之位而为庶人行哉夫皇皇求财利常恐乏匮者庶人之意也皇皇求仁义常恐不能化民者大夫之意也易曰负且乗致冦至乗车者君子之位也负担者小人之事也此言居君子之位而为庶人之行者其患祸必至也若居君子之位当君子之行则舍公仪休之相鲁亡可为者矣春秋大一统者天地之常经古今之通谊也今师异道人异论百家殊方指意不同是以上亡以持一统法制数变下不知所守臣愚以为诸不在六艺之科孔子之术者皆絶其道勿使并进邪辟之说灭息然后统纪可一而法度可明民知所从矣

　　贤良策对【公孙弘】

　　制曰盖闻上古至治画衣冠异章服而民不犯阴阳和五谷登六畜蕃甘露降风雨时嘉禾兴朱草生山不童泽不涸麟凤在郊薮龟龙游于沼河洛出图书父不丧子兄不哭弟北发渠捜南抚交址舟车所至人迹所及跂行喙息咸得其宜朕甚嘉之今何道而臻乎此子大夫修先圣之术明君臣之义讲论洽闻有声乎当世敢问子大夫天人之道何所本始吉凶之效安所期焉禹汤水旱厥咎何繇仁义礼智四者之宜当安设施属统垂业物鬼变化天命之符废兴何如天文地理人事之纪子大夫习焉其悉意正议详具其对着之于篇朕将亲览焉靡有所隠
　　臣闻上古尧舜之时不贵爵赏而民劝善不重刑罚而民不犯躬率以正而遇民信也末世贵爵厚赏而民不劝深刑重罚而奸不止其上不正遇民不信也夫厚赏重刑未足以劝善而禁非必信而巳矣是故因能任官则分职治去无用之言则事情得不作无用之器则赋敛省不夺民时不妨民力则百姓富有徳者进无徳者退则朝廷尊有功者上无功者下则羣臣逡罚当罪则奸邪止赏当贤则臣下劝凡此八者治民之本也故民者业之即不争理得则不怨有礼则不暴爱之则亲上此有天下之急者也故法不逺义则民服而不离和不逺礼则民亲而不暴故法之所罚义之所去也和之所赏礼之所取也礼义者民之所服也而赏罚顺之则民不犯禁矣故画衣冠异章服而民不犯者此道素行也臣闻之气同则从声比则应今人主和徳于上百姓和合于下故心和则气和气和则形和形和则声和声和则天地之和应矣故阴阳和风雨时甘露降五榖登六畜蕃嘉禾兴朱草生山不童泽不涸此和之至也故形和则无疾无疾则不夭故父不丧子兄不哭弟徳配天地明并日月则麟凤至龟龙在郊河出图洛出书逺方之君莫不说义奉币而来朝此和之极也臣闻之仁者爱也义者宜也礼者所履也智者术之原也致利除害兼爱无私谓之仁明是非立可否谓之义进退有度尊卑有分谓之礼擅杀生之权通壅塞之涂权轻重之数论得失之道使逺近情伪必见于上谓之术凡此四者治之本道之用也皆当设施不可废也得其要则天下安乐法设而不用不得其术则主蔽于上官乱于下此事之情属统垂业之本也臣闻尧遭洪水使禹治之未闻禹之有水也若汤之旱则桀之余烈也桀纣行恶受天之罚禹汤积徳以王天下因此观之天徳无私亲顺之和起逆之害生此天文地理人事之纪也臣弘愚戅不足以奉大对

　　文章辨体彚选卷一百八十五

　　●钦定四库全书

　　文章辨体彚选卷一百八十六

　　（明）贺复征 编

　　○制策二

　　对举贤良方正策【汉申屠刚】

　　刚对曰臣闻王事失则神祗怨怒奸邪乱政故阴阳缪错此天所以谴告王者欲令失道之君旷然觉悟怀邪之臣惧然自刻者也今朝廷不考功校徳而虚纳毁誉数下诏书张设重法抑断诽谤禁割论议罪之重者乃至斩腰伤忠臣之情挫直士之锐殆乖建进善之旌县敢谏之鼓辟四门之路明四目之义也臣闻成王幼弱周公摄政聴言下贤均权布宠无旧无新唯仁是亲动顺天地举错不失然近则召公不说逺则四国流言夫子母之性天道至亲今圣主幼少始免襁褓即位以来至亲分离外戚杜隔恩不得通且汉家之制虽任英贤犹援姻戚亲疎相错杜塞间隙诚所以安宗庙重社稷也今冯卫无罪久废不録或处穷僻不若民庶诚非慈爱忠孝承上之意夫为人后者自有正义至尊至卑其势不嫌是以人无贤愚莫不为怨奸臣贼子以为之便不讳之变诚难其虑今之保傅非古之周公周公至圣犹尚有累何况事失其衷不合天心者哉昔周公先遣伯禽守封于鲁以义割恩宠不加后故配天郊祀三十余世霍光秉政辅翼少主修善进士名为忠直而尊崇其宗党摧抑外戚结贵据权至坚至固终没之后受祸灭门方今师傅皆以伊周之位据贤保之任以此思危则功何不至不思其危则祸何不到损益之际孔父攸叹持满之戒老氏所慎盖功冠天下者不安威震人主者不全今承衰乱之后继重敝之世公家屈竭赋敛重数苛吏夺其时贪夫侵其财百姓困乏疾疫夭命盗贼羣辈且以万数军行众止窃号自立攻犯京师燔烧县邑至乃讹言积弩入宫宿卫惊惧自汉兴以来诚未有也国家微弱奸谋不禁六极之效危于累卵王者承天顺地典爵主刑不敢以天官私其宗不敢以天爵轻其亲陛下宜遂圣明之徳昭然觉悟逺述帝王之迹近遵孝文之业差五品之属纳至亲之序亟遣使者征中山太后置之别宫令时朝见又召冯卫二族裁与冗职使得执戟亲奉宿卫以防未然之符以抑患祸之端上安社稷下全保傅内和亲戚外絶邪谋

　　对贤良时务策【李固】

　　固对曰臣闻王者父天母地寳有山川王道得则阴阳和穆政化乖则崩震为灾斯皆闗之天心效于成事者也夫化以职成官由能理古之进者有徳有命今之进者唯财与力伏闻诏书务求寛愽疾恶严暴而今长吏多杀伐致声名者必加迁赏其存寛和无党援者辄加斥逐是以淳厚之风不宣雕薄之俗未革虽繁刑重禁何能有益前孝安皇帝变乱旧典封爵阿母因造妖孽使樊丰之徒乗权放恣侵夺主威改乱嫡嗣至今圣躬狼狈亲遇其艰既拔自困殆龙兴即位天下喁喁属望风政积敝之后易致中兴诚当沛然思惟善道而论者犹云方今之事复同于前臣伏从山草痛心伤臆实以汉兴以来三百余年圣贤相继十有八主岂无阿乳之恩岂忘爵赏之宠然上畏天威俯按经典知义不可故不封也今宋阿母虽有大功勤谨之徳但加赏赐足以酬其劳苦至于裂土开国实乖旧典闻阿母体性谦虚必有逊让陛下宜许其辞国之髙使成万安之福夫妃后之家所以少完全者岂天性当然但以爵位尊显専纵权柄天道恶盈不知自损故至颠仆先帝宠遇阎氏位号太疾故其受祸曽不旋踵老子曰其进锐其退速也今梁氏戚为椒房礼所不臣尊以髙爵尚可然也而子弟羣从荣显兼加永平建初故事殆不如此宜令步兵校尉冀及诸侍中选居黄门之官使权去外戚政归国家岂不休乎又诏书所以禁侍中尚书中臣子弟不得为吏察孝亷者以其秉威权容请托故也而中常侍在日月之侧声势振天下子弟禄任曽无限极虽外托谦黙不干州郡而謟伪之徒望风进举今可为设常禁同之中臣昔馆陶公主为子求郎明帝不许赐钱千万所以轻厚赐重薄位者为官人失才害及百姓也窃闻长水司马武宣开阳城门候羊迪等无它功徳初拜便真此虽小失而渐坏旧章先圣法度所宜坚守政教一跌百年不复诗云上帝板板下民卒瘅刺周王变祖宗法度故使下民将尽病也今陛下之有尚书犹天之有北斗也斗为天喉舌尚书亦为陛下喉舌斗斟酌元气运平四时尚书出纳王命赋政四海权尊势重责之所归若不平心灾眚必至诚宜审择其人以毘圣政今与陛下共理天下者外则公卿尚书内则常侍黄门譬犹一门之内一家之事安则共其福庆危则通其祸败刺史二千石外统职事内受法则夫表曲者景必邪源清者流必洁犹扣树本百枝皆动也周颂曰薄言振之莫不震迭此言动之于内而应于外者也由此言之本朝号令岂可蹉跌门隙一开则邪人动心利竞暂启则仁义通塞刑罚不能复禁化道以之寖坏此天下之纪纲当今之急务陛下宜开石室陈图书招会羣儒引问得失指摘变象以求天意其言有中理实时施行显拔其人以表能者则圣聴日有所闻忠臣尽其所知又宜罢退宦官去其权重裁制常侍二人方直有徳者省事左右小黄门五人才智闲雅者给事殿中如此则论者厌塞升平可致也臣所以敢陈愚瞽冒昧自闻者倘或皇天欲令微臣觉悟陛下陛下宜熟察臣言怜赦臣死

　　贤良策对【晋郄诜】

　　诏曰盖太上以徳抚时易简无文至于三代礼乐大备制度弥繁文质之变其理何由虞夏之际圣明继踵而损益不同周道既衰仲尼犹曰从周因革之宜又何殊也圣王既没遗制犹存霸者迭兴而辅翼之王道之缺其无补乎何陵迟之不反也岂霸徳之浅与期运不可致与且夷吾之智而功止于霸何哉夫昔人之为政革乱亡之弊建不刋之统移风易俗刑措不用岂非化之盛与何修而向兹朕获承祖宗之休烈于兹七载而人未服训政道罔述以古况今何不相逮之逺也虽明之弗及犹思与羣贤虑之将何以辨所闻之疑昧获至论于谠言乎加自顷夷狄内侵灾害屡作边甿流离征夫苦役岂政刑之谬将有司非其任欤各悉乃心究而论之上明古制下切当今朕之失徳所宜振补其正议无隠将敬聴之
　　对曰伏惟陛下以圣徳君临犹垂意于博采故招贤正之士而臣等薄陋不足以降大问也是以窃有自疑之心虽致身于阙庭亦僶俛矣伏读圣策乃知下问之旨笃焉臣闻上古推贤让位教同徳一故易简而人化三代世及季末相承故文繁而后整虞夏之相因而损益不同非帝王之道异救弊之路殊也周当二代之流承凋伪之极尽礼乐之致穷制度之理其文详备仲尼因时宜而曰从周非殊论也臣闻圣王之化先礼乐五霸之兴勤政刑礼乐之化深政刑之用浅勤之则可以小安堕之则遂陵迟所由之路未近故所补之功不侔也而齐桓失之葵丘夷吾沦于小器功止于霸不亦宜乎策曰建不刋之统移风易俗使天下洽和何修而向兹臣以为莫大于择人而官之也今之典刑匪无一统宰牧之才优劣异绩或以之兴或以之替此盖人能弘政非政弘人也舍人务政虽勤何益臣窃观乎古今而考其美恶古人相与求贤今人相与求爵古之官人君责之于上臣举之于下得其人有赏失其人有罚安得不求贤乎今之官者父兄营之亲戚助之有人事则通无人事则塞安得不求爵乎贤茍求达达在修道穷在失义故静以待之也爵茍可求得在进取失在后时故动以要之也动则争竞争竞则朋党朋党则诬誷诬调则臧否失实真伪相冒主聴用惑奸之所会也静则贞固贞固则正直正直则信让信让则推贤推贤不伐相下无餍主聴用察徳之所趣也故能使之静虽曰髙枕而人自正不能禁动虽复夙夜俗不一也且人无愚智咸慕名官莫不饰正于外藏邪于内故邪正之人难得而知也任得其正则众正益至若得其邪则众邪亦集物繁其类谁能□之故亡国失世者未尝不为众邪所积也方其初作必始于微微而不絶其终乃着天地不能顿为寒暑人主亦不能顿为隆替故寒暑渐于春秋隆替起于得失当今之世宦者无闗梁邪门启矣朝廷不责贤正路塞矣得失之源何以甚此所谓责贤使之相举也所谓闗梁使之相保也贤不举则有咎保不信则有罚故古者诸侯必贡士不贡者削贡而不适亦削夫士者难知也不适者薄过也不得不责强其所不知也罚其所不适深其薄过非恕也且天子于诸侯有不纯臣之义斯责之矣施刑之道寜纵不滥之矣今皆反是何也夫贤者天地之纪品物之宗其急之矣故寜滥以得之无纵以失之也今则不然世之悠悠者各自取辨耳故其材行并不可必于公则政事纷乱于私则污秽狼籍自顷长吏特多此累有亡命而被购悬者矣有縳束而绞戮者矣贪鄙窃位不知谁升之者兽兕出槛不知谁可咎者网漏吞舟何以过此人之于利如蹈水火焉前人虽败后人复起如彼此无已谁止之者风流日竞谁忧之者虽今圣思劳于夙夜所使为政恒得此属欲圣世化美俗平亦俟河之清耳若欲善之宜创举贤之典峻闗梁之防其制既立则人慎其举而不茍则贤者可知知贤而试则官得其人矣官得其人则事得其序事得其序则物得其宜物得其宜则生生丰植人用资给和乐兴焉是故寡过而逺刑知耻以近礼此所以建不刋之统移风易俗刑措而不用也策曰自顷夷狄内侵灾眚屡降将所任非其人乎何由而致此臣闻蛮夷猾夏则皋陶作士此欲善其末则先其本也夫任贤则政惠使能则刑恕政惠则下仰其施刑恕则人怀其勇施以殖其财勇以结其心故人居则资赡而知方动则亲上而志勇茍思其利而除其害以生道利之者虽死不贰以逸道劳之者虽勤不怨故其命可授其力可竭以战则克以攻则拔是以善者慕徳而安服恶者畏惧而削迹止戈而武义实在文唯任贤然后无患耳若夫水旱之灾自然理也故古者三十年耕必有十年之储尧汤遭之而人不困有备故也自顷风雨虽颇不时考之万国或境土相接而丰约不同故顷畆相连而成败异流故非天之必害于人人实不能均其劳苦失之于人而求之于天则有司惰职而不劝百姓怠业而咎时非所以定人志致丰年也宜勤人事而已臣诚愚鄙不足以奉对圣朝犹进之于廷者将使取诸其怀而献之乎臣惧不足也若收不知言以致知言臣则可矣是以辞鄙不隠也

　　文章辨体彚选卷一百八十六

　　●钦定四库全书

　　文章辨体彚选卷一百八十七

　　（明）贺复征 编

　　○制策三

　　贤良方正直言极谏策对【唐沈亚之】

　　对臣伏念目之包明其在昏夕之时则与盲者等及属日蒙光乃能寤眩黄披万类杰智之才其处浊俗之中则为愚者混非遭圣偶时安能调阴阳育万物其理一也盲者虽蒙光莫能视愚者虽蒙圣莫能智其理一也故舜禹翔其光于上益稷之徒周其视于下其由悬白日而省离娄也三代以降君之光微臣之智狭见其手而迷其足睹其前而昧其后其由举烛萤而临庶目也今陛下神光动天鉴彼幽塞犹愳理有未至故亲省羣言而臣瞽愚非能踰于智杰副陛下之清问臣以相与贡臣以贤良应诏旨臣所冒非任当伏窜弃之尤不足以塞罪乃辄伏进所言伏读睿问周视圣旨见陛下思天灾之病也臣愚以为皆由尚书六曹之本坏而致乎然也今请统而条指之睿问有念人俗之凋讹及于卒乗之数货币之资臣请以今兵部户部之坏举之睿问有思才周于文武本固在于士农臣请以礼部工部之坏举之睿问有欲以辨行之真伪臣请以吏部之滥举之睿问有朝廷之阙臣请以刑部之失举之睿问有四方之弊臣请以山东陇右之急奏之伏愿陛下详臣之言察臣之志无以臣微而轻其奏也臣闻周设六官以统百辟立国八百年由纲之不絶于所制也太宗龙兴革魏晋之残政修法度立中事设尚书六曹以叙班文武以条系天下号令既布而万方从矣爱其人若爱巳之徳保其黎庶若保幼子恐有坠也明四目以先其视指其未见者也达四聪以先其聴喻其未闻者也尊贤之言而为视聴视聴先张则黎庶不陷于灾害而康泰矣后代虽有盗臣奸党而终不患败亡由纲之不絶于所制也夫尚书六曹之设犹人之有六腑也耳目口鼻之枢系于元首手足之用闗于肘膝其血气根脉皆统于六腑符而命之然后能动用失其用者非邪则眩夫人莫不尊其首以足司其所履指司其所执百体之司各勤其用则首安其尊而不劳首之处身犹君之居上也百辟以位则君安其尊而不劳明矣今尚书六曹外虽备其官而中实谬今人俗凋讹者其由户部之纲不理也昔户部其在开元最为治平当时西有甘凉六府之饶东有两河之赋仰给之卒不过四五帅其余利殖所入尽与齐人四十年间富庶滂洋之若是及一日上恃升平之久相肆威骄之狠直言得死谀色获进转掌之间清跸巡于巴蜀矣今西凉为虏两河为兵尽开元天下之兵不过当今数郡之卒胜衣之农而百徭出矣鞭役重繁不胜于籍摧之不顾其害刑之不问其深吞渔众多欲无凋耗不可得也兵部之选武士亦谬矣夫试射百中为重驰射次之驰戈亦次之此武夫贱者之宜业也而真者百无一焉其余尽买豪奸之革役者以俟冒入奋戈戱马者亦得中名则估肆富人之子弟彼安能致武之所用顾欲占籍自恃以逭徭于乡闾耳而欲卒乗货币之充强臣未见也今两河之间至于幽蓟连属西边北边而仰给之卒多于其土之齐人十九在兵部者所操曽不能制一校尉而况纽其纲乎古者兵农之一体也三时务农一时习兵故春耕而夏植秋藏而冬讲武诚愿使兵部之纲纪根于古道之要兵部之令加于将帅之臣则本久益大矣何卒货不充于古哉今礼部之得进士最为清选而以绮言声律之赋诗而择之及乎为仕也则责之不通天下之大经无王公之重器今取之至微而望之甚大其犹击陋缶而望曲齐于韶濩也今仕进之风益坏矣必以阴诈为朴阳明为狂顾以武为污矣而况兼学乎陛下何不令礼部之臣督其所业杂考其所能则人可化矣夫惟愽大之士为能兼学耳夫持纲举维非愽大之士不能也夫求博大之士非竭诚不能也故殷宗之竭诚于神神感于梦而得傅说周文之竭诚于气气感于兆而得太公陛下如能用殷周之诚而求之何患用才之不至矣今工部之纲不举其由百工之不条理焉且务于捷滥则能速坏惑于邪巧则多改作速坏相仍改作无已欲使财费之不穷工力之不竭臣未见也夫尧之功与天比覆居于土阶之上荫于茆茨之下土簋而具禹亲勤理水而卑宫室是二君者非不能极巧侈之端故能陋而无厌盖欲使天下之人自然而俭易从也而周官百工之职载于六职之书详矣其后昬君乱主未有不极游观之乐穷巧侈之娯恣罗纨之靡虽有生植之乐不足充虞人之裁虽尽陇畆之农不足塞百工之役虽竭蚕妇之劳不足给绮彩之广秦隋之末君不如此不足以隳宗社今仕家不着籍于乡闾亦已久矣则农夫唯恐它业之不容于趋也安肯顾陇畆而恋其本哉伏愿陛下仰尧舜禹之圣敬畏秦隋之败奢念汉文之节俭凡在百工之用闗于将作内作技同者必使统于工部以观制作之度使劳费之怨不起于下人则尧圣禹明周规汉俭唯陛下择耳何止士农之固业哉今吏部之补吏岁调官千余其试以偶文俪语之书程以二百字为凖考之能否以定取舍直使其人真能然尚何以补况十九皆伪人乎以此而求其实不可得也且昆吾之利莫邪之才虽巧用不能雕咫尺之木鸷鸟之罗虽善掩者不能拘蚊蚋如使恢宏愽大之士裁心镂舌于此辞而其道安可见乎陛下何不命羣官立于朝者岁各贡其所知各以其所长试之各以其器任之不胜其任者罪罔上阙其贡者罪蔽贤而洽闻者爵逾次礼部吏部以时举籍刑部督其不察如此则人人争好贤人人务克已何患乎真伪不可辨哉今朝廷之阙众多其最急者刑部刑部之纲不举其由赏罚之不信勅命迭降而其旨相违故有行之于今日而废之于明日罪之于此而赦之于彼是慢易欺诈之薮耳欲无枉挠不可得也诚愿斥其烦苛去其相逾则人人易守难犯然后命儒贤究掌之不明于此者不得为刑部之官无令猾贼之徒轻身重货窃法以自弄如此则清矣赏信刑果则逺罪修已之风序今非止于阙盖将病且痼矣夫病者其在皮肤则易也六腑已谬气非所经而其体痼不亦危乎臣请以医方之言谕国之病伏惟陛下察焉臣闻良医之理痼也陈以竒方伐以猛饵外以针火导其血络药病相攻战于其中及痼解病瘳六腑亦惫于是竭良药以材调徳膳以味从而补之然后六腑平百体正内强而外和矣夫世之愚医则不然必使病胜而形羸不危其身者稀矣三公六曹国之六腑也果刑信赏国之筋络也九州岛百郡国之四体也四夷八蛮国之外肤也骄荒淫异国之痼病也嘉谋长算国之竒方也强将劲兵国之针火也礼乐法度国之徳膳良药也夫百骸居于外六腑列于内相假而成生相致而动息本为一身也及一腑失理容而不攻其久日大攻而不除其久为痼除而不补其久复发为瘵难矣臣以为天寳贻痼始于一支而容之浸及百体几危其形玄宗肃宗除而不终痼及兴元徳宗之时又无良臣可进内强之术而攻不克先皇攻于除而不攻于补今乃复发于幽蓟居国之左右又有西戎之厉居于内掌之肤涉腕逾肘今已及肩何以知其自掌而及肩也以安西至于泾陇一万二千里其间严关及重阻皆为戎有由此知其及肩也则王畿界戎无五百里比肩之去喉能逺乎奈何容而不除也此皆发于中朝之阙而流其病也若四方之弊莫若山东陇右之急□若武备之不至又请详举之夫圣人父母万物必体天地之功故以阳为文教极其光明也以阴为武备尽其肃厉也夫阳盈则韬而阴藩之阴盈则复而阳济之故能相理而不乱五月阳盈使一阴居其间明正阴之有位而盗阴不生也故圣人因之以武备至于十一月阴盈包将来之阳可大可久也故外作雪霜以厉之恐僣阳之过也内宻燠而养之使其为文为光也故圣人因之求贤以为辅雹冻霜雪禁其焚芜阴用也故圣人因之以正刑雷风为前驱荡其所不通温光从而旸之阳徳也故圣人因之以文宥是以圣人之徳文虽先而武备不去前年淮夷擒齐鲁灭常山死幽蓟归臣未见制法有方法也而议者且以为兵可戢也遂用羸将守常山滞儒临蓟北不旋踵而贼气复作矣伏愿陛下慎动诚盈无伤阴之大候且行化在便人举兵在立势夫百斛之车百蹄之牛不能摇其毂如措之峻岅之上扰之力者不尽数牛及轰然而迁则牛足之运不给轮犇矣此立势之枢也今幽蓟之兵其由病者之再病也人虚而强履独有立势而诛之立势之急在于聚威于深棣实力于沧定然后以赵魏临常山环兵而攻之则冀马之踪不望合于燕蹄矣以太原之师入蓟丘则易水之东左臂不能傍运矣此拘燕囚冀之方也如其擒纵之法出于一时者则在名将而用耳如其威不聚于急力不实于危虽有名将不能为也陛下见西制戎北制敌壁垒之势盘连交错兵甲之多赏劳之厚以为戎敌之畏此而不敢犯塞今以刑赏之不信也而戎臣以自入士卒虚名占籍者十五不啻日夜飞璧走银缯市言唯恐田园陂池之不广也簮珥羽钿之不侈也洞房绮闼之不邃也不如此不足以积怨劳卒及冦来则必固壁闭兵无敢出击者如近日戎戈东刃陛下将安倚乎今北敌猾夏犹已事嫁矣而西戎之虚盟安足信之不可无虞也夫人性有勇怯地形有险易勇怯可以习制制之以刑则亡怯乐之以利则亡怯惜之以势则亡怯假如涉险利强弩以持重者据之平陆利骑戈以捷手健蹄者兼之此得势而亡怯也今士卒之获戎者得其马羊牛杂畜及衣装寳络皆与之无令有所奋夺此顾利而亡怯也蒙兵失律者皆诛此畏刑而亡怯也如此而用勇倍百矣臣尝仕于边又尝与戎降人言自瀚海已东神鸟炖煌张掖酒泉东至于金城会寜东南至于上邽清水凡五十郡六镇十五军皆唐人子孙生为戎奴婢田牧种作或聚居城落之间或散处野泽之中及霜露既降以为岁时必东望啼呼其感故国之恩如此陛下能不念之臣意西戎今冬当踰河拒北兵明年必大入灵武冦西城先击监宥诚能因此时诏寜陇邠泾及南梁皆会兵计事独得以老弱留谨城其它少壮及骑士皆持装佩盐糗令邠寜泾原军皆出平凉道弹筝邠寜军北固崆峒守萧闗泾原军西遮木硖闗凤阳军逾陇出上邽因临洮取凤林闗南梁军道凤阳逾黄花因狄道会陇西得其利则击因其牛羊足以供具各以轻骑入贺兰抚谕其遗人飞声流势延□□□□□□□□□□西则故地尽可得也如此则王畿之内安有警烽之虑哉臣故曰四方之弊莫若山东陇右今策臣之目曰直言极谏则言无所不直直不愳于罪也若谏无不极者今皆不尽臣之一二焉何者荅问之所及或未利于国臣虽欲漏之而不解则愳执事之臣不寤也睿问之所不及者当臣之所蓄或有利于国臣虽欲奏之臣愳罪言于非宜也而况晦寒之晨奔光驰曜之下笔之条奏拘以文陈乎臣所以愤懑之诚百不及一二也岂无异日而顾问哉伏惟陛下察焉谨对

　　贤良方正能直言极谏策【穆质】

　　对臣闻帝王之理殊涂而谏诤之道一致五谏之要同归而直谏之用为急今朝廷之不闻直声久矣伏惟陛下采唐尧师锡之义降禹汤罪已之词详延直臣愽求失政自近古已来忧劳思理未有如此其至者且何患乎不得为尧舜而已若欲陛下之徳与天比崇欲陛下之名与天无极斯乃天之意也臣之志也不然者臣当退从作者七人之八耳孰为来哉制策曰上古有道之君垂拱无为以临四海不理而人化不劳而事成星辰轨道风雨时若邈乎其不可继何施而臻此欤三代以来制作滋广异文质之辨明利害之乡威之以刑导之以礼敦其俗而弥薄防其人而益偷岂浇淳必系于时邪将圣贤间生而莫之振也臣闻三皇以道化五帝以徳化故曰修已以安百姓垂衣而化天下矣天何言哉帝何力哉无为而已遂性而已至道既徃至徳寖衰而三代之主先之以礼义故有法度之制质文之变髙其堤防崇其刑辟不臻大化迄可小康上古之君三代之主教道既异劳逸自殊则知理之盛衰皆徳所致效在徳有优劣非时有浇淳继三代者其降杀可知矣制策曰朕祗膺累圣之业猥居兆人之上虔恭刻厉如恐坠失忧济庶务夕惕晨兴臣闻舜禹日兢汤武日业皆前代帝王之所以为理忧勤之至也窃闻陛下忧劳大道勤绩庶务无大无小必躬必亲靡不闗心靡不经手勤亦至矣忧亦至矣然神太用则竭形太劳则弊古人云人生处代如白驹过隙耳何忽自苦如此又陛下一则罪已二则罪已若然者复何用宰相乎何用有司乎制策曰惟永前王之典謩是则仰大禹以崇俭法髙宗以求贤兴夏启之征作周文之伐旌孝弟举直言养髙年敦本业均平徭赋黜陟幽明励精孜孜勤亦至矣然而浮靡不革理化不行暴乱不惩奸犯不息五教犹郁七臣未臻乡党废尚齿之仪蒸黎无安土之志赋入日减而私室愈贫亷察愈増而吏道愈滥意者朕不明欤势不可欤何古今之事同而得失之效异也思欲刬革前弊创立新规施之于事而易从考之于文而有据备陈本末将举而行臣闻事不师古以克永世匪说攸闻陛下追惟前王之典謩是稽古之道也然陛下师古为理也欲何为乎为皇乎为帝乎为王乎驱天下之人欲令归忠耶归敬耶归文耶汉文帝以清浄为宗近称刑措汉宣帝以刑名律下亦谓中兴自古以来未有不举纲而目正不澄源而流清者矣此亦陛下熟闻之矣是宪是则之宜更申明之使在下者有所趋也臣闻大禹称三王首者以其卑宫室菲饮食裕人克已俭之至也其道湮没不嗣久矣惟陛下独能师而行之茍纶言之可复则天下之可化所谓其身正不令而行其身不正虽令不从者也臣闻自古求贤各以类至三皇师其臣五帝友其臣三王臣其臣欲为皇则行事师之礼欲为帝则行取友之礼欲为王则行取臣之礼自昔哲王则有感梦而行傅岩惟肖则有恊卜而出渭滨亲载则有卑辞以厚礼汤命五返于处士则有可就不可屈备独三顾于草庐此皆陛下备闻之矣臣窃见国家取贤之道其礼部吏部失之逺矣则制策之举最为髙科以臣言之不得无弊且陛下弓旌不出玄纁深藏无聘问之先有投刺自媒者无软轮之礼有蹑屩而来者支离于京阙会计于有司又广张节文妄设条格禁御约束邻诸盗贼防贤之意甚于防奸﨑岖困辱旷日永久然则一覩天颜一承圣问臣恐皇王佐略不可由此而致也今之所得者乃臣辈琐琐者耳强名曰贤贤者固如是耶厚颜包羞臣窃自笑则髙宗求贤之意似或不然此乃国家最弊之务伏惟陛下加思重而慎之陛下文可经天地武可定祸乱我武载张则河壖亡命之冦既以指朝自灭我文载修则淮濒逋逃之丑可以不日自来道冠古今功格上下夏启周发曾何足云陛下旌孝弟而孝弟未能化人旌之未得其实也举直言而直言未得上达举之不以其人也养髙年则废礼已久未有闻焉敦本业则失农者多鲜有劝者平均徭税而怨嗟日生奸赃之吏未去也黜陟幽明而善恶同贯考课之法未精也陛下师崇俭之遗训则浮靡何患不革前王之典謩必用则理化何患不行化行则暴乱惩奸犯息然后礼义可浃五教自宣矣七臣者岂非孝经所谓天子有争臣七人乎今朝廷列官致位有以諌为名者左右前后拾遗补阙其数甚众不止七人使陛下有未臻之叹其过将有所归矣以陛下养髙年之礼着于上则乡党不废尚齿之仪均徭之法行于吏则蒸黎有安土之志安土则乐业乐业则务本务本则兴农兴农则家给家给则赋不减而人不贫矣吏道愈淫者吏不精也臣窃见吏部课最者遗其实以资歴为优试材者失其本以书判为上加以检验滋章简牍繁揉瞶眊淹滞吏縁为奸吏壅于上权移于下胥徒末品得擅官府所以财贿公行不殊市道量职求直价若平凖古则为官择人今则为财择官反古害今其弊如是又有通经之目试文之科不同归于吏部选之至于此虽亷察日増固不及也若刬革前弊明诏固当疾行创立新规微臣以为不可且烈祖之宪章未改前王之法度粲然徳輶如毛在克已而已何必改作然后成功因人之欲顺天之时则易从行古之道得理之中则有据制策曰自顷阴阳舛候祲沴洊兴仍岁旱蝗稼穑不稔上天作孽必有由然屡为凶灾其咎安在传曰时之不乂厥罚恒旸又曰尧汤水旱数之常也二者相反其谁云从人靡盖藏国无廪积朕屡延卿士询访谋猷至乃减冗食之徒罢不急之务既闻嘉话亦已遂行而停废之余所费尤广欲转输于江徼则逺不及期欲捜粟于闗中则扰而无获节军食则功臣怀怨省吏员则多士靡归中心浩然罔知攸济臣闻旱蝗者稽诸洪范为言不乂之罚也言之不乂令之不信也言者西方金也金失其性为木所伤水东方少阳古云阳腾所以为旱阳既亢极气又嚣蒸则介虫为孽螽斯为害臣见比年旱魃为害已甚矣则洪范之征亦明矣无乃陛下诏令不信乎抑又闻军旅之后必有凶年其握兵者不本乎仁义贪于残戮人用愁苦怨气积下以伤阴阳之和也则国家兵先于河北旱蝗随之次及河南旱亦随之次闗中闗中又蝗旱既仍岁蝗亦比年无乃陛下用兵者不详其道也臣谨稽古典叅于歴代禳除异术祈祷多门至若贬食省用稼穑圭璧求邪于幻术觊福于释流土龙矫首于通衢羣巫分袖而鼔舞此又从人之欲也至若两汉旧仪三公当免卜式着议弘羊可烹此又一时之事也然俱非救旱之本去灾之道则有一郡一邑一宰一牧勤恤人隠精达神明或以身禳或以心祷蝗且出境旱不为灾牧宰之微尚或臻此况陛下尊为天子徳为圣人神动而天从气使而时变至诚所感何往不通臣伏见陛下去年八月二日所下徳音避正殿而不居损常膳而不御议狱缓死掩骸埋胔诏文始书害气将究诏书始下和气自生故不旬朝之间凶渠殱殄兵革偃息甘雨荐降氛灾自销天之监人也明矣速矣然陛下之徳有以动天天且不违况于鬼神乎若尧汤之灾阴阳之数此则先儒之言略矣小臣不敢传疑惟洪范之征言也谨而言之陛下鉴之可也臣闻尧之水汤之旱而国无损瘠者蓄积多而备先具也今国家或时不雨一岁不登尧汤比之悬矣人至困竭国为空虚者备之不早顷所以赋敛无极怨讟日盈权须诡求朝令夕具岂不以兵食乎今蒲同劳师既还闗辅生人纔息不急军食不烦军须则捜粟闗中重扰未可转输江徼虽逺可期闗兵食以廪储虽节食犹虑费用者多则功臣何因而怀怨择贤才以实官虽省员犹虑旷职者众则多士何忧而靡归臣闻方内之理乱由君上之所执上有所执则下有所守臣窃观国理似或不然无可久之图无常备之制用无本末举无条纲任运而行应急而化若虚舟之触用济江河如乱丝之棼望成纶綍所以遇运则福至遇厄则祸生遇岁恶则劳遇岁丰则逸坐迎天命不闗人谋圣心浩然罔知攸济者乃彛伦不叙之故制策曰子大夫藴畜材器通明古今副我虚求森然就列匡朕之寡昧拯时之难灾毕志直书毋有所隠此乃陛下厚礼众君子之意臣微曷足以当之若臣者生为唐人马牛之齿甫以壮矣道不得行身不得遂陋矣浅矣与蝼蚁何异然诗书天人之际皇王经纬之道三坟六经九流百氏前王沿革之要歴代兴王所由既尝经之于心颇亦备之于学虽未之究可略而言至若时政之损益任贤之得失刑辟之有轻有重生人之或利或病臣又耳或有所妄闻身逺与寡莫为之先且无因至陛下言之尔皇天后土宗庙社稷实宜知臣之心毎用愤发悃欵隠忧臆激于肝血藏于髓思有以一陈之久矣蒙陛下开天地之徳降雷雨之施深诏执事旁延郡国俾有贤良方正直言极谏之举臣也幸茍有志人乃举之此亦上天降佑皇唐使陛下锡臣故今得有路索言之于上也若贤与良则臣岂敢惟谏与直或有可观言不直諌不极是微臣不忠之罪孤陛下虚聴之徳也如至忌讳挟诛诽谤附律脯醢淫戮鼎镬滥刑此乃昬主暴君亡国之具亦陛下之所明之故臣不复有虞于圣朝耳是敢竭虑极愚指陈其切是邪纳而行之非也容而宥之所谓言之无罪闻之者足以戒也谨对

　　才识兼茂明于体用策【元稹】

　　对臣方病近古之策不行而陛下言及之是天下人人之福也微臣其敢忍意而不言乎且臣闻之古者以言赋纳岂虚美哉盖用之也是以益赞禹而班师说复王而作命斯皆用言之大略也洎汉文帝羞不若尧舜始以策求士乃天下郡国有贤良之贡入焉塞诏者晁错而已至武帝时董仲舒出然而卒不能选用条对施之天下夫用其策不弃其人以其利于时也得其人而弃其策又何为乎若此则徒设试言之科而不得用言之实矣降及魏晋朝成而暮改之不暇又恶足言其策哉我唐列圣君临策天下之士者多矣异时莫不光扬其名声宠绥其爵禄然而曽不闻天下之人曰某日天子降某问得某士行某策济某功抑不知直言之诏屡下而直言之士不出耶亦不知直言之士屡出而直言之策不用耶今陛下肇临海内务切黎元求斥已之至言责着明之确论斯命说代言之盛意也微臣何足以奉之然臣所以上愚对皆以指病陈术而为典要不以举凡体论而饰文词事茍便人虽繁必献言茍谐理虽鄙必书固不足以副陛下恳恻之诚庶可以尽微臣之献替耳伏愿陛下以臣此策委之有司茍或可观施之天下使天下之人曰惜哉汉文虽以策求士迨我明天子然后能以策济人则臣始终之愿毕矣如或言不适用策不便时则臣有瞽圣欺天之罪将寘于典刑陛下固不得而宥之矣亦臣之所甘心伏读圣策乃见陛下念礼乐之寖微恤黎人之重困责复盛济艰之术酌推恩寓令之宜斯皆当今之急病也微臣敢不别白而书之昔我髙祖武皇帝掇去乱政我太宗文皇帝鞬櫜干戈被之以仁风润之以膏露戢天下之役而天下之人安河天下之刑而天下之人寿通天下之志而天下之气和惣天下之众而天下之众理理故敬让之节着和故欢爱之化行是以革三王之所因兼六代之所举称至徳者举文皇以代尧舜岂异事哉诚有物以将之也明皇帝即位实号中兴方其任姚宋而召贤能也虽禹汤文武之俗不能过焉四十年间刑罚不试人用滋植四海大和于是举升中告禅之仪则奉泰山而秩嵩华举东巡西狩之典则宅咸镐而朝洛阳礼既毕行物亦随耗天寳之后征戍聿兴气盛而微理固然也曩时之乳哺而有之者一朝为兵殱之兵兴以来至今为梗兵兴则户减户减则地荒地荒则赋重赋重则人贫人贫则逋役逃征之罪多而权宜之法用矣今陛下躬亲本务首问羣儒念礼乐之不兴叹升平之未复是诚天下之人将絶复完之日也微臣何幸而对扬之微臣以为将欲兴礼乐必先富黎人将欲富黎人必先息兵革息兵革之术臣请两言之夫古所谓销兵革者非谓幅裂其旗章销铄其锋刃而已也盖诚信着于上则忠孝行于下敬让立于内则夷狄和于外夷狄和则边鄙之兵息敬让立则争夺之患销争夺之患销则和顺之心作和顺之心作而礼乐之道兴矣此先王修政戢兵兴礼乐富黎人之大略也陛下必欲责臣以详究之术臣又请指事以明之夫食力之不充虽神农设教天下不能无馁殍之人矣是以古之不农而食之者四而已矣吏有断狱之明则食之军有临敌之勇则食之工有便人之巧则食之商有通物之智则食之是四者率皆明者勇者巧者智者之事也百天下之人无一二焉茍不能于此者不农则不得食不织则不得衣人之情衣食迫于中则作业兴于外是以游食者恒寡而务本者恒多岂强之哉彼易图而此难及也今之事则不然吏理无考课之明卒伍废简稽之实百货极淫巧之工列肆尽兼并之价加以依浮图者无去华絶俗之贞而有抗役逃刑之宠戎服者无超乗挽强之勇而有横击诟吏之骄是以十天下之人九为游食惷朴愚钝不能自迁者而后依于农此又非他彼逸而易安此劳而难处也以惰游之户转增而耕桑之赋愈重曩时之十室共输而犹不给者今且数家一夫矣虽有慈惠之长仁隠之吏尚不能存若惨断击搏之则将转移于沟渎矣今之课吏者以赋敛无逋负为上以臣观之足陛下之赋者诚所以害陛下之人耳若然则农桑之用既如彼惰游之众又如此耕桑之赋重则恋本之心薄惰游之户众则富庶之道乖此必然之理也今陛下诚能明考课之法减冗食之徒絶雕虫不急之功罢商贾兼并之业洁浮图之行峻简稽之书薄农桑之徭兴耕战之术则惰游之户尽归而恋本之心固矣恋本之心固则富庶之道兴矣而贞观开元之盛复矣若此则既徃之失由前将来之虞由后在陛下悠久戒之慎之而已至于主父偃乗七国并吞之后谋分裂而矫推恩管夷吾当诸侯争夺之时先诈力而行寓令皆一时之权术也岂可谓明白四达与日月齐明于圣朝哉臣虽贱庸尚不敢陈王道于帝皇之日况权术乎此臣之所甚羞也故不及详究言之臣伏读圣策又见陛下以为执契则羣下用情躬亲则庶官无党以汉文尚学而衰盛业谓光武课吏职而昧通方以臣思之皆不然也夫委之于下而用其情盖考绩之科废而清浊之流滥也尚儒术而衰盛业盖章句之学兴而经纬之道丧也课吏职而昧通方盖科察之法行而会计之期速也臣请条列而言之夫神农之斵耒耜教耕耨所以垦良田而植嘉谷也然而不能遏稂莠之滋焉其所以遏之者芟夷钱镈之而已唐尧之辟朝廷宅百揆亦所以殖禹舜而种皋陶也又不能遏【文粹作辨】共工驩兠之逆焉其所以遏之者放弃殛诛之而已神农不以稂莠而废耒耜之用故能存用器之方唐尧不以四罪进而夺舜禹之任故能终任贤之道若此则陛下之所任顾何如耳岂可谓任之必不可哉至于考绩之课废章句之学兴经纬之道衰会计之期速皆当今之极弊也幸陛下反汉元光武之事臣遽数而终之今国家之所谓兴儒术者岂不以有通经文字之科乎其所谓通经者又不出于覆射数字明义者材至于辨□章条是以中第者岁盈百数而通经之士篾然以是为通经固若是乎至于工文自试者则不过于雕词镂句之材捜摘絶离之学茍或出于此者则公卿可坐致郎署可俯求崇树风声不由殿最连科者进速累捷者位髙拱黙因循者为清流行法莅官者为俗吏以是为儒术又若是乎哉其所谓课吏职者岂不以朝廷有迁次进拔之用乎臣窃观今之备朝选而不由文字者百无一二焉夫施众网而加一禽尚不能得况张一目以罗万品而望其飞者走者大者小者尽出乎其间其可得乎哉以此察羣吏羣吏又可察乎茍或不可察又可任之而絶其私乎哉此所以陛下将执契而叹用情念垂衣而惧不理盖臣所谓课察之道不明也陛下诚能使礼部以两科求士凡自唐礼六典律令及国家制度之书者用至于九经歴代吏能专其一者悉得谓之学士以环贯大义而与道合符者为上第口习文理者次之其诗赋判论以文自试者皆得谓之文士以经纬今古理中是非者为上第藻缋雅丽者次之凡自布衣达于未隶朝省者悉得以两科求士礼部第其髙下归之吏部而宠秩之若此则儒术之道兴而经纬之文盛矣吏部罢书判万言之选设三式以任人一曰校能之式毎岁以朝右崇重者一人与礼部郎校天下羣吏之理最在第一至第三者校定日据其功状而登进之牧宰字人之官藉之为理者则上赏行焉若此则迁次之道明而迟速之分定矣二曰任贤之式毎岁内自仆射至于羣有司之正长外至于亷问节制者各举称朝选者一人外自牧守内至于百执事之立于朝者各举吏郡县者一人因其所举而授任之辨其考绩而赏罚之不举贤为不察举不贤为不精不精与不察之罪同若此保任之法行而贤不肖之位殊矣三曰叙常之式其有业不通于学才不属于文政不登于最行不知于人则限以停年课资之格而役任之若此则敷用之典恒而尺寸之才无所弃矣两科立则羣材遂三式行则庶官当陛下乃执左契以御之惣枢极以正之委庶官如心目之运支体岂支体运而无效于心目乎察羣材如明镜之形美恶岂美恶形而逃隠于明鉴乎然后陛下辟四门使可言之路通明四目以天下之目视达四聪以天下之耳聴不私其言以为好恶端拱岩廊髙居宸极以冕旒自蔽而秋毫必察以黊纩塞耳而声响必闻则彼汉元章句之儒光武督责之术又恶足为陛下言之哉且臣闻之圣人在上人不夭札若臣者生未及壮戴陛下为君仁寿欢康未始有极何忽自苦堕肝胆而言天下之事乎臣以为国家兵兴以来天下之人惨怛悲愁五十年矣自陛下即位之后戴白之老莫不泣血而话开元之政臣恐此辈不及见陛下功成理定之化而先饮恨于穷泉此臣之所以汲汲于心者陛下能不怜察其意乎谨对

　　文章辨体彚选巻一百八十七

　　●钦定四库全书

　　文章辨体彚选巻一百八十八

　　（明）贺复征 编

　　○制策四

　　贤良方正直言极谏策【唐皇甫湜】

　　对臣伏见陛下征天下之士亲策于庭求贤思理亦云至矣然臣未知将以为虚策乎将以求其实効乎以为虚策则后之缙绅者观书于太史氏曰天子之忧人如此急贤如此征贤良方正直言极谏之士亲礼而问之斯亦足以为名矣若以得人为务社稷之计为心则不宜待之如是也夫王者其尊【集作道】如天其威如神以谀【集作聘】问先之以礼貌接之造膝而言虚心以受犹恐惧陨越而不得自尽其所怀况乎坐之阶庭试以文字拳曲俯偻承问而上对乎且天下之事难一二以疏举臣所当言又有非臣下所宜闻知清问所不该【文粹作说】又郁而不得发强附之于篇考视者必以为余烦又摈而不得进【文粹作通矣】陛下何惜一赐臣容足之地于冕旒之前使得熟数之乎可采则行之无用则罢之何损于明也然臣不敢有望于是谨旁縁圣问粗竭愚瞽傥陛下怜察其志而寛其诛赐之当【一作异】日之间而卒其说则覆照之下形气之生孰不甚幸制策曰盖闻昔之令王体上圣之姿御大寜之时犹惧理之未至也求贤以致用犹惧动之不中也咨谏以闻道【集作过】矧惟寡昧膺受多福思负荷之重警风波之虞求贤谘谏岂敢怠忽至若穷神知化以盛其徳经纬文武【集作经文纬武】以大其业考古会极通教化之原明目达聪周视聴之表斯夙夜之所志也子大夫将何以匡逮【集作连】而致之乎此陛下之忧勤如此【集作切至也】臣闻尧舜以有天下为已之累而不以位为乐也臣又闻百事之成也必在敬之其失之也必在慢之今陛下念前王之戒而不敢怠忽思为国之经而不忘夙夜求贤咨谏延及微士【集作贱】臣有以见尧舜之心矣夫法天地之道以施政顺阴阳之和以育物事无不序动无不时此穷神知化之盛徳也武以止杀禁暴则兵宜戢文以经邦济时则化必行此经武纬文之大业也崇礼而明义好士而尊儒斥魏晋已降衰末之法稽周汉已践【集作前】盛明之理【集作礼】斯考古会极之方也任贤而勿贰招谏而必行屏近习之邪【集作纎】佞进周行之骨鲠斯明目达聪之道也抑臣又闻先王所以不视而明不聴而聪披颈【集作技斯】负之明断非僻之绪其道易之也盖左右仆御惟正之供必有知法【集作足信】者必有知礼者坐【集作出】使足以尽情伪居常足以助聴览左右之臣既如是矣而又曰以公卿大夫讲论正事史书其举官箴其阙以至于百工庶人莫不諌而谤焉济济之士为之股肱赳赳武夫为之爪牙此所以永有天下也今宰相之进见亦有数侍从之臣皆失其职百执事来【集作奉】朝请而退而律且有议及乗舆之诛未知为陛下出纳喉舌者为谁乎为陛下爪牙者为谁乎日夕侍起居燕游【集作游豫】与之论臣下之是非赏罚之臧否者复何人也股肱不得而接爪牙不足以卫其何献替之有【三句集作股肱不得而接何疾如之爪牙不得而卫其危甚矣】美夫亵狎【集作裔夷】亏残之微褊【集作徧】险之徒皂隶之职岂可使之掌王命握兵柄内膺腹心之寄外当耳目之任乎此贞夫义士所以寒心销志泣愤而不能已者【文粹作也】诚能复周之旧典去汉之末祸还谏官史官侍臣之职使之左右前后日延宰辅与论义理有位于朝者咸引而进之温其色以安其意久其对以尽其词可采者必有行犯者无罪王之爪士宜择公卿大臣惣统而分理之则政不足平刑不足措人不足和财不足丰蛮夷戎狄不足臣休征嘉瑞不足致矣又何虑乎视聴之表有所不周乎制策曰自中代以还求理者继作皆意甚砥砺而效难彰明莫不欲还朴厚而浇风常扇莫不欲遵俭约而侈物常贵莫不欲逺小人而巧谀常进莫不欲近庄士而忠直常疎莫不欲勉人于义而亷媿【集作隅】常不修莫不欲禁人之为非而抵冒常不息其所谬盭岂无根源者臣闻一日克已复礼天下归仁焉王者之谓也故人不从上之令而从其所行夫上古之君躬率已正轨度其流集作以【集作信】恕已及物自诚而明此所以其化如神天下如截也中代已还则异乎此至诚不着而欲任法以防人忠信不行而欲纵身以检物虽砥砺其意而事实不符此所以有其意而无其効也夫欲人之朴厚而不先之以少私寡欲无为至诚所以浇风常扇也欲人之俭约而不率之以卑宫菲食沈珠贵谷所以侈物常贵也欲逺小人而好恱耳之言所以巧谀常进也欲近庄士而恶拂心之虑所以忠直常疏也欲勉人于义而贪浊在位所以亷媿【集作隅】常不修也欲禁人为非而法则【集作制】不一所以抵冒常不息也则谬盭之本其在兹乎陛下诚能一皆反之其効可立彰明矣制策曰爰自近岁仍敷大泽霜露所坠沾濡必同涤瑕秽以道人心省徭役以丰物力蠲田租以厚农室葺国学以振儒风督废职以补维纲备众官以序贤俊庶继先志臻乎治平而改行者未闻输劳者未艾农者无以免艰食学者无以通微言立事之绩未纪于庶工乏才之叹未辍于终食蠧于法者无不去而法未修明切于政者无不行而政未光大岂丕变其俗道广而难济乎岂不得其门事繁而毎失乎伫闻嘉言无或隠讳者臣以陛下涤瑕秽而改行者未闻政之【集作言】不自其本故也夫欲人之改行率徳慎【集作在】明赏罚不滥【集作在】涤瑕秽也故赏当善罚当恶天下晓然逃恶而趋善赏当功罚当罪天下耸然逺罪而趋功【集作起功】则人自为理而上无为矣此尧舜之所以莅【集作利】天下也夫赏罚皆【集作者】报也赏之失称罚之不当咎孰甚焉伏见兵兴已来开权宜之道行茍且之政台省之官王公之爵溢于国【集作州】郡遍于舆台将帅之臣借绯紫而【集作于】使令定官位【集作员】而奏请名器均【集作轻】于土芥操柄擅于爪牙此其所以赏人而人不劝也州县之断狱月以千数连年累纪未闻有一疑狱而上【集作决】于朝者未闻有屈人而诉于王【集作阙】者岂天下长吏尽如皋陶哉律令格式具而不遵乡县州府各自为制所怒则专杀居常则臆断人过且不知其所避而能自达不其难乎况乎赋役之不恒衣食之不足尚不惧死焉能避罪此其所以罚人而人不沮也赏之不劝罪之不沮欲人改行其或难焉虽涤其瑕秽惠奸贷法而已又何为也伏惟陛下慎用赏赏必当功则天下之善劝矣慎用刑刑必当罪则天下之非沮矣夫择人而任之则僣滥不作富庶而教之【川文粹作审人而赦之】则廉耻自生如是则无所改其行无所涤其秽矣又何足忧之哉陛下省徭役而输劳者未艾小惠未遍而有司长吏或壅而未承故也若陛下加惠而俯察之则物力何惧乎不丰劳者何忧乎未艾乎陛下蠲田租以厚农室而人犹艰食者生者犹少而费者犹多故也商乗坚而厌肥工执轻而仰给兵横行而厚禄僧道无为而取资劳苦顿瘁终岁乏絶【集作矻矻】滨于死而为农者亦愚且少矣况乎两税不均失变通救弊之法百端横赋随长吏自为之政乎若困工商老释之邪末均【集作轻】田野布帛之征税禁【集作蠲】横暴之赋减镇防之兵则耕者如云积者如山矣臣请再为陛下精言之夫贱瑰【集作珍】竒之货斥雕琢之淫则工商之道自息矣黜异端之学使法不乱而教不烦则老释之流当屏矣且天下所以葸葸【川文粹作嗷嗷】然者岂非以兵乎使税之原【集作厚】而可行【集作不可】蠲徭役者岂非以商乎今昆夷未平边备未可去中夏或虞镇防未可罢若此生【集无此二字】就其功则莫若减而练之可也今之将帅胜任而知兵者亦寡矣怙众以固权位行货【集作贿】以结恩泽因循卤莽保持富贵而已岂暇教训以时服习其任【集作事】乎今若特加申饬使之教阅简拳勇秀出之才斥【集作去】屠沽负贩之党则十分之士可省其五矣夫多而无用曷若少而必精乎又比者州府虚张名籍妄求供亿尽没其给以丰其私今若核其名实纠以文法则五行之兵又可省其二矣夫众之虚曷若寡之实乎一则以强兵一则以寛赋若江淮州郡逺冦戍属清平自非具使令备仪注者一切可罢以其轻费代征繇薄【集作荡】逋悬然后慎择长吏曲加绥抚无【集作不】四三年则【集作而】家给而人和则横暴不作赋敛自均至理而升平矣尚何虞于人犹艰食乎陛下葺国学以振儒风而微言尚【集作犹】郁者盖其所以【集作由】干禄而得仕者以章句记读而不由义理故也若变其法则可以诛【集作除】其弊矣陛下督废职以补维纲而立事之绩未纪于庶工者庶工【二字集作实有司】之罪也今职备而不举法具而不行諌诤之官溢【集作备】员不闻直声弹察之臣塞路未尝直指公卿大夫则侧合茍求【集作容】持禄养交为亲戚计迁除领簿籍而已兴利之臣专以聚敛计数【一有之不移三字】为务共理之吏专以附上剥下为功习以为常渐以成俗标异而圭角者悔吝旋及和光而淈泥者富贵立须虽陛下焦劳聪明如此之切至理何益矣伏请下明诏为画一之法使居是官理是人职【集作奉】是法者必有明绩然后许迁擢考功之殿最无敢阿比而干刑司则能者日进不能者日退而庶工立事之绩将褒扬记述之不暇矣陛下备众官以序贤俊而乏才之叹未辍于终食者犹奉【集作由奉】上者迁之太亟居下者刻之太深故也古之取人也拔十得五犹以为多也曲轮直桷各适其用今则不然举于礼部则曰幽昧凡陋而不可采选于吏部则曰声名虚浮而不可用工文者则惧华而不实敦质者则惧朴而寡能冠盖之族则以为因依微贱之人则以为幽险上求之愈切下捜【集作损】之弥深夫士何负于有司而乃蹇顿之抑刻之如是哉才能如积郁抑居【集作在】下一朝阙辅【集作将】相之职卿士【集无士字】大夫之官求之不得则曰岳不降神时之乏人于是循环其所已用者逓迁居上者不知格限无闻声绩或一时三【集作趋】拜或再岁九【集作四】迁是以位髙者能当也【集作以是为适当然耳】是仕进之门常阖而天子之官天子之权当途者五六人迭居持之而已以陛下之明圣夫岂不欲国之得人乎以宰相之公忠夫岂不欲人之足用乎盖从来已久因循如是耳伏惟陛下曲【集作中】勅朝廷州府令毎岁各举所知于礼部吏部于计偕常选之中访察推择得其人则待以不次之位遇以非常之恩不得其人则必行殿最【集作罚】以惩渝【集作踰】滥则周之以寜舜之可封坐而致矣乏才之叹何有于圣朝乎陛下谓蠧于法者无不去而法未修明切于政者无不行而政未光大者由有司长吏不得其人也舍人务政虽勤何益臣伏见赦书【集作令】节文周备纎悉然空文虚声溢于视聴而实功厚惠未有分寸及于苍生主【集作圣】徳不宣王泽不流虽陛下寤寐思理宰相忧勤奉职不可【集作又何】为也夫将直其枝必正其根朝廷乃根也州郡乃枝也今朝廷之号令有朝令【集作出】而夕改者矣主司之法或有昔【集作昨】破而今行者矣伏惟陛下正纲以张万目澄源以清万派则四方大幸矣由是言之非道广而难济事繁而愈失也实承诏将事者之罪耳制策曰周之受田有经制汉之力【集作田】有恒数今疆畛相接半为豪家流佣【集作庸】无依率是编户本为交易焉得贪【集作夺】富以补贫将欲因循是曰【集作岂】损多而益寡酌于中道其术如何者臣闻古之道不可变也古之法不必行也夏之桀殷之纣周之幽厉井田法非亡也而天下大乱我太宗玄宗井田法非修也而天下大理夫贞观开元之际不受田而均不名田而赡者朝廷正法令行一人之术【集作寃】得以闻一吏之犯得以除由此致也是法之举化之成则田自均人自赡而天下陶然化矣岂待曲吏【川文粹作防】而事为【川文粹作制】乎其与贞观开元非异时也法茍未行政【集作人】茍失职徒易其制处【集作更】扰人敛怨而已矣【集作耳】制策曰取人惟其行不必文采令官惟其才不必资考然则行非造次而备察才非错综而徧知不必文采为重轻而士可进退不必资考为程凖而吏有条贯适变矫枉渴【集作合】于良规者今之取士以文学【集作字】记读为法其素履【集作敦】实行则无门而知使由文学【集作字】而进者徃往犯奸贼【集作赃】为枭境此诚甚弊也干元以还版籍斯环而所在游寄莫知所从【集作从来】伏请勅天下人士未归者一皆复贯愿留者则令着籍置乡校县学州庠以教训其子弟长育其才志自乡升之县自县升之州自州升之礼部公卿子弟尽育【集作养长】于京辇者则使之必由太学然后登有司如是则其幼弱其壮老发言举足云为趋进皆可得而知矣然后叅以才艺试其器用诚取人之急务伏惟陛下裁之宻【集作若】资考之【集作以】限其章句之庸才资荫之常调者宜仍旧贯【四字集作而欲得】贤能之士一皆【一作宜】行臣向者之谋从有司长吏之举其赏必行【集无行字】其法信焉可已也制策曰何方可以序六气来百祥何施可以寿羣生仁众姓征于前训而行据设于当代而易从勿猥勿并以称朕意者臣闻古者山林薮泽皆有时禁动作之为害【集无害字】无差月令则六气以序百祥以来而怀生之愿莫不跻仁寿之域矣今舍此而不务杀胎毁卵伤仁挠和而使诸【集作奉胡】夷之法以正月五月九月断天下之屠欲蕃物产而祈福佑斯亦诬【集作无谓】矣伏惟陛下动遵月令垂【集作前】训可据之文事稽时禁当代易从之道施之而不已执之而有恒则皇帝之美逺想于今日矣谨对

　　应贤良方正能直言极谏科策【刘蕡】

　　策曰朕闻古先哲王之治也玄黙无为端拱思道陶甿心以居简凝日用而不宰厚下以立本推诚而建中繇是天人通阴阳和俗跻仁寿物无疵疠噫盛徳之所臻敻乎其不可及也三代令主质文迭究百伪滋炽风流寖微自汉而降足征益寡朕顾惟昧道祗荷丕构奉若谟训不敢怠荒任贤惕厉宵衣旰食讵追三五之遐轨庶绍祖宗之鸿绪而心有未达行有未孚由中及外阙政斯广是以人不率化气或堙厄灾害竟岁播植愆时国廪罕蓄乏九年之储吏道多端微三载之绩京师诸夏之本也将以观治而豪猾踰检太学明教之源也期于变风而生徒隳业列郡在乎颁条而干禁或未絶百工在乎按度而淫巧或未衰俗恬风靡讹积成蠧其择官济治也聴人以言则枝叶难辨御下以法则耻格不形其阜财发号也生之寡而食之众烦于令而鲜于理思所以究此缪戾致之治平兹心浩然若涉渊氷故前诏有司博延羣彦伫启宿懵冀臻时雍子大夫识古达今明于康济造庭侍问副朕虚懐必当箴主之阙辨政之疵明纲条之致紊稽富庶之所急何施斯革于前弊何泽斯惠于下土何修而治古可近何道而和气克充推之本原著于条对至于夷吾轻重之权孰臻于理严尤底定之策孰叶于时元凯之考课何先叔子之克平何务推此龟鉴择乎中庸期在洽闻朕将亲览
　　对曰臣诚不佞有匡国致君之术无位而不得行有犯颜敢谏之心无路而不得达怀愤抑郁思有时而发常欲与庶人议于道商旅谤于市得通上聴一悟主心虽被妖言之罪无所悔焉况逢陛下以至徳嗣兴以大明垂照询求过阙咨访谟猷制诏中外举直言极谏者臣既辱斯举专承大问敢不悉意以言至于上之所忌时之所禁权幸之所讳恶有司之所予夺臣愚不识伏惟陛下少加优容不使圣朝有谠言而受戮者乃天下之幸也臣昧死以对伏惟圣策有思古先之理念玄黙之化将欲通天人以济俗和阴阳以煦物见陛下慕道之深也臣以为哲王之理其则不逺惟陛下致之之道何如耳伏惟圣策有祇荷丕构而不敢荒寜奉若谟训而罔有怠忽见陛下忧劳之至也若夫任贤惕厉宵衣旰食宜黜左右之纎佞进股肱之大臣若夫追踪三五绍复祖宗宜鉴前古之兴亡明当代之成败心有未达以下情塞而不得上通行有未孚以上泽壅而不得下浃欲人之化也在修已以先之欲气之和也在遂性以导之救灾患在致乎精诚广播殖在视乎食力国廪罕蓄本乎冗食尚繁吏道多端本乎选用失当豪猾踰检由中外之法殊生徒隳业由学校之官废列郡干禁由授任非人百工淫巧由制度不立伏惟圣策有择官济治之心阜财发号之叹见陛下教化之本也且进人以行则枝叶安有难别乎防下以礼则耻格安有不行乎念生寡而食众可罢斥惰游念令烦而理鲜要察其行否博延羣彦愿陛下必纳其言造庭侍问则小臣安敢爱死伏惟圣策有求贤箴阙之言审政辨疵之念见陛下谘访之勤也遂小臣屏奸豪之志则弊革于前守陛下念康济之心则惠敷于下邪正之道分则治古可近礼乐之方着则和气克充至若夷吾之法非皇王之权严尤所陈无最上之策元凯之所先不若唐虞之考绩叔子之所务不若重华之无干俱非大徳之中庸未为上圣之龟鉴何足以为陛下道之哉或有以系安危之机兆存亡之变者臣请披沥肝胆为陛下别白而重言之臣前所谓哲王之理其则不逺者在陛下慎思之力行之始终不懈而已臣谨按春秋元者气之始也春者岁之始也春秋以元加于岁以春加于王明王者当奉若天道以谨其始也又举时以终岁举月以终时春秋虽无事必书首月以存时明王者当奉若天道以谨其终也王者动作终始必法于天者以其运行不息也陛下既能勤其始又能谨其终懋而修之勤而行之则可以执契而居简无为而不宰广立本之大业崇建中之盛徳矣又安有三代循环之弊而为百伪滋炽之渐乎臣故曰惟陛下致之之道何如耳臣前谓若夫任贤惕厉宵衣旰食宜黜左右之纎佞进股肱之大臣者实以陛下忧劳之至也臣闻不宜忧而忧者国必衰宜忧而不忧者国必危今陛下不以国家存亡之事社稷安危之策而降于清问臣未知陛下以布衣之不足以定大计邪或万几之勤而圣虑有所未至邪不然何宜忧而不忧者乎臣以为陛下所宜先忧者宫闱将变社稷将危天下将倾海内将乱此四者国家已然之兆故臣谓圣虑宜先及之夫帝业既艰难而成之故不可容易而守之昔太祖肇其基髙祖勤其绩太宗定其业玄宗继其明至于陛下二百有余载矣其间明圣相因扰乱继作未有不委用贤士亲近正人而能绍兴其徽烈者也或一日不念则颠覆大器宗庙之耻万古为恨臣谨按春秋人君之道在体元以居正者昔董仲舒为汉武帝言其略矣其所未尽者臣得为陛下备而论之夫继故必书即位所以正其始也终必书所终之地所以正其终也故为君者所发必正言所履必正道所居必正位所近必正人臣谨按春秋阍弑呉子余祭不书其君春秋讥其疎逺贤士昵近刑人有不君之道矣伏惟陛下思祖宗开国之勤念春秋继故之诚将明法度之端则发正言而履正道将杜簒弑之渐则居正位而近正人逺刀锯之贱亲骨鲠之直辅相得以专其任庶职得以守其官奈何以亵近五六人总天下大政外专陛下之命内窃陛下之权威慑朝廷势倾海内羣臣莫敢指其状天下不得制其心祸稔萧墙奸生帷幄臣恐曹节侯览复生于今日此宫闱将变也臣谨按春秋定公元年春王不言正月者春秋以其先君不得正其终故后君不得正其始故曰定无正也今忠贤无腹心之寄阉寺持废立之权陷先君不得正其终致陛下不得正其始况皇储未建郊祀未修将相之职不归名分之宜不定此社稷之所以将危也臣谨按春秋王子札杀召伯毛伯春秋之义两下相杀不书而此书者重其专王命也且天之所授者在君君之所操者在命操其命而失之者是不君也侵其命而专之者是不臣也君不君臣不臣此天下所以将倾也臣谨按春秋晋赵鞅以晋阳之兵叛入于晋书其归者以其能逐君侧之恶人以安其君故春秋善之今威柄凌夷藩臣跋扈或有不达人臣大节而首乱者以安君为名不究春秋之微而称兵者以逐恶为义则刑政不由乎天子征伐必自于诸侯此海内之所以将乱也又樊哙排闼而雪涕袁盎当车以振词京房发愤以殒身窦武不顾而毕命此皆陛下明知之矣臣谨按春秋晋孤射姑杀阳处父书襄公杀之者以其上漏言也襄公不能固阴重之戒处父所以及戕贼之祸春秋非之夫上漏其情则下不敢尽意上泄其事则下不敢尽言传有造膝诡辞之文易有失身害成之戒今公卿大臣非不能为陛下言之虑陛下必不能用之陛下既忽之而不用必泄其言臣下既言之而不行必婴其祸适足以钳直臣之口重奸臣之威是以欲尽其言则起失身之惧欲尽其意则有害成之忧故徘徊郁塞以俟陛下感悟然后尽其启沃耳陛下何不以聴朝之余时御便殿召当时贤相与旧徳老臣访持变扶危之谋求定倾救乱之术塞阴邪之路屏亵狎之臣制侵凌迫胁之心复门户扫除之役戒其所宜戒忧其所宜忧既不能治于前当治于后既不能正其始当正其终则可以虔奉典谟克承丕构终任贤之効无旰食之忧矣臣前所谓若夫追踪三五绍复祖宗宜鉴前古之兴亡明当时之成败臣闻尧舜之为君而天下之大治者以其能任九官四岳十二牧不失其举不二其业不侵其职居官惟其能左右惟其贤元凯在下虽微必举四凶在朝虽强必诛考其安危明其取舍至秦之二世汉之元成咸欲措国如唐虞致君如尧舜而终败亡者以其不见安危之机不知取舍之道不任大臣不辨奸人不亲忠良不逺谗佞伏惟陛下察唐虞之所以兴而景行于前鉴秦汉之所以亡而戒惧于后陛下毋谓庙堂无贤相庶官无贤士今纪纲未絶典刑犹在人谁不欲自致为王臣致时为太平陛下何忽而不用之邪又有居官非其能左右非其贤其恶如四凶其诈如赵髙其奸如恭显陛下又何惮而不去之邪神器固有归天命固有分祖庙固有灵忠臣固有心陛下其念之哉昔秦之亡也失于强暴汉之亡也失于微弱强暴则贼臣死伤而害上微弱则奸臣窃权而震主伏见敬宗皇帝不虞亡秦之祸不剪其萌伏惟陛下深轸亡汉之忧以杜其渐则祖宗之鸿业可绍三五之遐轨可追矣臣前所谓陛下心有所未达以下情塞而不得上通行有所未孚以上泽壅而不得下浃者且百姓有涂炭之苦陛下无由而知则陛下有子育之心百姓无由而信臣谨按春秋书梁亡不书取者梁自亡也以其思虑昬而耳目塞上出恶政人为冦盗皆不知其所以然自取其灭亡也臣闻国君之所以尊者重其社稷也社稷之所以重者存其百姓也茍百姓之不存则社稷不得固其重茍社稷之不重则国君不得保其尊故治天下不可不知百姓之情夫百姓者陛下之赤子也陛下宜令仁慈者亲育之如母之乳哺焉如师之教导焉故人信于上也敬之如神明爱之如父母今或不然陛下亲其贵幸分曹运署补除卒吏召致宾客因其货赂假其气势大者统藩方小者为牧守居上无清惠之政而有饕餮之害居下无忠诚之节而有奸欺之罪故人之于上也畏之如豺狼恶之如雠敌今海内困穷处处流散饥者不得食寒者不得衣鳏寡孤独者不得存老幼疾病者不得养加以国之权柄专在左右贪臣聚敛以固宠奸吏因縁而弄法寃痛之声上达于九天下流于九泉鬼神怨怒阴阳愆错君门万里而不得告诉士人无所归化百姓无所归命官乱人贫盗贼并起土崩之势忧在旦夕即不幸因之以疾疠继之以凶荒臣恐陈胜呉广不独起于秦赤眉黄巾不独起于汉故臣所以为陛下发愤扼腕痛心泣血尔如此则百姓有涂炭之苦陛下何由而知之陛下有子育之心百姓安得而信之乎致使陛下行有所未孚心有所未达者固其然也臣闻昔汉元帝即位之初更制七十余事其心甚诚其称甚美然而纪纲日紊国祚日衰奸宄日强黎元日困者以其不能择贤明而任之失其操柄也自陛下御宇忧勤兆庶屡降徳音四海之内莫不抗首而长思自喜复生于死亡之中也伏惟陛下慎终如始以塞万方之望诚能掲国权以归其相持兵柄以归其将去贪臣聚敛之政除奸吏因縁之害惟忠贤是近惟正直是用内宠便嬖无所聴焉选清慎之官择仁惠之长敏之以利煦之以和教之以孝慈道之以徳义去耳目之塞通上下之情俾万国欢康兆民苏息则心无不达行无不孚矣臣前所谓欲人之化也在修已以先之者臣闻徳以修已教以导人修以徳则人不劝而自至导以教则人敦行而率从是以君子欲政教必行也故以身先之欲人之从化也故以道御之今陛下先之以身而政未必行御之以道而人未从化岂不以立教之旨未尽其方也夫立教之方在乎君以明制之臣以忠行之君以知人为明臣以匡时为忠知人则任贤而去邪匡时则固本而守法贤不任则重赏不足以劝善邪不去则严刑不足以禁非本不固则民流法不守则政散而欲教之使必至化之使必行不可得也陛下能斥奸邪不私其左右举贤正不遗其疎逺则化浃于朝廷矣爱人以敦本分职而奉法修其身以及其人始于中而成于外则化行于天下矣臣前所谓欲气之和也在遂其性以导之者当纳人于仁寿也欲人之仁寿在乎立制度修教化制度立则财用省财用省则赋敛轻赋敛轻则人富矣教化修则争竞息争竞息则刑罚清刑罚清则人安矣既富矣则仁义兴焉既安矣则寿考至焉仁义之心感于下和平之气应于上故灾害不作休祥荐臻四方底寜万物咸遂矣臣前所谓救灾旱在致乎精诚者臣谨按春秋僖公二年之中三书不雨者以其人君有恤人之志也文公三年之中一书不雨者以其君无悯人之心也故僖公致精诚而旱不害物文公无悯恤而旱则成灾陛下诚能有恤人之心则无成灾之变矣臣前所谓广播殖在视乎食力者臣谨按春秋君人者必时视人之所勤人勤于力则功筑罕人勤于财则贡赋少人勤于食则百事废今财食与人力皆勤矣愿陛下废百事之劳广三时之务则播殖不愆矣臣前所谓国廪罕蓄本乎冗食尚繁者臣谨按春秋臧孙辰告籴于齐春秋讥其国无九年之蓄一年不登而百姓饥臣愿斥逰惰之人以笃其耕食省不急之费以赡其黎元则廪蓄不乏矣臣前所谓吏道多端本乎选用失当者由国家取人不尽其材任人不明其效故也今陛下之用人也求其声而不得其实故人之趋进也务其末而不务其本臣愿核考课之法定选署之制则多端之吏息矣臣前所谓豪猾踰检由中外之法殊者以其官禁不一也臣谨按春秋齐桓公盟诸侯不以日而葵丘之盟特以日者美其能宣明天子之禁率奉王官之法故春秋备而书之夫官者五帝三王之所建也法者髙祖太宗之所制也法宜画一官宜正名今又分外官中官之员立南司北司之局或犯禁于南则亡命于北或正刑于外则破律于中法出多门人无所措又由兵农势异而中外法殊也臣闻古者因井田而制军赋间农事而修武备提封约卒乗之数命将在公卿之列故兵农一致而文武同方可以保乂邦家式遏祸乱暨太宗皇帝肇建邦典亦置府兵台省军卫文武叅掌居间岁则櫜弓力穑将有事则释耒荷戈所以修复古制不废旧物今则不然夏官不知兵籍止于奉朝请六军不知兵事止于养勲阶军容舍中官之政戎律附内臣之职首一戴武弁嫉文吏如仇雠足一蹈军门视农夫如草芥谋不足以剪除凶逆而诈足以抑扬威福勇不足以镇卫社稷而暴足以侵轶里闾覊绁藩臣干凌宰辅隳裂王度汨乱朝经张武夫之威上以制君父假天子之命下以御英豪有藏奸观衅之心无仗节死难之义岂先王经文纬武之旨邪臣愿陛下贯文武之道均兵农之功正贵贱之名一中外之法还军卫之职修省署之官近崇贞观之规逺复成周之制自邦畿以刑于万国始天子以达诸侯则可以制豪猾之强无踰检之患矣臣前所谓生徒隳业由学校之官废者葢以国家贵其禄而贱其能先其身而后其行故庶官乏通经之学诸生无修业之心矣臣前所谓列郡干禁由授任非其人者臣以为刺史之任理乱之根本系焉朝廷之法制在焉权可以抑豪猾恩可以惠孤寡强可以御奸冦政可以移风俗其将校有曽经战阵及功臣子弟各请随宜酬赏如无治人之术者不当任此官则絶干禁之患矣臣前所谓百工淫巧由制度不定者臣请以官位禄秩制其器用车服禁人金银珠玉锦绣雕缕不蓄于私室则无荡心之巧矣臣前所谓辩枝叶者由考言以询行也臣前所谓刑于耻格者由导徳而齐礼也臣前所谓念生寡而食众可罢斥惰逰者已备之于前矣臣前所谓令烦而理鲜要察其行否者臣闻号令者乃理国之具也君审而出之臣奉而行之或亏上者罪在不赦今陛下令烦而理鲜得非持之者有所蔽欺乎臣前所谓愽延羣彦愿陛下必纳其言造庭侍问则小臣不敢爱死者臣闻晁错为汉画削诸侯之策非不知祸之将至也忠臣之心壮夫之节茍利社稷死无悔焉今臣非不知言发而祸应计行而身僇盖所以痛社稷之危哀生人之困岂忍姑息时忌窃陛下一命之宠哉昔龙逢死而起殷比干死而起周韩非死而起汉陈蕃死而起魏今臣之来也有司或不敢荐臣之言陛下又无以察臣之心退必受戮于权臣之手臣幸得从四子逰于地下固臣之愿也所不知杀臣者臣死之后将孰为启之哉至于人主之阙政教之疵革前之弊臣既言之矣若乃流下土之惠修近古之理而致其和平者在陛下行之而已然上之所陈者实以臣亲奉圣问敢不条对虽臣之愚以为未及教化之大端皇王之要道伏惟陛下事天地以教人敬奉宗庙以教人孝养髙年以教人悌长字百姓以教人慈幼调元气以煦育扇太和以仁寿可以逍遥无为垂拱成化至若念陶钧之道在择宰相而任之使权造物之柄念保定之功在择将帅而任之使修阃外之寄念百度之未贞在择庶官而任之使专职业之守念百姓之愁痛在择长吏而任之使明惠育之术自然言足以为天下教行足以为天下法仁足以劝善义足以禁非又何必宵衣旰食劳神惕虑然后以致其理哉

　　文章辨体彚选巻一百八十八

 
　　●钦定四库全书

　　文章辨体彚选巻一百八十九

　　（明）贺复征 编

　　○制策五

　　御试制科策【宋苏轼】

　　皇帝若曰朕承祖宗之大统先帝之休烈深惟寡昧未烛于理志勤道逺治不加进夙兴夜寐于兹三纪朕徳有所未至教有所未孚阙政尚多和气或盭田野虽辟民多亾聊边境虽安兵不得撤利入已浚浮费弥广军冗而未练官冗而未澄庠序比兴礼乐未具户罕可封之俗士忽胥让之节此所以讼未息于虞芮刑未措于成康意在位者不以教化为心治民者多以文法为拘禁防繁多民不知避叙法寛滥吏不知惧累系者众愁叹者多仍岁以来灾异数见六月壬子日食于朔滛雨过节煗气不效江河溃决百川腾溢永思厥咎深切在子变不虚生縁政而起五事之失六沴之作刘向所传吕氏所纪五行何修而得其性四时何行而顺其令非正阳之月伐鼔捄变其合于经乎方盛夏之时论囚报重其考于古乎京师诸夏之根本王教之渊源百工滛巧无禁豪右僭差不度治当先内或曰何以为京师政在擿奸或曰不可挠狱市推寻前世孝文尚老子而天下富殖孝武用儒术而海内虚耗道非有弊治奚不同王政所由形于诗道周公豳诗王业也而系之国风宣王北伐大事也而载之小雅周以冢宰制国用唐以宰相兼度支钱谷大计也兵师大众也何陈平之对谓当责之内史韦贤之言不宜兼于宰相钱货之制轻重之相权命秩之差虚实之相养水旱蓄积之备边陲守御之方圜法有九府之名乐语有五均之义富人强国尊君重朝弭灾致祥改薄从厚此皆前世之急政而当今之要务子大夫其悉意以陈毋悼后害
　　臣谨对臣闻天下无事则公卿之言轻于鸿毛天下有事则匹夫之言重于泰山非智有所不能而明有所不察缓急之势异也方其无事也虽齐桓之深信其臣管仲之深得其君以握手丁宁之间将死深悲之言而不能去其区区之三竖及其有事且急也虽唐代宗之庸程元振之用事栁伉之贱且疎而一言以入之不终朝而去其腹心之疾夫言之于无事之世者足以有所改为而常患于不信言之于有事之时者易于见信而常患于不及改为此忠臣志士之所以深悲天下之所以乱亾相寻而世主之所以不悟也今陛下处积安之时乗不拔之势拱手垂裳而天下向风动容变色而海内震恐虽有一事之失常一物之不获固未足以忧陛下也所为亲策贤良之士者以应故事而已岂以臣言为真足以有感于陛下邪虽然君以名求之臣以实应之陛下为是名也臣敢不为是实也伏惟制策有念祖宗先帝大业之重而自处于寡昧以为志勤道逺治不加进臣窃以为陛下即位以来岁歴三纪更于事变审于情伪不为不熟矣而治不加进虽臣亦疑之然以为志勤道逺则虽臣至愚亦未敢以明诏为然也夫志有不勤而道无逺陛下茍知勤矣则天下之事灿然无不毕举又安以访臣为哉今也犹以道逺为叹则是陛下未知勤也臣请言勤之说夫天以日运故健日月以日行故明水以日流故不竭人之四肢以日动故无疾器以日用故不蠧天下者大器也久置而不用则委靡废放日趋于弊而已矣陛下深居法宫之中其忧勤而不息邪臣不得而知也其宴安而无为邪臣不得而知也然所以知道逺之叹由陛下之不勤者诚见陛下以天下之大欲轻赋税则财不足欲威四夷则兵不强欲兴利除害则无其人欲敦世厉俗则无其具大臣不过遵用故事小臣不过谨守簿书上下相安以茍岁月此臣所以妄论陛下之不勤也臣又窃闻之自顷岁以来大臣奏事陛下无所诘问直可之而已臣闻始而大惧以为不信及退而观其效见则臣亦不敢谓不信也何则人君之言与士庶不同言脱于口而四方传之捷于风雨故太祖太宗之世天下皆讽诵其言语以为耸动之具今陛下之所震怒而赐谴者何人也合于圣意诱而进之者何人也所与朝夕论议深言者何人也越次躐等召而问讯之者何人也四者臣皆未之闻焉此臣所以妄论陛下之不勤也臣愿陛下条天下之事其大者有几可用之人有几某事未治某人未用鸡鸣而起曰吾今日为某事用某人他日又曰吾所为某事其事果济矣乎所用某人其人果才矣乎如是孜孜焉不违于心屏去声色放逺善柔亲近贤逹逺览古今凡此者勤之实也而道何逺乎伏惟制策有夙兴夜寐于今三纪徳有所未至教有所未孚阙政尚多和气或盭田野虽辟民多无聊边境虽安兵不得撤利入已浚浮费弥广军冗而未练官冗而未澄庠序比兴礼乐未具户罕可封之俗士忽胥让之节此所以讼未息于虞芮刑未措于成康意在位者不以教化为心治民者多以文法为拘禁防繁多民不知避叙法寛滥吏不知惧累系者众愁叹者多凡此陛下之所忧数十条者臣皆能为陛下歴数而备言之然而未敢为陛下道也何者陛下诚得御臣之术而固执之则向之所忧数十条者皆可以捐之大臣而已不与今陛下区区以向之数十条为已忧者则是陛下未得御臣之术也天下所谓贤者陛下既得而用之矣方其未用也常若有余而其既用也则不足是岂其才之有变乎古之用人者日夜提策之武王用太公其相与问答百余万言今之六韬是也桓公用管仲其相与问答亦百余万言今之管子是也古之人君其所以反复竆究其臣者若此今陛下黙黙而聴其所为则夫向之所忧数十条者无时而举矣古之忠臣其受任也必先自度曰吾能办是矣乎度能办是也则又曰吾君能忘已而任我乎能无以小人间我乎度其能忘已而任我也能无以小人间我也然后受之既已受之矣则以身任天下之责而不辞享天下之利而不愧今也内不度已外不度君而轻受之受之而众不与也则引身而求去陛下又为美辞而遣之加之重禄而慰之夫引身而求退者非果亷节而有让也是邀君以自固也是自明其非我之欲留以逃谤也是不能辨其事而以其患遗后人也陛下奈何聴之臣故曰陛下未得御臣之术也若夫徳有所未至教有所未孚者此实不至也徳之必有以着其徳之之形敎之必有以显其敎之之状徳之之形莫着于轻赋敎之之状莫显于去杀此二者今皆未能焉故曰实不至也夫以选举之重而不取才行官吏之众而不行考课农末之相倾而平籴之法不立贫富之相役而占田之数无限天下之阙政则莫大乎此而和气安得不盭乎田野辟者民之所以富足之道也其所以无聊则吏政之过也然臣闻天下之民常偏聚而不均吴蜀有可畊之人而无其地荆襄有可畊之地而无其人由此观之则田野亦未可谓尽辟也夫以吴蜀荆襄之相形而饥寒之民终不能去狭而就寛者世以为懐土而重迁非也行者无以相群则不能行居者无以相友则不能居若辈徙饥寒之民则无不聴矣边境已安而兵不得撤者有安之名而无安之实也臣欲小言之则自以为愧大言之则世俗以为笑臣请畧言之古之制北狄者未始不通西域今之所以不能通者是夏人为之障也朝廷置灵武于度外几百年矣议者以为絶域异方曽不敢近而况于取之乎然臣以为事势有不可不取者不取灵武则无以通西域西域不通则契丹之强未有艾也然灵武之所以不可取者非以数郡之能抗吾中国吾中国自困而不能举也其所以自困而不能举者以不生不息之财养不耕不战之兵块然如巨人之病膇非不枵然大矣而手足不能以自举欲去是疾也则莫若捐秦以委之使秦人断然如战国之世不待中国之援而中国亦未始有秦者有战国之全利而无战国之患则夏人举矣其便莫如稍徙縁边之民不能战守者于空闲之地而以其地益募兵为屯田屯田之兵稍益则向之戍卒可以稍减使数岁之后縁边之民尽为畊战之夫然后数出兵以苦之要以使之厌战而不能支则折而归吾矣如此而北狄始有可制之渐中国始有息肩之所不然将济师之不暇而又何撤乎所谓利入已浚而浮费弥广者臣窃以为外有不得已之二国内有得已而不已之后宫后宫之费不下一敌国金玉锦绣之工日作而不息朝成夕毁务以相新主帑之吏日夜储其精金良帛而别异之以待仓卒之命其为费岂可胜计哉今不务去此等而欲广求利之门臣知所得之不如所丧也军冗而未练者臣尝论之曰此将不足恃之过也然以其不足恃之故而拥之以多兵不搜去其无用则多兵适所以为败也官冗而未澄者臣尝论之曰此审官吏部与职司无法之过也夫审官吏部是古考绩黜陟之所也而特以日月为断今纵未能复古可畧分其郡县不以逺近为差而以难易为等第其人之所堪而别异之才者常为其难而不才者常为其易及其当迁也难者常速而易者常久然而为此者固有待也使审官吏部与外之职司常相关通而为职司者不惟举有罪察有功而已必使尽第其属吏之所堪以诏审官吏部审官吏部常从内等其任使之难易职司常从外第其人之优劣才者常用不才者常闲则冗官可澄矣庠序兴而礼乐未具者臣盖以为庠序者礼乐既兴之所用非所以兴礼乐也今礼乐鄙野而未完则庠序不知所以为教又何以兴礼乐乎如此而求其可封责其胥让将以息讼而措刑者是却行而求前也夫上之所向者下之所趋也而况从而赏之乎上之所背者下之所去也而况从而罚之乎陛下责在位者不务教化而治民者多拘文法臣不知朝廷所以为赏罚者何也无乃或以教化得罪而多以文法受赏欤夫禁防未至于繁多而民不知避者吏以为市也叙法不为寛滥而吏不知惧者不论其能否而论其久近也累系者众愁叹者多凡以此也伏惟制策有仍岁以来灾异数见乃六月壬子日食于朔淫雨过节煗气不效江河溃决百川腾溢永思厥咎深切在予变不虚生縁政而起此岂非陛下厌闻诸儒牵合之论而欲闻其自然之说乎臣不敢复取洪范传五行志以为对直以意推之夫日食者是阳气不能履险也何谓阳气不能履险臣闻五月二十三分月之二十是为一交交当朔则食交者是行道之险者也然而或食或不食则阳气之有强弱也今有二人并行而犯霜露其疾者必有弱者其不疾者必有强者也道之险一也而阳气之强弱异故夫日之食非食之日而后为食其亏也久矣特遇险而见焉陛下勿以其未食也为无灾而其既食而复也为免咎臣以为未也特出于险耳夫淫雨大水者是阳气融液汗漫而不能收也诸儒或以为阴盛臣请得以理折之夫阳动而外其于人也为嘘嘘之气温然而为湿阴动而内其于人也为噏噏之气冷然而为燥以一人推天地天地可见故春夏者其一嘘也秋冬者其一噏也夏则川泽洋溢冬则水泉收缩此燥湿之效也是故阳气汗漫融液而不能收则常为淫雨大水犹人之嘘而不能吸也今陛下以至仁柔天下兵骄而益厚其赐戎狄桀傲而益加其礼荡然与天下为咻呴温暖之政万事惰壊而终无威刑以坚凝之亦如人之嘘而不能噏此淫雨大水之所由作也天地告戒之意阴阳消复之理殆无以易此矣而制策又有五事之失六沴之作刘向所传吕氏所纪五行何修而得其性四时何行而顺其令非正阳之月伐鼓捄变其合于经乎方盛夏之时论囚报重其考于古乎此陛下所以畏天恐惧求端之过而流入于迂儒之说此皆愚臣之所学于师而不取者也夫五行之相沴本不至于六六沴者起于诸儒欲以六极分配五行于是始以皇极附益而为六夫皇极者五事皆得不极者五事皆失非所以与五事并列而别为一者也是故有眊而又有蒙有极而无福曰五福皆应此亦自知其疎也吕氏之时令则栁宗元之论备矣以为有可行者有不可行者其可行者皆天事也其不可行者皆人事也若夫禜社伐鼔本非有益于捄灾特致其尊阳之意而已书曰乃季秋月朔辰弗集于房瞽奏鼔啬夫驰庶人走由此言之则亦何必正阳之月而后伐鼔捄变如左氏之说乎盛夏报囚先儒固已论之以为仲尼诛齐优之月固君子之所无疑也伏惟圣策有京师诸夏之根本王教之渊源百工淫巧无禁豪右僭差不度此在陛下身率之耳后宫有大练之饰则天下以罗■〈糹九〉为羞大臣有脱粟之节则四方以膏粱为污虽无禁令又何忧乎伏惟制策有治当先内或曰何以为京师政在擿奸或曰不可挠狱市此皆一偏之说不可以不察也夫见其一偏而辄举以为说则天下之说不可以胜举矣自通人而言之则曰治内所以为京师也不挠狱市所以为擿奸也如使不挠狱市而害其为擿奸则夫曹叅者是为逋逃主也伏惟制策有推寻前世深观治迹孝文尚老子而天下冨殖孝武用儒术而海内虚耗道非有弊治奚不同臣窃以为不然孝文之所以为得者是儒术畧用也其所以得而未尽者是用儒之未纯也而其所以为失者是用老也何以言之孝文得贾谊之说然后待大臣有礼御诸侯有术而至于兴礼乐系单于则曰未暇故曰儒术畧用而未纯也若夫用老之失则有之矣始以区区之仁壊三代之肉刑而易之以髠笞髠笞不足以惩中罪则又从而杀之用老之失岂不过甚已哉且夫孝武亦不可谓用儒之主也博延方士而多兴妖祠大兴宫室而甘心逺畧此岂儒者教之今夫有国者徒知狥其名而不考其实见孝文之冨殖而以为老子之功见孝武之虚耗而以为儒者之罪则过矣此唐明皇之所以溺于宴安撤去禁防而为天寳之乱也伏惟制策有王政所由形于诗道周公豳诗王业也而系之国风宣王北伐大事也而载之小雅臣窃闻豳诗言后稷公刘所以致王业之艰难者也其后累世而至文王文王之时则王业既已大成矣而其诗为二南二南之诗犹列于国风而至于豳独何怪乎昔季札观周乐以为大雅曲而有直体小雅思而不贰怨而不言夫曲而有直体者寛而不流也思而不贰怨而不言者狭而不迫也由此观之则大雅小雅之所以异者取其辞之广狭非取其事之大小也伏惟制策有周以冢宰制国用唐以宰相兼度支钱谷大计也兵师大众也何陈平之对谓当责之内史韦贤之言不冝兼于宰相臣以为宰相虽不亲细务至于钱谷兵师固当制其赢虚利害陈平所谓责之内史者特以宰相不当治其簿书多少之数耳昔唐之初以郎官领度支而职事以治及兵兴之后始立使额叅佐既众簿书益繁百弊之源自此而始其后裴延龄皇甫镈皆以剥下媚上至于希世用事以宰相兼之诚得防奸之要而韦贤之议特以其权过重欤故李徳裕以为贱臣不当议令臣常以为有宰相之风矣伏惟制策有钱货之制轻重之相权命秩之差虚实之相养水旱蓄积之备边陲守御之方圜法有九府之名乐语有五均之义此六者亦方今之所当论也昔召穆公曰民患轻则多作重以行之若不堪重则多作轻以行之亦不废重轻可改而重不可废不幸而过宁失于重此制钱货之本意也命者人君之所擅岀于口而无穷秩者民力之所供取于府而有限以无穷养有限此虚实之相养也水旱蓄积之备则莫若复隋唐之义仓边陲守御之方则莫若依秦汉之更卒周官有太府天府泉府玉府内府外府軄内职金职币是谓九府太公之所行以致富古者天子取诸侯之士以为国均则市不二价四民常均是谓五均献王之所致以为法皆所以均民而富国也凡陛下之所以策臣者大畧如此而于其末复策之曰富人强国尊君重朝弥灾致祥改薄从厚此皆前世之急政而当今之要务此臣有以知陛下之圣意以为向之所以策臣者各指其事恐臣不得尽其辞是以复举其大体而槩问焉又恐其不能切至也故又诏之曰悉意以陈而无悼后害臣是以敢复进其狂猖之说夫天下者非君有也天下使君主之耳陛下念祖宗之重思百姓之可畏欲进一人当同天下之所欲进欲退一人当同天下之所欲退今者毎进一人则人相与诽曰是进于某也是某之所欲也毎退一人则又相与诽曰是岀于某也是某之所恶也臣非敢以此为举信也然而致此言者则必有由矣今无知之人相与谤于道曰圣人在上而天下之所以不尽被其泽者便嬖小人附于左右而女谒盛于内也为此言者固妄矣然而天下或以为信者何也徒见諌官御史之言矻矻乎难入以为必有间之者也徒见蜀之美锦越之奇器不由方贡而入于官也如此而向之所谓急政要务者陛下何暇行之臣不胜忿懑谨复列之于末惟陛下寛其万死幸甚幸甚谨对

　　拟进士对御试策【苏轼】

　　右臣准宣命差赴集英殿编排举人试巻窃见陛下始革旧制以策试多士厌闻诗赋无益之语将求山林朴直之论圣徳广大中外欢喜而所试举人不能推原上意皆以得失为虑不敢指陈阙政而阿谀顺旨者又卒据上第陛下之所以求于人至深切矣而下之报上者如此臣窃深悲之夫科场之文风俗所系所收者天下莫不以为法所弃者天下莫不以为戒昔祖宗之朝崇尚辞律则诗赋之工曲尽其巧自嘉佑以来以古文为贵则策论盛行于世而诗赋几至于熄何者利之所在人无不化今始以策取士而士之在甲科者多以谄谀得之天下观望谁敢不然臣恐自今以往相师成风虽直言之科亦无敢以直言进者风俗一变不可复返正人衰微则国随之非复诗赋策论迭兴迭废之比也是以不胜愤懑退而拟进士对御试策一道学术浅陋不能尽知当世之切务直载所闻上将以推广圣言庶有补于万一下将以开示四方使知陛下本不讳恶切直之言风俗虽壊犹可以少救其所撰策谨缮冩投进干冐天威臣无任战恐待罪之至
　　问朕徳不类托于士民之上所与待天下之治者惟万方黎献之求详延于廷诹以世务岂特考子大夫之所学且以博朕之所闻盖圣王之御天下也百官得其职万事得其序有所不为为之而无不成有所不革革之而无不服田畴辟沟洫治草木畅茂鸟兽鱼鳖无不得其性其富足以备礼其和足以广乐其治足以致刑子大夫以谓何施而可以臻此方今之弊可谓众矣捄之之术必有本末所施之宜必有先后子大夫之所冝知也生民以来所谓至治必曰唐虞成周之时诗书所称其迹可见以至后世贤明之君忠智之臣相与忧勤以营一代之业虽未尽善要其所以成就亦必有可言者其详着之朕将亲览焉
　　对臣伏见陛下发徳音下明诏以天下安危之至计谋及于布衣之士其求之不可谓不切其好之不可谓不笃矣然臣私有所忧者不知陛下有以受之欤礼曰甘受和白受采故臣愿陛下先治其心使虚一而静然后忠言至计可得而入也今臣窃恐陛下先入之言已实其中邪正之党已贰其聴功利之说已动其欲则虽有皋陶益稷之谋亦无自入矣而况于疎逺愚陋者乎此臣之所以大惧也若乃尽言以招过触讳以忘躯则非臣之所恤也圣策曰圣王之御天下也百官得其职万事得其序臣以为陛下未知此也是以颠倒失序如此茍诚知之曷不尊其所闻而行其所知欤百官之所以得其职者岂圣王人人而督责之万事之所以得其序者岂圣王事事而整齐之哉亦因能以任职因职以任事而已官有常守谓之軄施有先后谓之序今陛下使两府大臣侵三司财利之权常平使者乱职司守令之治刑狱旧法不以付有司而取决于执政之意边鄙大虑不以责帅臣而聴计于小吏之口百官可谓失其职矣王者之所宜先者徳也所宜后者刑也所宜先者义也所冝后者利也而陛下易之万事可谓失其序矣然此犹其小者其大者则中书失其政也宰相之职古者所以论道经邦今陛下但使奉行条例司文书而已昔邴吉为丞相萧望之为御史大夫望之言阴阳不和咎在臣等而宣帝以为意轻丞相终身薄之今政事堂忿争相诟流传都邑以为口实使天下何观焉故臣愿陛下首还中书之政则百官之职万事之序以次而得矣圣策曰有所不为为之而无不成有所不革革之而无不服陛下之及此言是天下之福也今日之患正在于未成而为之未服而革之耳夫成事在理不在势服人以诚不以言理之所在以为则成以禁则止以赏则劝以言则信古之人所以鼓舞天下绥之斯来动之斯和者盖循理而已今为政不务循理而欲以人主之势赏罚之威刼而成之夫以斧析薪可谓必克矣然不循其理则斧可缺薪不可破是以不论尊卑不计强弱理之所在则成理所不在则不成可必也今陛下使农民举息与商贾争利岂理也哉而何怪其不成乎礼曰微之显诚之不可掩也如此夫陛下苟诚心乎为民则虽或谤之而人不信苟诚心乎为利则虽自解释而人不服且事有决不可欺者吏受贿枉法人必谓之赃非其有而取之人必谓之盗苟有其实不敢辞其名今青苗有二分之息而不谓之放债取利可乎凡人为善不自誉而人誉之为恶不自毁而人毁之如使为善者必须自言而后信则尧舜周孔亦劳矣今天下以为利陛下以为义天下以为害陛下以为仁天下以为贪陛下以为亷不胜其纷纭也则使二三臣者极其巧辩以解答千万人之口附会经典造为文书以晓告四方之人四方之人岂如婴儿鸟兽而可以小数眩之哉且夫未成而为之则其弊必至于不敢为未服而革之则其弊必至于不敢革盖世有好走马者一为坠伤则终身徒行何者慎重则必成轻发则多败此理之必然也陛下若出于慎重则屡作屡成不惟人信之陛下亦自信而日以勇矣若出于轻发则每举每败不惟人不信陛下亦自不信而日以怯矣文宗始用训注其志岂意其浅也哉而一经大变则忧沮丧气不能复振文宗亦非有失徳徒以好作而寡谋也慎重者始若怯终必勇轻发者始若勇终必怯乃者横山之人未尝一日而忘汉虽五尺之童子知其可取然自庆厯以来莫之敢发者诚未有以善其后也近者边臣不计其后而遽发之一发不中则内帑之费以数百万计而关辅之民困于飞挽者三年而未已虽天下之勇者敢复为之欤为之固不可敢复言之欤由此观之则横山之功是欲速而壊之也近者青苗之政助役之法均输之策并军搜卒之令卒然轻发又甚于前日矣虽陛下不恤人言持之益坚而势穷事碍终亦必变他日虽有良法美政陛下能复自信乎人君之患在于乐因循而重改作今陛下春秋鼎盛天锡勇智此万世一时也而群臣不能济之以慎重养之以敦朴譬如乗轻车驭骏马冐险夜行而仆夫又从后鞭之岂不殆哉臣愿陛下解辔秣马以须东方之明而徐行于九轨之道甚未晩也圣策曰田畴辟沟洫治草木畅茂鸟兽鱼鳖莫不各得其性者此百工有司之事也曽何足以累陛下陛下操其要治其本恭已无为而物莫不尽其理以生以死若夫百工有司之事自宰相不屑为之而况于陛下乎圣策曰其富足以备礼其和足以广乐其治足以致刑何施而可以臻此孔子曰百姓足君孰与不足兎首瓠叶可以行礼扫地而祭可以事天礼之不备非贫之罪也管子曰仓廪实而知礼节臣不知陛下所谓富者富民欤抑富国欤陆贾曰将相和调则士豫附刘向曰众贤和于朝则万物和于野今朝廷可谓不和矣其咎安在陛下不返求其本而欲以力胜之力之不能胜众也久矣古者刀锯在前鼎镬在后而士犹犯之今陛下躬蹈尧舜未尝诛一无罪欲弭众言不过斥逐异议之臣而更用人必不忍行亡秦偶语之禁起东汉党锢之狱多士何畏而不言哉臣恐逐者不已而争者益多烦言交攻愈甚于今日矣欲望致和而广乐岂不疎哉古之求治者将以措刑也今陛下求治则欲致刑此又羣臣误陛下也臣知其说矣是出于荀卿荀卿喜为异论至以人性为恶则其言治世刑重亦冝矣而说者又以为书称唐虞之隆刑故无小而周之盛时群饮者杀臣请有以诘之夏禹之时大辟二百周公之时大辟五百岂可谓周治而禹乱邪秦为法及三族汉除肉刑岂可谓秦治而汉乱邪致之言极也天下幸而未治使一日治安陛下将变今之刑而用其极欤天下几何其不叛也徒闻其语而惧者已众矣臣不意异端邪说惑误陛下至于如此且夫宥过无大刑故无小此用刑之常理也至于今守之岂独唐虞之隆而周之盛时哉所以诛辟饮者意其非独群饮而已如今之法所谓夜聚晓散者使后世不知其详而徒闻其语则凡夜相过者皆执而杀之可乎夫人相与饮酒而辄杀之虽桀纣之暴不至于此而谓周公行之欤圣策曰方今之弊可谓众矣捄之之术必有本末所施之宜必有先后臣请论其本与其所宜先者而陛下择焉方今捄弊之道必先立事立事之本在于知人则所施之宜当先观大臣之知人与否耳古之欲立非常之功者必有知人之明苟无知人之明则循规矩蹈绳墨以求寡过二者皆审于自知而安于才分者也道可以讲习而知徳可以勉强而能惟知人之明不可学必出于天资如萧何之识韩信此岂有法而可传者哉以诸葛孔明之贤而知人之明则其所短是以失之于马谡而孔明亦审于自知是以终身不敢用魏延我仁祖之在位也事无大小一付之于法人无贤不肖一付之于公议事已效而后行人已试而后用终不求非常之功者诚以当时大臣不足以与于知人之明也古之为医者聆音察色洞视五脏则其治疾也有剖胸决脾洗濯胃肾之变苟无其术不敢行其事今无知人之明而欲立非常之功解纵绳墨以慕古人则是未能察脉而欲试华佗之方其异于操刀而杀人者几希矣房管之称刘秩关播之用李元平是也至今以为笑矣陛下观今之大臣为知人欤为不知人欤乃者擢用众才皆其造室握手之人要结审固而后敢用盖以为其人可与戮力同心共致太平曽未安席而交口攻之者如猬毛而起陛下以此验之其不知人也亦审矣幸今天下无事异同之论不过渎乱圣聴而已若边隅有警盗贼窃发俯仰成败呼吸变动而所用之人皆如今日乍合乍散临事解体不可复知则无乃误社稷欤华佗不世出天下未尝废医萧何不世岀天下未尝废治陛下必欲立非常之功请待知人之佐若犹未也则亦诏左右之臣安分守法而已圣策曰生民以来称至治者必曰唐虞成周之世诗书所称其迹可见以至后世贤明之君忠智之臣相与忧勤以营一代之业虽未尽善然要其所成就亦必有可言者其详着之臣以为此不可胜言也其施设之方各随其时而不可知其所可知者必畏天必从众必法祖宗故其言曰戒之戒之天惟显思命不易哉又曰稽于众舍己从人又曰丕显哉文王谟丕承哉武王烈诗书所称大略如此未尝言天命不足畏众言不足从祖宗之法不足用也符坚用王猛而樊世仇滕席寳不悦魏郑公劝太宗以仁义而封伦不信凡今之人欲陛下违众而自用者必以此借口而陛下所谓贤明忠智者岂非意在于此等欤臣愿考二人之所行而求之于今王猛岂尝设官而牟利魏郑公岂尝贷钱而取息欤且其不悦者不过数人固不害天下之信且服也今天下有心者怨有口者谤古之君臣相与忧勤以营一代之业者似不如此古语曰百人之聚未有不公而况天下乎今天下非之而陛下不回臣不知所税驾矣诗曰譬彼舟流不知所届心之忧矣不遑假寐区区之忠惟陛下察之臣谨昧死上对
  </div>
  <div class="pagination">
   <a href="文章辨体汇选_page93.html">
    上一页
   </a>
   <span>
    ...
   </span>
   <a href="文章辨体汇选_page89.html">
    89
   </a>
   <a href="文章辨体汇选_page90.html">
    90
   </a>
   <a href="文章辨体汇选_page91.html">
    91
   </a>
   <a href="文章辨体汇选_page92.html">
    92
   </a>
   <a href="文章辨体汇选_page93.html">
    93
   </a>
   <span class="current-page">
    94
   </span>
   <a href="文章辨体汇选_page95.html">
    95
   </a>
   <a href="文章辨体汇选_page96.html">
    96
   </a>
   <a href="文章辨体汇选_page97.html">
    97
   </a>
   <a href="文章辨体汇选_page98.html">
    98
   </a>
   <a href="文章辨体汇选_page99.html">
    99
   </a>
   <span>
    ...
   </span>
   <a href="文章辨体汇选_page95.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
