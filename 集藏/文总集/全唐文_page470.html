<!DOCTYPE html>
<html>
<head>
    <meta charset="UTF-8">
    <title>全唐文 - 第 470 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 470 页/共 603 页</h1>
    <div class="content">    维会昌元年，岁次辛酉，四月辛丑朔，二十日庚申，陇西公、荥阳郑某、陇西李某、安定张某、昌黎韩某、樊南李某，谨以清酌之奠，敬祭於故朔方书记张五审礼之灵。呜呼！古有不重千金，殊轻尺璧。或号百夫之防，或作万人之敌。虽争雄角秀，殊途异迹。念阅水於千龄，若冲飙之一息。吁嗟审礼，宁或免之。了眸巨鼻，方口疏髭。始自渚宫，来游帝里。论激悬河，文酬散绮。体物称最，登高擅美。良时不来，躁进为耻。门巷蓬高，荒凉如此。藩溷笔砚，寂寥而已。
    梁多文士，汉有贤王。犹市骏骨，肯惊夜光。长裾既曳，健笔谁当。职高莲幕，官带芸香。青袍如草，白简如霜。东阁朝暖，西园夜凉。震岂杀公，谌惟故吏。渭滨回流马之运，岘首奉辞曹之讳。权松不改，琴樽有寄。三径方营，一亩乏地。文多为富，无事当贵。亦解《客嘲》，还答《宾戏》。回翔逸轨，傲睨重霄。将期晚节，更峻清标。悬蛇结衅，斗蚁成妖。回生乏祖洲之草，续断无弱水之胶。陈尸重来而何望，楚魂一散而难招。呜呼！神道甚微，天理难究。桂蠹兰败，龟年鹤寿。在长短而且然，於妍丑而何有？
    某等早承馀眷，晚获联姻。或感极外家，延自出之念；或恩深犹子，多引进之仁。或敬属丈人之行，或情兼内妹之亲。有美吾姨，灵庆攸属。尊公则师长庶僚，夫人则仪刑六族。门高再世之侯，家享万锺之禄。经过款狎，出入游陪。映人玉润，覆水莲开。春归别墅，月满高台。稽山倾倒，谢雪徘徊。惜景而持绳欲系，邀欢而秉烛相催。
    中叹乖离，今多至止。仲叔辞辟而方返，梅福罢官而未几。一则归从回雁之峰，一则至自中点鸢之水。方将为笛裁竹，缘筝斩梓。驱羿射鸿，招任钓鲤。豁契阔於屯夷，极平生之宴喜。
    良觌虽屡，深怀未从。三灵莫效，一梦俄终。露先寒而陨叶，漏未尽而闻钟。今则列树开封，揲蓍得吉。绛前引，桐棺後出。隐辚原野，凄凉云日。将归宿莽之庭，欲闭青松之室。殷勤旧偶，冀望诸孤。未归下国，且寓皇都。江远惟哭，天高但呼。必有馀庆，非无後图。呜呼哀哉！壶有芳醪，俎多肥宁。叫噪不闻，精灵何处？郁愤徒极，含辞莫叙。冀有鉴於酸嘶，庶无乖於酣饫。
    ○祭外舅赠司徒公文
    维某年月日，子婿李商隐，谨遣家僮赍疏薄之奠，昭祭於故河阳节度使赠司徒之灵。惟昔积德卜年，源长庆延。岐山之走马胥宇，嵩邱之控鹤寻仙。重叠规矩，蕃昌亿千。邂逅中代，支离数贤。豆藿失君，随庾谢而南度；《桃叶》兴咏，弃江徐而北旋。已失晋阳之菜地，因开濮水之松阡。时非得已，吾宁固然。王殷别祁县之居，未伤於教；王占宏农之籍，果振其先。既而断韦更缉，脱简重编。二掾则齐翔谢凤，两令则庭落杨。
    ム彼家声，重婴世故。值冀寇之北至，属鲁马之南渡。肇允成公，悲丁国步。悼犬马之恋主，怆枭狼之据路。投笔三叹，弯弧一怒。毙断後之王双，缚难宽之吕布。钺赐杀，圭符锡祚。实诞上公，载扬垂裕。
    两栾蓄响，百丈端标。重侯有寄，任子来朝。书通轩禹，文合<音英>伞，熊馆中涓，方奏扬雄之《羽猎》；露台法从，已赋王褒之《洞箫》。乃即秘邱，乃登延阁。愈高赤之疴痒，变服郑之糟粕。麟台秩满，龙楼籍通。辍春闺之赞谒，佐夏口以观风。魏太子之寓书，欢娱不足；桓司马之英气，喜怒皆同。复因所托，往保於东。齐师拒召，洛邸兴戎，虽得兔穴，未摧隼墉。保不教之兵，才馀百数；羲和难驻之晷，宁复再中？上阳将鸣於夜柝，东人半逐於飘蓬。公请於帅，愿当其锋。白简以腰剑，攘青袍而手弓。咄嗟则前队鼓勇，喑呜而後骑争雄。才馀数刻，尽翦群凶。山涛论兵，此中不浅；魏舒善射，知之何晚！尚迹於天朝，更从公於蒲坂。旋衣朱绂，入谒皇闱。胙乘骢马，来临秭归。峡束遐路，滩含骇机。桂楫之不用安得，布帆之无恙者稀。公诱以利，公申以威。明拯人之赏，示伊水之非。却张禹之江涛，非因行县；戢温公之水怪，宁候照矶？迁去郧城，仍临蔡壤。释杼轴之悲，解秋荼之网。救旱平怨，停霜辨枉。褚义兴之部内，枯树重荣；傅安城之郡中，淫祠罢飨。
    容山至止，郎宁去思，ㄢ鸢息厉，毒虺停吹。临海之密岩不禁，合浦之珠蚌休移。既相温文，旋迁徼卫。复道亲警，严更密隶。统临缇骑，东都之上将今官；意气朱旗，南岳之诸刘昔誓。
    番禺是宅，涨海攸潴。疮金宝，粪土犀渠。跨马将军，有双标之柱；酌泉太守，无去骨之鱼。已乏断牙之笔，兼无汗简之书。江革船轻，空险西陵之渡；邢公宅湫，曾无正寝可居。
    安定求才，朝那阙帅。衢室晏罢，□台夜议。虞雪岭之惊烽，忽玉关之滞使。李广名重，王商貌异。征毂方推，行台遽至。塞水分溜，边城早寒。凫锺响远，鼍鼓声乾。九国遗戎，咸忧其族灭；三州戎卒，休歌於路难。排闼无及，持符载泣。荷紫泥之降数，驰墨车而来急。省揆名在，农官望集。鄙卿曹之四至，小承明之三入。高阝毕之地，轩辕之台，葛绷将掩，柏陵始开。会稽之象犹未去，鼎湖之龙不归来。代邸迎，将极事居之礼；乔山护驾，犹深送往之哀。
    许下旧都，淮阳劲卒。帐督千乘，人殷万室。獯鬻潜动，偏裨远出。指授筹谋，丁宁纪律。秋胶方折，塞月未亏。寇屯日逐，师分谷蠡。薛公之揣敌情，不过三策；充国之为兵学，远及四夷。千牛不燧，六骡已驰。沁园归主，细柳屯师。赤狄违恩，晋城告变。假三齐之馀丑，犯神州之近甸。怀邑营匝，河桥旆转。城东阳而莱子惧，事在晏桓；壁武牢而郑伯忧，功存孟献。示羸策密，诱敌谋深。子阳之降奴失计，袁熙之别将先擒。元子能官，季男善赋。咸移俎豆之业，共集干戈之务。金仆陷坚以深入，劲弩飞空而乱注。誓与族以忘生，报时君之善遇。陈球家室，终避难以无闻；去病子孙，亦成功而有素。
    大勋垂立，定命难言。长城遽坏，秦岳俄骞。星坠营中，先时尽见。儿啼地下，此兆难原。遂稽诛於贼垒，遽贻恸於天阍。绥服无礼，衮剑加恩。诚蕴蓄之非尽，在始终而可论。呜呼哀哉！惟公之膺秀ギ筠，禀和锺吕。青海万里，丹霄一举。季布金诺，延陵剑许。既辨冠於燕齐，亦信开於梁楚。扬亲业就，继代名高。永言气类，莫菲英髦。谢万有安石之兄，见推时俊；王宏以昙首为弟，远映人曹。故得行有二矛，居悬重绶。赤羽若日，金印如斗。赐衣千袭，罢加寒暑之初；宸翰万重，誓在河山之後。重以夷门下士，楚馆求才。御车表敬，比饣卞除猜。同羊侃之接宾，共其醒醉；异蔡凝之待士，略彼蒿莱。而又理达团空，道通无著。《水月》观定，春台寄乐。赤髭疏主，掷尘尾以无言；绿发仙翁，摄霓裘而自却。呜呼哀哉！
    其世荣也如彼，其全材也若此。忽东辉之云宴，虽西山而莫起。语光阴之代谢，石火风灯；追平昔之音容，惊波逝水。今则青乌荐卜，白马临茔。并移黄石，始启滕城。玄甲等嫖姚之礼，荒阡改京兆之名。魏冢竹书，几年复出；燕邱华表，终古含情。
    某早辱徽音，夙当采异。晋霸可托，齐大宁畏。持匡衡乙科之选，杂梁竦徒劳之地。虽饷田以甚恭，念贩舂而增愧。京西昔日，辇下当时。中堂评赋，後榭言诗。品流曲借，富贵虚期。诚非国宝之倾险，终无卫之风姿。公在东藩，愚当再调。贲帛资费，衔书见召。水槛几醉，风亭一笑。日蔑中昃，月移肉。改顿水之辞违，成洛阳之赴吊。呜呼哀哉！
    汉陵摇落，秦苑冰霜。将观祖载，遂迫瘥疡。谢长（上声）度之虚羸，升车未可；沈休文之瘦瘠，执辔犹妨。林薄终焉，关河永矣！抱痛酸骨，衔悲没齿。潘杨之好，琴瑟之美。庶有奉於明哲，既无亏於仁旨。僧虔笔拙，葛洪纸空。裁词有尽，扌文血无穷。希降光於寓奠，聊照恨於微衷。
    ○重祭外舅司徒公文
    呜呼哀哉！人之生也，变而往耶？人之逝也，变而来耶？冥寞之间，杳惚之内，虚变而有气，气变而有形，形变而有生。今将还生於形，归形於气，漠然其不识，浩然其无端，则虽有忧喜悲欢，而亦勿能措於其间矣！苟或以变而之有，变而之无，若朝昏之相交，若春夏之相易。则四时见代，尚动於情，岂百生莫追，遂可无恨！倘或去此，亦孰贵於最灵哉？
    呜呼！公之世胄勋华，职官扬历，并已托於寄奠，备在前文。今所以重具酒牢，载形翰墨，盖意有所未尽，痛有所难忘。以公之平生恩知，曩昔顾盼。属纩之夕，不得闻启手之言；祖庭之时，不得在执绋之列。终哀且痛，其可道耶？呜呼！七十之年，人谁不及？三公之位，人谁不登？何数月之间，不及从心之岁；闻天有恸，方登论道之司。时泰命屯，才长运否。为善何益，彼苍难知。昔泽怪既明，告敖释桓公之病；阴德未报，夏侯知丙吉不亡。何昔有其传，今无其证？岂人言之不当，将天道之或欺！虽北海悬定薨期，长沙前觉灾至。偃如巨室，去若归人。处顺不忧，得正之喜。在公之德斯盛，在物之痛何言！矧乎再轸虑居，屡垂理命。简子将战之誓，惟止桐棺；晏婴送死之文，宁思石椁。素车朴马，疏巾弊帷。成一代之清规，扬百年之休问。所谓有始有卒，高明令终。
    呜呼！往在泾川，始受殊遇。绸缪之迹，岂无他人？樽空花朝，灯尽夜室。忘名器於贵贱，去形迹於尊卑。语皇王致理之文，考圣哲行藏之旨。每有论次，必蒙褒称。及移秩农卿，分忧旧许，羁牵少暇，陪奉多违。迹疏意通，期赊道密。衣缟带，雅贶或比於侨吴；荆钗布裙，高义每符於梁孟。今则已矣，安可赎乎？呜呼哀哉！千里归涂，东门故第。数尺素帛，一炉香烟。耿宾从之云归，俨盘筵而不御。小君多恙，诸孤善丧。登堂辄啼，下马先哭。含怀旧极，抚事新伤。植玉求归，已轻於旧日；泣珠报惠，宁尽於兹辰。况邢氏吾姨，萧门仲妹。爱深犹女，恩切仁兄。抚嫠纬以增摧，阖孀闺而永恸。草ぼ土梗，旁助酸辛。高鸟深鱼，遥添怨咽。
    呜呼！精神何往，形气安归？苟才能有所未伸，勋庸有所未极，则其强气，宜有异闻。玉骨化於锺山，楸柏实於裘氏。惊愚骇俗，伫有闻焉。呜呼！姜氏怀安之规，既闻之矣；毕万名数之庆，可称也哉！箧有遗经，匣藏传剑，积兹馀庆，必有扬名。愚方遁迹邱园，游心坟素，前耕後饷，并食易衣。不忮不求，道诚有在，自媒自炫，病或未能。虽吕范以久贫，幸冶长之无罪。昔公爱女，今愚病妻。内动肺肝，外挥血泪。得仲尼三尺之喙，论意无穷；尽文通五色之毫，书情莫既。呜呼哀哉，公其鉴之！
    ○祭处士十二房叔父文（谨按房宇上应有十二二字）
    某爰在童蒙，最承教诱。违诀虽久，音旨长存。近者以檀山旧茔，忽罹风水，寿堂圮坏，冢树凋倾。虽崩则不修，闻诸前哲；但坠而罔治，那俟他人。况隐德贻芳，鸿儒著美。岂可令赵岐之表，垫彼元扃；郭泰之碑，沦於夜壑？载惟顼，藐尔孤冲。诚叫号之不停，顾营办之无素。某等辄考诸蓍筮，别卜邱封，使羲叟以令日吉时，奉移神寝。奢无僭缛，俭免亏疏。是期永尊灵，长安幽穸。眠牛有庆，自及於诸孤；白马垂祥，岂均於犹子。追怀莫及，感切徒深。更思平昔之时，兼预生徒之列。陆公赐杖，念荣益以何成；殷氏著文，愧献酬而早屈。引进之恩方极，祸凶之感俄锺。谁言一纪之馀，又奉再迁之兆。哀深永往，情极初闻。矧宗绪衰微，簪缨殆歇。五服之内，一身有官。将使泽底名家，翻同单系。山东旧族，不及寒门。静思肯构之文，敢怠成书之托？等既幽明无累，年志渐成，则当授以《诗》《书》，谕其婚宦。使尝有奉，名教无亏。灵其鉴此微忱，助夫至愿。敢以求於必大，庶免叹於忽诸。迫以哀忧，兼之瘵恙。曾非遐远，不获躬亲。沥血裁词，叩心写恳。长风破浪，敢忘昔日之规；南巷齐名，永绝今生之望。冀因薄奠，少降明辉。延慕酸伤，不能堪处。苦痛至深，永痛至深。
    ○祭韩氏老姑文
    猗欤我家，世奉元德。让弟受封，勤王赐国。名芳彝鼎，勋盈史册，季孟国高，秦晋栾。恭惟柔范，载禀渊塞。既作女师，乃为嫔则。颍水波清，梁园月明。言旋百两，且拜双旌。托侯令弟，配国名卿。入从述职，出辅专征。《螽斯》不妒，凤凰和鸣。此时同庆，东郡分荣。使者责梁，公子专魏。帝念元昆，人思仲氏。杖节赴敌，斩刍尽瘁。无以家为，或从王事。《礼》优内子，《诗》美夫人。冕ヨ，山蕨涧。子元罕见，冀缺如宾。《绿衣》有感，翟仍新。遽叹夜川，遄闻昼哭。原阡旧署，孟邻斯卜。闲居献行，作赋之官。弓裘望袭，菽水承欢。福善馀庆，好谦旧祉。复自良人，集於之子。爰从上蔡，去临易水。空报登坛，未闻曳履。晁父先归，莫之能比。赵母上言，盖不得已。寒暄结患，燥湿为疵。徒虚百禄，靡效三{巫}。呜呼！寿夭所赋，彭殇不移。谁能了悟，孰不忧悲！何兹达识，乃克先知。同易箦以就正，如买棺买指期。苟有所累，安能及斯！道远に辕，程遥河洛。建临涂，移舟就壑。日惨林岭，风凄灌薄。积蔼茫茫，行烟漠漠。某等诚深通旧，情协先亲。始自童子，至於成人。年将二纪，恩冠六姻。念升堂之如昨，恸幽夜之无晨。歌停行路，舂辍比邻。虽寓辞之有所，终含酸而莫伸。壶清愧酎，俎薄羞芹。惟馀彤管，有美清尘。呜呼尚飨！
    ○祭徐姊夫文
    呜呼！以君之文学，以君之政术，幼以自立，老而不倦，亦可以为君子人矣。君子人欤，而不即清途，不阶贵仕，此其命也，夫何慊焉？始者仲姊有行，获托贵族。半产以资於外姓，阖门寄托於仁人。将以衰微，倚为藩援。不图薄佑，天夺初心。仲姊凋殂，诸甥不育。以亲以懿，翻为路人。再号再呼，莫诉苍昊。尚以君子存伉俪之重，敦行李之私。二十年以来，虽事暌而意通，迹遥而诚密。神当赐鉴，愚岂敢忘！逮愚不天，再丁凶衅。泣血偷息，馀生几何！君方赤绂银章，浙东从务。道途悠邈，时序徂迁。讶吊缄之不来，忽讣书之俱至。感旧怀分，情如之何？埋玉焚芝，固未可喻。呜呼！今来古往，人谁不亡，於君之亡，其酷斯甚！藐然一女，才已数龄。乞後旁宗，又未能立。贤弟扶服东路，过疾洛师。徘徊十旬，淹不得进。浮泛水陆，厥途四千。建云归，旷然无主。尼姑居宗老之地，驺奴总家相之权。获及故阡，信为馀庆。其所以为附身附棺之具，又岂碍平生之旷达邪？日月次迁，卜筮斯协。幽明之异，始於今辰。愚方缠哀忧，瘵恙縻寝。不及一攀冢树，一恸荒阡。谢澹成之交，申永诀之礼。矧余仲姊，君其与归。抚心骨以皆惊，扌文血泪而无算？呜呼已哉，其何言耶！衤遂衣非华，奠物殊薄。灵其鉴此，慰我哀心。呜呼尚飨！
    ○祭徐氏姊文
    呜呼！追诀慈念，一十八年。罪积行违，上下无祷。天怒猥集，不诛其身。再丁悯凶，藐无怙恃。号溃荼裂，心摧骨崩。获见诸甥，来奉迁合。旧物半同於泥滓，新阡方列於松楸。断手折足，厥痛非拟；终天没地，此诚莫伸。冤痛苍天，孤苦苍天！始某兄弟，初遭家难，内无强近，外乏因依。奉慈颜，被蒙训勉。及除常制，方志人曹。以顽陋之姿，辱师友之义。获因文笔，实忝科名。三干有司，两被公选。再命芸阁，叨迹时贤。仲季二人，亦志儒墨。於显扬而虽未，在进修而不隳。永惟幽灵，盍亦垂鉴。今者苴麻假息，粪土偷存。不即殒伤，盖亦有以。伏以奉承大族，载属衰门。三弟未婚，一妹处室。息允犹阙，家徒索然。将恐尝有旷阙之忧，邱陇绝芟除之主。延驻晷刻，不敢自私。又以祖曾之前，未一完兆；骨肉之内，犹有旅魂。将自来兹，克用通便。以显之义，虽不敢望；无忝之训，庶几或存。灵其闻之，必将加悯。然有以没齿怀恨，粉身难忘者，以灵之懿茂，而不登遐寿。不生贤人，使别女致哀，犹子为後，哀哀天地，云胡不仁！默默神，其何可诉！今嵩奂二子，既为我甥，誓当抚之，以慰幽抱。男劝其学，使得禄仕；女求其耦，必择贤良。纵乖宅相之徵，庶泯忽诸之叹。寿堂宿启，潜舟既移，那期永诀之悲，复见重开之兆。以祥忌云近，哀忧载迷。不获临圹达诚，抚柩致奠。东望景亳，椎心仆身。具衤遂择蔬，洒以泪血。日惨风远，叫号无声。伏惟明灵，一赐临鉴。孤苦苍天，不孝苍天！
    ○祭裴氏姊文
    呜呼哀哉！灵有行於元和之年，返葬於会昌之岁。光阴迭代，三十馀秋。得不以既笄阙庙见之仪，故卜吉举归宗之礼。不幸不佑，天实为之。椎心泣血，孰知所诉？
    恭惟先德，实绍玄风。良时不来，百里为政。爱女二九，思托贤豪。谁为行媒，来荐之子。虽琴瑟而著咏，终天壤以兴悲。谓之何哉？继以沈恙，祷祠无冀，奄忽凋违。时先君子以交辟员来，南辕已辖。接旧阴於桃李，寄殡之松楸。此际兄弟，尚皆乳抱。空惊啼於不见，未识会於沈冤。氵制水东西，半纪漂泊。某年方就傅，家难旋臻。躬奉板舆，以引丹。四海无可归之地，九族无可倚之亲。既故邱，便同逋骇。生人穷困，闻见所无。及衣裳外除，旨甘是急。乃占数东旬，佣书贩舂。日就月将，渐立门构，清白之训，幸无辱焉。既登太常之第，复忝天官之选。免迹县正，刊上秘邱。荣养之志才通，启动之期有渐。而天神降罚，艰棘再丁。弱弟幼妹，未笄未冠。允绪犹阙，家徒屡空。载惟家长之寄，偷存晷刻之命。号天叫地，五内崩摧。然亦以灵寓殡获嘉，向经三纪。归之礼，阙然未修。是冀苟全，得终前限。属刘孽叛换，逼近怀城。惧罹焚发之灾，永抱幽明之累。遂以前月初吉，摄告灵。号步东郊，访诸耆旧。孤魂何托，旅榇奚依？垂兴欲堕之悲，几有将平之恨。断手解体，何痛如之！洒血荒墟，飞走同感。伏惟朝夕二奠，不敢久离，遂遣羲叟一人，主张启奉。抱头拊背，戒以信诚。附身附棺，庶无遗阙。檀山荣水，实惟我家。灵其永归，无或栖寓。呜呼哀哉！
    灵沈绵之际，殂背之时，某初解扶床，犹能记面，长成之後，岂忘迁移？顷者以先妣年高，兼之多恙，每欲谘画，即动悲感。涕泣既繁，寝膳稍减。虽云通礼，亦所难言。荏苒於斯，非敢怠忽。
    今则南望显考，东望严君。伯姊在前，犹女在後。克当寓邸，归养幽都。虽殁者之宅兆永安，而存者之追攀莫及。又以十二房旧域，风水为灾。胡子彭儿，藐焉孤小。虽古无修墓，著在典经，而忘礼约情，亦许通变。今则已於左坎，别卜鲜原。重具棺衾，再立封树。通年难遇，同月异辰。兼小侄寄儿，亦来自济邑。魂稚魄，依托尊灵。远想先域之旁，累累相望。重沟叠陌，万古千秋。临穴既乖，饮痛何极！
    唯安阳祖妣未，仍世遗忧。昨本卜孟春，便谋启合。会雍店东下，逼近行营。烽火朝然，鼓鼙夜动。虽徒步举榇，古有其人，用之於今，或为简率。潞寇朝弭，则此礼夕行。首夏已来，亦有通吉。傥夭鉴孤藐，神听至诚，获以全兹，免负遗托。即五服之内，更无流寓之魂；一门之中，悉共归全之地。今交亲馈遗，朝暮饣糊。收合盈馀，节省费耗。所望克终远事，岂敢温饱微生？苟言斯不诚，亦神明诛责。老旧仆使，才馀两人。灵之组绣馀工，翰墨遗迹，并收藏箧笥，用寄哀伤。呜呼哀哉！
    夭当年，骨还旧土。箕帚寻移於继室，兄弟空哭於归魂。终天衔冤，心骨分裂。胞胎气类，宁有旧新？叫号不闻，精灵何去？寓词寄奠，血滴缄封。灵其归来，省此哀殒。伤痛苍天，孤苦苍天。伏惟尚飨！
    ○祭小侄女寄寄文
    正月二十五日，伯伯以果子弄物，招送寄寄体魂，归大茔之旁。哀哉！尔生四年，方复本族。既复数月，奄然归无。於鞠育而未深，结悲伤而何极！来也何故，去也何缘？念当稚戏之辰，孰测死生之位？时吾赴调京下，移家关中。事故纷纶，光阴迁贸。寄瘗尔骨，五年於兹。白草枯ぼ，荒涂古陌。朝饥谁饱，夜渴谁怜？尔之栖栖，吾有罪矣。今吾仲姊，返葬有期。遂迁尔灵，来复先域。平原卜穴，刊石书铭。明知过礼之文，何忍深情所属！自尔没後，侄辈数人。竹马玉环，绣文褓。堂前阶下，日里风中，弄药争花，纷吾左右。独尔精诚，不知何之。况吾别娶已来，嗣绪未立。犹子之谊，倍切他人。念往抚存，五情空热。呜呼！荥水之上，檀山之侧。汝乃曾乃祖，松贾森行。伯姑仲姑，冢坟相接。汝来往於此，勿怖勿惊。华彩衣裳，甘香饮食。汝来受此，无少无多。汝伯祭汝，汝父哭汝，哀哀寄寄，汝知之耶！
    ●卷七百八十三
    ☆穆员（一）
    员字与直，秘书监宁子。杜亚留守东都，署佐其府，授侍御史。
    ○为汝州刺史谢上表
    臣某言，伏奉正月九日敕，授臣使持节汝州诸军事安汝州刺史充本州防御使。臣祗荷宠命，兢遑戒路。以今月二十五日到州上讫。臣闻位非所据，荣实为忧，任过於量，勤不补败。伏自省惧，心魂震惊。臣某诚惶诚恐顿首顿首！臣顷佐方镇，本逃饥寒，推迁岁时，累忝班序。而身远迹贱，才薄官微，宣力中朝，事将望绝。昨者一介陪隶，万国朝元。不寤日月垂明，幽隐斯烛。荒徼未效，记意於劳问之初；愚恳微诚，毕辞於朝贺之次。亦能信宿，遽承宠光。况地属王畿，任当时要。忧寄所切，文武是资。何堪负乘，又过奖擢。唯当以竭诚自励，戒惧自持。庶副所受安人理戎之命，少酬万一。无任恳悃屏营之至！谨遣某官奉表陈谢以闻。
    ○同德寺凑禅师院群公会集序
    岁五日，杜扬州出镇东洛，群公礼宾，用饯会於此堂以候。於戏！从公率俗，道机交态。倦息得於此，乐道得於此。众君子同之，员亦同之。况乃竹深寒庭，雪净禅室，境捐世染，坐对天涯，甘茗代醪，清论如药。盖劳生之少息，群心之一胜会耳。惜乎夕鸟集，暝客散，候人至，车马行。各从尔司，笔返吾患。向来所聚，倏尔成空。索过风於前林，求往梦於既寤。不可及也。尚书郎李君曰：“其可及者诗，犹庶乎诗之哉。”
    ○奉送前合州徐使君赴上都诗序
    二月中节，时芳为人。柳先攀折而垂，水待临泛而满。花迎酒客而笑，莺随诗人而吟。有良二千石徐公，解印南国，将赴镐京。与东风迟日偕至，洛中贤士大夫，以公著名茂实，诗言酒态，相从於赏春之场。其润色也，与莺花并，东溪南陌，诗锋函合，迭为晋楚者，日有闻焉。惜乎偕赋不疲，群芳未老，而不谋者别，中道闽之。向之待人攀折临泛与笑而吟者，又似有意乎伤且怨矣！矧同游者之心乎。仆也贫不知春，病不逮会。诸公以异日徵文之籍，不获辞焉。所以叙作者之意，共叹春未去而公去，故其思也同。
    ○缑山道中五咏诗序
    仲春之节，洛帅还近郊，亚尹尚书郎御史元公李公韦公，将事如军，赏心百里。予时有所系，不克与偕。三君子赋《嵩峰》《汉陵》《维源》《竹涧》《仙坛》五篇，遗我居者。善乎诗之时用也！如绘出其芳，镜涵群象，呈鲜彩，琴韵雅音。俯仰吟咏之间，若在春原之上，晴峰之下，境移众目，胜集我心。诗之时用也如此！否则一时得之，人与闲云并散，兴与夕阳俱尽，春与残花共谢。游者居者，等无及焉。他日属和之声，洛阳为之动。既编次盈什，则不可不纪其所以然。
    ○蝗旱诗序
    甲子岁秋大旱，螽蝗生。其为异也，听如疾风，视如飞雨，仰如阴云，俯如流水。乃至天降其高，地增其厚，明为之昏。其灾也，如农夫草，繁霜凋木，烈火燎原，呜呼甚矣！矧夫既枯之稼，仅遗之粒，其可望也。余时从师於东周，居镇之府。僚友霍总赋《蝗旱诗》一章七十有二句，其指兵生蝗，蝗生和，和生瑞。犹夫空谷之响，立表之影，以其类至必然，若乃《春秋》书灾纪异之法，《诗》人风化美刺之义。备阅章句，则知其文。余味之深，叙以为引。
    ○送兴平郑少府归上都觐省序
    凡我东周之游，谁非君子之门吏。子之至也惠，群公之思，且惜其去之速。子有别墅，我为甘棠。富清溪翠竹，丰流莺密树。比而遐，幽而旷，美而不华，野而不陋。用厥群胜，甲於东溪。四月之节，其芳始茂。叶成清阴，花结朱实。中林惟箨，碧玉呈鲜。麦风之秋，与轻暑偕至。二三子春醪夏服，於是乎宜之。陟则在处，降则在舟。湍泠竹韵，合如箫管。时有山鸟，杂乎其间。群籁同音，俱以留客。而严城暮日，与林泉意殊。夺我当欢，趣子命驾。诸公以为他日过庭之问，次诗礼者，其惟吾党与东溪乎。属事徵词，实假会文之友。况吾子以言以立，可久可大。作者之意，不惟系《召南》之什，宜用《缁衣》之美副焉。
    ○新修漕河石斗门记
    分洛为漕，斗门在都城东南中桥之右。旧制喉不深，口不束，其流随之，水斯溢，旱斯涸。东有斜堰，俾其来往。终岁不修辄坏，修则水积高而迤南北。北伤则洛亘邙趾，南伤则鱼游井ㄩ，不修则漕复於陆。且其地与岸，皆薪焉，不再闰不一易。每岁缮塞斜堰，洎南北是桥之费，相与盈万。其斗门之功不计，盖其弊者也。安平公治三川之暇，顾念於此之疾未去，且曰：“水之性，导无不顺，壅无不害。善为水者，唯其所趣，使若自然。其要在於不与之竞而已。”是用浚斗门之下，以量其入，庳斜堰之上，以归其馀。庶乎饶不为增，伤不为减。盈万之费，岁收於公。而通海之波，率土之运，东西交骛，合朝宗之义焉。中桥之旁有古堰，废石沈於泥沙，公乃发而转之，以代薪之制。省於自他山而致者，盖百之一。犹惧刚之不胜柔，岸化於水。乃授规矩，俾之追琢。如斧斯锐，以分其冲，如月斯仰，以折其势。积石山斗，中流汤汤。南邻凿龙，永代无愧。上济行迈，是为通桥。岁三月兴作，四月毕事。人不见始而睹其终。埒其功用，不足於常岁之数。而不朽之利，与皇都洛水，垂之无穷焉。呜呼！物之至柔者水，不得其理，甚者怀山襄陵，其次决堤防，ㄨ城邑。夫惟不争之力，然後胜之。天下之理一理也。制天下之至强者，其唯不争乎？於水也见公之政，於政也见公之德。异日观易简久大之业，此非其一隅哉！公以为成公之志者实肄其勤，命以名氏刻於岸石，仍俾末吏谨而书之。贞元四年四月丁亥日记。
    ○绣西方大慈大悲阿弥陀佛记
    儒之执丧也。极其哀止於毁，其於既往也，则无及焉。西方圣人以大慈大悲为功，追护往生为誓，凡尔衔恤靡至，克穷罔极。如有求而不获者，何末由斯而泄之。贞元八年百一旬有六日，我伯姊前乌程令宏农杨萃故夫人之丧再周。先是哀子泰、衡、嵩、复、观，洎女子相与号曰：“我之生也，自亲之生。今我报亲，几何而既。何先王制礼不即人心，何羲和迅节不恤余慕。”於是合哀亻孱圣，诚而祷之。男冥其心，女集其指，迨兹日而阿弥陀佛现。呜呼！西方之教，念焉斯至。矧是像也，一缕一哀，一哀一圣，凡亿万缕，为亿万圣，亿万大慈大悲。一之乎尔愿，其为追护也可訾量哉！泰等毁伤见者之神，号堕邻人之泪，是月之慕，有逾其初。舅氏员抚而广之曰：“亲之於子也，生三年而免於怀。子之於亲也。丧三年而免於服。是则服之终也，岂哀之终乎？”记所谓君子有终身之忧，盖哀之终也。此又哀之终也，岂孝之终乎？经曰：立身扬名，以显於後世，夙兴夜寐，无忝尔所生。此孝之终也。若然者，尔之孝，尔之哀，偕尔身，齐尔性。於是始孝，何痛夫终焉！”员悲不能文，强为之记。
    ○画千手千眼大悲菩萨记
    贞元七年孟夏月再旬有六日，我伯姊宏农杨氏夫人之丧期。女秘书省正字河东裴求已妻，痛夫四序往而还，万化周而始。慈颜复睹，终天无期。伏念身体肤，重於所受，不敢以毁生为报。其发於一号者，则昊穹可闻，泉壤可彻。恭西方之教，有追护之功。崇建是像，庶乎有及。吾闻之，古之泣血，不必以血为泪，痛之至者，如泣血焉。是像也，起尔一心，成千手千眼，自素为缋，自缋为相，自相为圣，自圣为福。所以复於尔所生者，庸非尔之血乎。希微冥之间，惟至可至之至者，孰至於哀哀尔思。舅氏员，自以一亏而不可复续者，骨肉之谓，泣抚其事，从而记之。
    ○尊胜幢记
    我生同气者七人，先五後二，兄姊弟妹半之。不吊天降割于我，今年春夏，次妹安国寺大德尼、伯姊前乌程令宏农杨夫人逾月继酷。先是两兄郴州刺史赞、前右补阙贬连州司马质从官於远，员洎弟妹前监察御史河东裴某妻，痛支体一断，终天不续。乃相与鬻衣庀直，揭兹灵幢，愿得轻风微尘，洎日月度影之所及也。深兹至念，惨与之俱。然则巍巍永永，斯乎风土日月，相无极焉。是幢也，实表安国之答、伯姊之隧。贞元六年秋七月七日，前侍御史穆员记。
    ○东都龙兴寺镇国般舟道场均上人功德记
    按经文，我以神力供养，不如以身供养。故曰若能燃手指乃至足指者，是名第一之施。盖菩萨之行也。今我上人以两臂为炉，香千度，用夫刍萧之义，以简万望。夫以百福庄严之重，千度焚烧之苦，与夫一指之功，不为多乎！又刺体之血，以严经像，若素为涂，若绘为彩，若写为墨，凡成就阿弥陀佛一躯，观音势至二善二菩萨各二事，经千卷。经以皮为纸，以血为墨，书写经戒，亦菩萨之行也。曷若加之图像，三十二相，八十种好，尽取诸身乎！上人姓王氏，东周河南人。七岁丧所恃，十一丧所怙。童蒙孤子，无兄弟之亲，自毁其生，用集封树。已而叹立身扬名，无逮既往，乃发大宏誓，以报罔极。大历五年，始居龙兴寺镇国般舟道场。尔来足不逾阈者垂三十载。其为业也，形不住心，夜不息昼，外不舍百刻之一，中不迁万化之二。劳其形与天健，精其志与日新。蹈极乐於自竭之操。前後以一月有一旬，旬有九日为一息者，不记百数。其愿以本尊本，以愿为愿。其病以众生之病为我病。我生未已，我病曷祛，我病未祛，我愿曷已。然则大慈大悲之誓竟，我愿云竟；无边生生之苦尽，我病云尽。我生有灭，我愿与生生俱生；我形或劳，我心与极乐无极。巍巍乎可思量哉！员太夫人河东郡太夫人，性合真如，业通禅寂。尝谓学者千万，达者二三。苟未至於心离有无，迹超生灭，则苦行为难为。至诚格诸天，念向群望，亦足使见闻耸善，远迩归心。况乎嗤嗤回向之徒，闻道甚稀，睹相且众。则上人所以持本教，济众生，与夫禅门诸祖，迭为舟梁，可无愧矣！又惧夫物之尢者，见异於类，行之殊者，或疑於常。申命小子，以纪精苦之能，所以题之於此。贞元十年五月二十五日，前侍御史河南穆员记。
    ○新安谷记
    京洛佳赏，尽走乎阙塞。次则东城，以桃李繁华相高。北山阳，有崖谷豁洞之胜。盖天然疏凿，以遗来者，而人不之争。我公悬车之三年，探得其最。凡远於国门迩於阙塞者，四之一买之，直减於东城之贵者亦如之。连冈叠磴，中断夹斗，为其拱寺，如状如意；翠竹茂树，萦环森罗，为其缘饰，如绩如织。泉出山腹，酿而为池，酾而为派，带於竹树葱笼之间。池可行舟，派能流响。果园蔬圃，用以为溉。其馀与水合於山下。临玩之美，耳潺潺，目磷磷，不俟漱而烦襟如洗。於是卜之上，泉之侧，周奇顾盼拥抱之势，作为新亭。春之日，百花流莺，笑语满谷，迭相为主，待人为宾，始至也。若宴赏之之疏；将去也，若怨弃之之速。夏之日，清风入林，徘徊不散。若为繁暑，与之竟夕。而流泉娱客，亦奏雅音。秋之日，霜凄气肃，万象毕清。亭中一望，超忽天外。而片□行雁，又似与赏心远目，相期於前。冬之日，木落天迥，遥山入户。可爱之景，照於阳坡。迟迟为人，人散而敛。凡四时暇日，公与大夫从甥侄子孙，携琴樽翰墨，游於斯，燕於斯。慈颜怡，天和熙，一觞举，万福随。穆穆雍雍，翼翼夔夔，中外具庆，如埙如篪。公曰：“人生知足为富。当时为贵，奚俟外奖。则此地足以忘年，何必陆贾击鲜，疏广散金，然後为适与？王氏之少长咸集，潘家之儿童稚齿，吾之适也。尔群子识之。谨按《春秋》之义，地从主人，今我公开国新安，则家谷宜以新安为称。新安之为解也，既所以旌新之安，亦所以祝吾家之庆，与兹山之赏，日月新而永永安安之谓也。又江南有新安者，山水之异，绝於中国。维其似之，是以命之。”第三子员受命纪石，且若从者名位，列之於阴也。
    ○新修漕河石斗门亭记
    斗门卒事之月，安平公罢尹，杜公实来。明日，公会杜公观厥成绩，即得洗心远目之所尽，一览四时之美。乃授中制，创为此亭。有若嵩高二室，万安阙塞，实檐前之山；清路丽都，类夫河汉，实砌下之池。春流夏云，露风霜月，殊状异态，同归於胜，实座中之器；修桥曳虹，左右扶翼，层楼飞凤，前後拥抱，实四楹之饰。而颢气清风，徘徊旦暮。若有所为，凝为清阴。不唯待羊公之登眺，李膺之临泛，使忘机倦俗之客，得人人而私之。或曰：二公之来也。境与耳目共清其心。心为事源，政得於静。有以助清静之理，可无述乎？刊诸珉石之阴，是为亭记。
    ○绣地藏菩萨赞（并序）
    今年天之不佑我也甚矣。春三月，谪我以次妹安国寺律师之丧。夏四月，继以伯姊杨氏夫人之酷。季妹前监察御史裴氏妻泣曰：“人皆有姊妹，而我独亡。所以发於骨髓者深，宜格於神明之听。”先是太夫人尝为安国绣地藏菩萨，逮卒哭而就。是夜季妹梦伯姊谓之曰：“尝知是像，追护於我。”是用鬻衣充直，缄泪亻孱工，亦逮卒哭而就。呜呼！万圣一致乎。慈悲莫大於救苦，苦有生死之异，圣者亦随之而殊。
    如周之六官，分天地四时之职，盖同归於理，而各有典司。若乃拔三涂，证六道，纾有生追往之恸，则菩萨超群圣焉。时贞元六年孟秋初七日也。将以谨功之始，既月而日之，且系之以赞曰：
    维我素履景福崇，嗟尔至圣元感通。有赫大士愿力同，五彩万缕相好备。一心十指圣灵萃，振幽冥兮如仿佛。
    ○画释迦牟尼佛赞（并序）
    贞元八年九月二十八日，员伤神之恸，至是而期。外姑故河南令裴君夫人郑氏，雅有天性之爱，加人一等。而疾视之勤，丧之甚，则又加焉。至哉母之於子也！想其方娠，想其既育，想其乳抱，想其稚戏，想其习教，想其有行。生十九年而夭，岁一周矣。无一日不同其十九年之爱，见其遗迹，见其同类，见其所从，见其所从，见其所嗜。则哀与之新，诉於神明而不闻，祷之寐寐而莫睹，索於太虚而无像，追之往事而日远。乃求大圣之旨，裂素点绚，丹青容，愿以己之深慈，托於佛之巨力。且曰：吾子之生也，以至仁为性，积善为行。二者之报，同期於福。今也夭，而不深慈托福施，不在於生，不在於後，宜在於既往。矧圣者以巍巍赫赫，从而振之。然则是像也。金莲之品，安知非尔往生乎？赞曰：
    生如花兮夭如花，先笑後号锺我家。丧有杀兮悼无涯，哀慈母兮昼夜哭。岁一期兮声相续，恳元圣兮降冥福。
    ○绣药师佛观世音菩萨赞（并序）
    万圣本愿，同归乎慈，一致乎至。有若东方药师琉璃光佛，洎大悲观世音菩萨，其威神德力，最著於群生，倬然於人间者也。我季妹是用图厥ㄧ容，永以成功。其发念也，泪逐声尽，福随响至。其成功也，灵以指集，庆将缕延。如其经文，则曰火不焚，水不溺，鬼不灾，袄不厉。矧乃无妄之疾，有生之害，何从而来哉！且圣功元化，阴骘潜护，宜於自然，动亨元吉。彼解焚拯溺，禳灾祓厉之功，又安得而施之。赞曰：
    伊圣力，溥如天。吾何愿，寿百年。
    ○绣西方阿弥陀佛赞（并序）
    唐故监察御史河东裴府君捐馆舍，二十五月而祥。贞元乙亥岁仲秋再旬有七日，其孀，员季妹也，号曰：“吾观天道，日昃月亏，几何而追。吾观四时，寒来暑往，往来如奔。吾观万物，秋落春荣，荣落相续。吾观人事，祸福倚伏，则维其常。何天道人事，四时万物，同归於复，其运如环。而逝者弃於，川流日远，未亡之酷，终於此生。恭闻西方之教，有三涂报应之事，大圣拯护之功。是用发念仿佛有无之间，躬现是像。”呜呼！若圣功则亦无幽冥之苦，盖魂气无不之也。其返於太初乎！苟有三涂，则圣者之力，唯诚是据。宜乎罪消一念，福积万指，可思量耶！赞曰：
    严哉有赫自尔诚，ㄧ容巨力於是并。能使往生生彼国，馀及未亡无终极。
    ○绣救苦观世音菩萨赞（并序）
    惟元精之和，惟元圣之功，惟善之报，惟人之心，顺之则冥，感之所契。盖善积而福会，心至而灵应。类夫有开必先之义，存乎恍惚杳冥之间。天不言，神无像，发於寤寐者，其昭昭欤！我裴氏弱妹，畴昔之夜梦老僧，意夫圣者，祈太夫人之福恳恳焉。圣者复之曰：当绣若绘救苦观世音菩萨。且视其形则如是。觉而念之，诚矣未果。越旬朔，嗣梦如初。是用心冥圣功，指集ㄧ容，圆光具发，朝日。岁八旬有六日，我慈亲生之辰也，愿於是毕，工於是终，圣於是兴，福於是始。同气不类，神明我遗。祯梦靡臻，斯文敢阙。赞曰：
    猗经文兮颂圣德，非知知兮焉识识。我梦愿兮永符巨力，如四维虚空兮夫何有极。
    ○绣药师琉璃光佛赞（并序）
    东方药师琉璃光佛事具本经。今我季妹裴氏严是像也，诚而祷之。其严之何？裂素点绚，攒针缉缕，以五采章成三十二相，八十种好，意夫十二上愿从之。其祝之何？况我太夫人福如上愿，而寿如缕数。夫以大圣之力，加於积善，而赴於精诚，宜乎其至也如归，其答也如响，其久大无极而不可思量也。如东方虚空，抑经之有偈。所以启迪誓愿，发扬圣德者也。苟以至诚为用，员敢让於文乎。赞曰：
    上天报应，为福为极。有赫大圣，与天同力。而我景行，与圣同德。存存如山，念念如川。大圣拯护，同符自然。十二愿我之事，亿万缕我之年。
    ○画元始天尊释迦牟尼佛赞（并序）
    圣人之教有三，儒之先师曰：孝者德之本，教之所由生。又曰：立身扬名，以显父母，孝之终也。若乃崇树景福，追护既往，有无上无边之力，非智智识识之功，则道、释二宗。其用一致，记曰：君子有终身之忧，忌日之谓也。岁孟秋晦，我王母太原郡夫人弃养之辰，我公霜露永怀，发是上愿，谓夙夜种德，以无忝为念。裕蛊垂范，立家开国，不足以为显；鼎鼐之丰，蘩之洁，不足以为飨。蓼莪罔极，石启封，不足以为报。且曰：元始天尊，大道之原也；释迦牟尼佛，万圣之祖也。以五彩绘图二ㄧ容，及此辰而就。眷命小子，赞扬圣功。其词曰：
    严哉焕乎，观者回向。有类夫朝日初升，圆月始望。又若二圣现於空中，仿佛乎不知其像。我公孝思，福应如响。於戏圣力，巍巍荡荡。
    ○鲍防碑
    有唐尚书东海宣公姓鲍，春秋六十九。公从三十六载致政二（一作三）年，历官二十五，凡居达官之长十二，领四岳十三，州牧之寄三。贞元六年秋八月景申，薨於洛阳私第。冬十月旬有七日，从先公於北邙南原（一作郊）。诏赠太子少保，给卤簿鼓吹旌其卒。葬後三年，嗣子宗由，惟中古封树之制，且曰：“邱垅与年代相推，几何而平；松柏霜露相薄，几何而尽。将令百代之後，游九原者，徘徊不朽之烈，叹息可作之美，其惟金石刻乎？”是用建碑墓，以扬先懿。
    公讳防，字子慎。河南洛阳人。其先盖夏禹之苗裔。春秋时，杞公子有仕齐者，食采於鲍，因以命氏。曾祖标（一作），皇陇州阳令。祖仁爽，雅州飞越尉，赠眉州刺史。父思温，彭州唐昌丞，赠工部尚书。皆盛德下位，发祥於公。
    天宝中，天下尚文其曰闻人，则重侔有德，贵齿高位。公赋《感遇》十七章，以古之正（一作名）法，刺讥时病。丽而有则，属诗者宗而诵之。举进士高第，调太子正字。中州兵兴，全德违难，辞永王，去来，为李光弼所致。光弼上将薛兼训授专征之命於越，辍公介之。始兼训之奉光弼也，以顺命为忠，不及於义。公知光弼之不终也，谕而绝焉。东越仍师旅饥馑之後，三分其人，兵盗半之。公之佐兼训也，令必公口，事必公手，兵兼於农，盗复於人。自中原多故，贤士大夫以三江五湖为家，登会稽者如鳞介之集渊薮，以公故也。徵尚书郎，优游公卿间，执政者以代言之司见属。无何，薛兼训寝疾太原。上以北门寄重，轸念於薛，思所以贰而代之者，莫与公比。召对劳赐，宠而遣之。公之至也。人不知其帅之疾。帅不自知其疾。及其代也，由亚尹中丞洎居守专征之ヘ，各迁其任（一作各还其长）。兵自勇厉至於辑睦，人自安业至於移风，政自无阙至於有典。代宗嘉叹之不足，图写公形，列於别殿。盖麟阁名臣之次也。
    三载朝觐，属今上嗣位，惟新大政。授公纪律，俾作典刑，拜御史大夫。旋以文武之柄，方镇为大，南国万里，俾之师长。统闽越，转江南。公之抚人也，以家勤之，以子爱之，利用用之，厚生生之。诏加银青光禄大夫右散骑常侍，纪成绩也。真拜右常侍，扈从巡狩，转礼部侍郎。上还镐京，展谢郊庙，公预太常折无文之礼，进封东海公。诏徵贤良，求其谠言。时荐（一作员）仲兄不敢违诏承诏。（原注绝句）实苍生利之，宰臣病之。与公并命考第者，以为异日故事，言或有犯，投之不疑焉。公曰：“使上闻所未闻，圣朝之瑞也。”擢居甲第。每岁贡士，充於王庭，心为灵龟，事绝请托。京师仍岁蝗旱，务殷人耗，拜京兆尹。诏下风行，令宣政举。威革难理，惠周无告。既而痿Φ生疾，陈乞遂。上置上将军员以待功臣。先用文儒耆耄，以宠其选。拜右武卫上将军。厥疾加剧，优诏授工部尚书致仕。徙家东周。富天禄，贵天（一作人）爵，乐天命，顺天和，以终夫天年。
    呜呼贤哉！公德本於孝，才归於用。从王牧人，即戎临事。大略以忠肃慈惠沈毅庄敏为称。喜善怒恶，不必为已；论交任人，必惟其终。入为羽仪，出作藩翰。夔夔然以家人严君之义，属於长兄。盖什卿之禄，千乘之赋，一以奉之。四时宾客之事，车服器用之费，一以禀之。公与夫人视诸孤群从唯所授，公不敢以礼秩异，夫人不敢以居有私。而敬公和乐之道，於是乎久。御史中丞武威贾全，公之甥也，少长於我，登朝异门，教切义方，慈均天性。故全之报也称天下，甥舅加礼焉（一作加爱焉）。郑滑节度使陇西李融，公之吏也，推以腹心，齐厥忧宠，历佐三道，其间如一。故融之报也类天下，宾主加欢焉。於全也见公之内，如融也见公之外。然则公之行已与人可知矣。夫人兰陵郡夫人萧氏，始佐公贤，终成公贵。及公既没，清风如同。二孤前左卫兵曹参军殿中省进马宗、参，以文学世公之业，孝友继公之志。犹曰不足以抒夫罔极，於是发扬垂裕之义。作为铭曰：
    穆穆宣公，为王荩臣。终始明哲，优游宠勋。在昔理平，逢时尚文。高唱寡和，长才不群。星河丽天，卉木荣春。羽翰方陆，□雷构屯。乃佐戎师，名屈道伸。乃登天朝，盛美惟新。茫茫南国，赫赫北门。股肱王室，父母生人。执宪承式，尹京作则。春官主文，宗（一作常）伯尚德。出捍牧圉，入趋宸极。望实攸并，谋猷允塞。贤宜翼圣，道厄於命。方叔元（一作员）老，冉耕所病。明明天子，礼优致政。曳履散金，颐真保性。良辰何遽，厚夜何长。进退全故邱，（一作邱）巩洛之阳。贞石是勒，德音孔彰。於戏宣公，百世不忘。
    ●卷七百八十四
    ☆穆员（二）
    ○相国崔公墓志铭
</div>
    <div class="pagination">
<a href="全唐文_page469.html">上一页</a><span>...</span><a href="全唐文_page465.html">465</a><a href="全唐文_page466.html">466</a><a href="全唐文_page467.html">467</a><a href="全唐文_page468.html">468</a><a href="全唐文_page469.html">469</a><span class="current-page">470</span><a href="全唐文_page471.html">471</a><a href="全唐文_page472.html">472</a><a href="全唐文_page473.html">473</a><a href="全唐文_page474.html">474</a><a href="全唐文_page475.html">475</a><span>...</span><a href="全唐文_page471.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
