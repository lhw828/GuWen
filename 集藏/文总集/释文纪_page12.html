<!DOCTYPE html>
<html>
 <head>
  <meta charset="utf-8"/>
  <title>
   释文纪 - 第 12 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   释文纪 - 第 12 页/共 43 页
  </h1>
  <div class="content">
   问曰暂知为假知者则非不知矣但见理尚浅未能常用耳虽不得与真知等照然宁可谓无入照之分耶若暂知未是见理岂得云理暂为用又不知以何称知答曰不知而称知者正以假知得名耳假者为名非暂知如何不恒其用岂常之谓既非常用所以交賖相倾故谏人则言政理悦已则犯所知若以諌时为照岂有悦时之犯故知言理者浮谈犯知者沈惑推此而判自圣巳下无浅深之照然中人之性有崇替之心矣
　　问曰教为用而累伏为云何伏耶若都未见理専心闇信当其専心唯信而已谓此为累伏者此是虑不能并属此则彼废耳非为理累相权能使累伏也凡厥心数孰不皆然如此之伏根本未异一倚一伏循环无已虽复弥久累何由灭答曰累伏者属此则废彼实如来告凡厥心数孰不皆然亦如来防更恨不就学人设言而以恒物为讥耳譬如药验者疾易痊理妙者吝可洗洗吝岂复循环疾痊安能起灭则事不侔居然已辨但无漏之功故资世俗之善善心虽在五品之数能出三界之外矣平叔所谓冬日之隂辅嗣亦云逺不必携聊借此语以况入无果无阻隔
　　灵运白一悟理质以经诰可谓俗文之谈然书不尽意亦前世格言幽僻无事聊与同行道人共求其衷猥辱高难词徴理析莫不精究寻览弥日欣若暂对辄复更伸前论虽不辨酬释来问且以示懐耳海峤岨迥披叙无期临白增懐眷叹良深谢灵运再拜
　　重答谢永嘉书
　　更寻前答起悟亦不知所以为异正当尔耳已送示生公此间道人故有小小不同小凉当共面尽脱有厝言更白面写未由寄之于此所散犹多
　　竺道生答王卫军书【生姓魏钜鹿人居彭城依竺法汰受业又游长安从什公还都止青园寺为时法匠终庐山】
　　究寻谢永嘉论都无间然有同似若妙善不能不以为欣檀越难防甚要切想寻必佳通耳且聊试略取论意以伸欣悦之懐以为茍若不知焉能有信然则由教而信非不知也但资彼之知理在我表资彼可以至我庸得无功于日进未是我知何由有分于入照岂不以见理于外非复全昧知不自中未为能照耶【并广明集】






　　释文纪巻十二
　　钦定四库全书
　　释文纪巻十三
　　明　梅鼎祚　辑
　　宋【二】
　　何尚之【字彦徳庐江人歴侍中领中书令】
　　答宋文帝讃扬佛教事
　　元嘉十二年五月乙酉有司奏丹阳尹萧摹之上言称佛化被于中国已歴四代塔寺形像所在千计进可以撃心退足以招劝而自顷世以来情敬浮末不以精诚为至更以奢竞为重旧宇頽圮曾莫之修而各造新构以相夸尚甲第显宅于兹殆尽材竹铜防糜损无极违中越制宜加检裁不为之防流遁未已请自今已后有欲铸铜像者悉诣台自闻兴造塔寺精舍皆先诣所在二千石通发本末依事列言本州必须报许然后就功其有輙铸铜制輙造寺舍者皆以不承用诏书律论铜宅材瓦悉没入官奏可是时有沙门慧琳假服僧次而毁其法着白黑论衡阳太守何承天与琳比狎雅相撃扬着达性论并拘滞一方诋呵释教永嘉太守顔延之太子中舍人宗炳信法者也检駮二论各万余言琳等始亦往还未抵迹乃止炳因着明佛论以广其宗帝善之谓侍中何尚之曰吾少不读经比复无暇三世因果未辨致懐而复不敢立异者正以前达及卿辈时秀率皆敬信故也范泰谢灵运每云六经典文本在济俗为治耳必求性灵真奥岂得不以佛经为指南邪顔延年之折达性宗少文之难白黑论明佛法汪汪尤为名理并足开奨人意若使率土之濵皆纯此化则吾坐致太平夫复何事近萧摹之请制未全经通即以相示委卿増损必有以式遏浮淫无伤奨者乃当着令耳尚之对曰悠悠之徒多不信法以臣庸蔽独秉愚勤惧以阙薄贻防大教今乃更荷褒拂非所敢当至如前代羣贤则不负明诏矣中朝已逺难复尽知渡江已来则王周顗宰辅之冠葢王蒙谢尚人伦之羽仪郄超王坦之王恭王谧或号絶伦或称独步韶气真情又为物表郭文谢敷戴逵等皆置心天人之际抗身烟霞之间亡髙祖兄弟以清识轨世王元琳昆季以才华冠朝其余范汪孙绰张殷觊略数十人靡非时俊又炳论所列诸沙门等帛昙邃者其下辈也所与比对则庾元规自邃巳上护兰诸公皆将亚迹黄中或不测人也近世道俗较谈便尔若当备举夷夏爰逮汉魏竒才异徳胡可胜言宁当空失性灵坐弃天属沦惑于幻妄之説自陷于无征之化哉陛下思洞机表虑象外钩深致逺无容近取于斯自臣等已降若能谨推此例则清信之士无乏于时所谓人能道岂虚言哉慧逺法师常云释氏之化无所不可适道固自教源济俗亦为要务世主若能剪其讹伪奬其騐实与皇之政并行四海幽显协力共敦黎庶何成康文景独可竒哉使周汉之初复兼此化颂作刑清倍当速耳窃谓此説有契理奥何者百家之乡十人持五戒则十人淳谨矣千室之邑百人修千善则百人和厚矣传此风训以遍防内编户千万则仁人百万矣此举戒善之全具者耳若持一戒一善悉计为数者抑将十有二三矣夫能行一善则去一恶一恶既去则息一刑一刑息于家则万刑息于国四百之狱何足难错雅颂之兴理宜倍速则陛下所谓坐致太平者也论理则其效如此征事则臣复言之前史称西域之俗皆奉佛敬法故大国之众数万小国数百而终不相兼并内属之后习俗颇犹甚淳弱罕行杀伐又五胡乱华已来生民涂炭寃横死亡者不可胜数其中幸获苏息必释敎是赖故佛图澄入业而石虎杀戮减半洮池塔放光而符楗椎锯用息防逊反噬无亲虐如豺虎末节感悟遂成善人法逮道人力兼万夫防乱河渭面缚甘死以赴师范此非有他敬信故也夫神道助教有自来矣雷霆所撃暑雨恒事及展庙遇震而书为隠慝桀纣之朝寃死者不可称纪而周宣晋景独以深刑受祟检报应之数既有不符征古今之例秖更増惑而经文载之以彰劝戒万一影像犹云深切蚩若佛教责言义则有可然可信之致考事实又无已乖已妄之咎且观世大士所降近验并即表身世众目共覩祈求之家其事相继所以为劝戒所以为深切岂当与彼同日而谈乎而愚闇之徒茍遂毁黩忽重殉轻滞小迷大恚僧尼之絶牉育嫉像塔之费朱紫此犹生民荷覆载之徳日用而不论吏司苦堙瘗之劳有时而诋慢慧琳承天葢亦然耳萧摹启之制臣亦不谓全非但伤蠧道俗最在无行僧尼而情貌难分未可轻去金铜土木虽糜费滋深必福业所寄复难得顿絶臣比思为斟酌进退难安今日亲奉徳音实用夷泰时吏部郎羊保在座进曰此谈盖天人之际岂臣所冝预窃恐秦楚论强兵之术孙吴尽吞并之计将无取于此邪帝曰此非战国之具良如卿言尚之曰夫礼隠逸则战士怠贵仁徳则兵气衰若以孙呉为志茍在吞噬亦无取尧舜之道岂唯释敎而巳帝悦曰释门有卿亦犹孔氏之有季路所谓恶言不入于耳【明集】
　　何承天【东海剡人歴衡阳内史御史中丞】
　　报应问
　　西方説报应其枝末虽明而即本常昧其言奢而寡要其譬迂而无征乖背五经故见弃于先圣诱掖近情故得信于季俗夫欲知日月之行故假察于璇玑将申幽之信冝取符于见事故鉴燧悬而水火降雨宿离而风云作斯皆逺由近验幽以显著者也夫鹅之为禽浮清池咀春草众生蠢动弗之犯也而庖人执焉尠有得免刀俎者燕翻翔求食唯飞虫是甘而人皆爱之虽巢幕而不惧非直鵞燕也羣生万有往往如之是知杀生者无恶报为福者无善应所以为训者如彼所以示世者如此余甚惑之若谓燕非虫不甘故罪所不及民食刍豢奚独婴辜若谓禽豸无知而人识经教斯则未有经敎之时畋渔网罟亦无罪也无故以科法入中国乃所以为民陷穽也彼仁人者岂其然哉故余谓佛经但是假设权教劝人为善耳无闗实效是以圣人作制惟徳翳物我将我享寔膺天祐田获三品賔庖豫焉若乃见生不忍死闻声不食肉固君子之所务也窃愿髙明更加三思
　　刘少府答何衡阳书【少府官也失名】
　　敬览髙话辞切证明所谓彼上人者难为酬对者也然如来穷理尽性因感成教故五善思启戒品为之设六蔽待祛般若为之照薫以十善浄以无漏毕竟解脱至菩提而已矣斯末之所以明而本之不昧者耶孔以致孝为务则仁被四海释以大慈为首则化周五道物之迹非乃防耶但应有麤精终然自殊耳凡览般若诸经不以无孔为疑何独诵丘之书而有见弃之言乎以龙鬼之陋尚感圣而至诱掖得信岂季俗而巳哉足下据见在之教以诘三世之辨奢迂之怪固不待言若谓因果不谬犹形之与影征要之効如合符也若日月之行幽明之信水火之降风云之作皆先因而后果不出感召之道故縁起鉴能致水縁灭燧不招火一切诸法从縁起灭耳若鵞之就毙味登俎鼎燕之获免无取防梅故鵞杀于人犹虫死于燕鵞虫见世受人燕未来报报由三业业有迟疾若人入孝出悌扬于王庭君亲无将将而必诛此见报之疾着乎视听者也若忠为令徳剖心沈渊劫掠肆杀有幸而免此后报之迟疎而不失者也善恶之业业无不报但过去未来非耳目所得故信之者寡而非之者众耳科法清浄涤尘开慧中国弗思谓为陷穽非我无谋秦弗用也劝人为善诚哉斯言然权者谓实非假设也故文王废伯邑考而立武王权也周适非王发有天命礼是疎制理固从实伯邑废立实也各从其实徳用交归自非大智孰能预之经云善权方便亦复如是耳夫民生而杀性之欲也饮血席毛在上皇之世矣圣人去杀非敎杀也俱民教未尽而化宜渐损虽将享三品尊荐厚賔然汤开其网孔钓不纲诗翼五豝礼弗身践据兹而观作者之心见矣今忍不食诚已慈之心若推不忍于视聴之表均不食于见闻之内其至矣哉其至矣哉祗借来谇伸以管窥实相无言言诚戏论既不自是想亦同非若髙明之譬请俟诸君子【并广明集】
　　达性论【説见前何尚之赞扬佛敎事今依所叙述以承天达性论及顔宗驳难相次而炳明佛论终焉】
　　夫两仪既位帝王叅之宇中莫尊焉天以隂阳分地以刚柔用人以仁义立人非天地不生天地非人不灵三材同体相须而成者也故能禀气清和神明特达情综古今制周万物妙思穷幽赜制作侔造化归仁与能是为君长抚养黎元助天宣徳日月淑清四灵来格祥风协律玉烛扬辉九谷刍豢陆产水育酸咸百品备其膳羞栋宇舟车销金合土丝纻黄供其器服文以礼度娱以八音庇物殖生罔不备设夫民用俭则易足易足则力有余力有余则志情泰乐治之心于是生焉事简则不扰不扰则神明灵神明灵则谋虑审济治之务于是成焉故天地以俭素训民乾坤以易简示人所以训示慇懃若此之笃也安得与夫飞沈蠉蠕并为众生哉若夫众生者取之有时用之有道行火俟风暴畋渔豺獭所以顺天时也大夫不麛卵庶人不数罟行苇作歌霄鱼垂化所以爱人用也庖厨不迩五豝是翼殷后改祝孔钓不纲所以明仁道也至于生必有死形毙神散犹春荣秋落四时代换奚有于更受形哉诗云恺悌君子求福不回言道之在已也三后在天言精灵之升遐也若乃内懐嗜欲外惮权教虑深方生施而望报在昔先师未之或言余固不敏罔知请事焉矣
　　顔延之释达性论书【延之见后】
　　前得所论深见虑崇致人道黜逺生类物有明防事不愆义维情辅教足使异门扫轨况在蕲同岂忘所附徒恐琴瑟専一更失阐谐故略广数条取尽后报足下云同体二仪共成三才者是必合徳之称非遭人之目然总庶类同号众生亦含识之名岂上哲之諡然则议三才者无取于氓言众生者亦何滥于圣智虽情在序别自不患乱伦若能两籍方教俱举达义节彼离文采此共实则可使倍害自和析符复合何讵怏怏执吕以毁律且大徳曰生有万之所同同于所方万岂得生之可异不异之生宜其为众但众品之中愚慧羣差人则役物以为养物则见役以养人虽始或因顺终至裁残庶端萌起情嗜不禁生害繁惨天理郁灭皇圣哀其若此而不能顿夺所滞故设物之教谨顺时之经将以开仁育识反渐息泰耳与道为心者或不剂此而止又知大制生死同之荣落类诸区有诚亦宜然然神理存没傥异于枯荄变谢就同草木便当烟烬而复云三后升遐精灵在天若精灵必在果异于草木则受形之论无乃更资来説将由三后粹善报在生天邪欲毁后生反立升遐当毁更立固知非力所除若徒有精灵尚无体状未知在天当何凭以立吾怯于庭防故务求依仿而进退思索未获所安凡气数之内无不感对施报之道必然之符言其必符何猜有望故遗恵者无要在功者有期期存未善去恵乃至人有贤否则意有公私不可见物或期报因谓树徳皆要且经世恒谈贵施者勿忆士子服义犹恵而弗有况在闻道要更不得虚心而动必懐嗜事尽惮权邪曾不能引之上济每驱之下沦虽深诮校责亦已厚言不代足下婴城素坚难为飞书而吾自居忧患情理无托近辱褒告欲其布意裁往释虑不或值顔延之白
　　答顔永嘉书【南藏作顔光禄】
　　敬览芳讯研复渊防区别三才步验精粹宣演道心褒赏施士贯综幽明推诚及物行之于已则美敷之于教则殆无所闻退寻嘉诲之来将欲令防观斗极复迷反迳思或昧然未全晓洽故复重伸本懐足下所谓共成三才者是必合徳之称上哲之人亦何为其然夫立人之道取诸仁义恻隠为仁者之表耻恶为义心之端牛山之木剪性于防斧恬漠之想汨虑于利害诚宜滋其萌蘖援其善心遂乃存而不算得无过与又云议三才者无取于氓言众生者亦何滥于圣智既已闻命犹未知二涂当以何为判将伊顔下丽宁侨札上附企望不倦以祛未了必令两籍俱举宫和符合岂不尽善又曰大徳曰生有万之所同同于所方万岂得生之可异非谓不然人生虽均被大徳不可谓之众生譬圣人虽同禀五常不可谓之众人奚取于不异之生必宜为众哉来告云人则役物以为养物则见役以养人大判如此便是顾同鄙议至于情嗜不禁害生惨物所谓甚者泰者圣人固已去之又云以道为心者或不剂此而止请问不止者将自已不杀邪令受敎咸同邪若自已不杀取足市鄽故是逺庖厨意必欲推之于编户吾见雅论之不可立矣又云若同草木便当烟尽精灵在天将何慿以立夫神魄惚恍游魂为变发扬凄怆亦于何不之仲由屈于知死赐也失于所问不更受形前论之所明言所慿之方请附夫子之对及施报之道必然之符当谓于氏髙门俟积善之庆博阳不伐膺公侯之祚何闗于后身乎又云经世恒谈施者勿忆士子服义恵而弗有诚哉斯言微恨设报以要恵説徒之所先悦报而为恵擧世之常务疑经受累劫之罪勤施获积倍之报不似吾党之为道者是以怏怏耳知欲引之上济亦甚所不惜但丈夫处实者颇陋前识之华故不为也若乃施非周急恵存功誉揆诸髙明亦有耻乎此吾率其恒心久而不化内惭璩子未暇有所诮也何承天白
　　顔延之重释何衡阳书
　　薄从嵗事躬敛山田田家节隙野老为俦言止谷稼务尽耕牧谈年计耦无闻达义重获防辨得用昭慰启告精至愈惭固结今复妄书往懐以输未述夫借意探理不若析之圣文三才之论故当本诸三画三画既陈中称君徳所以神至太上崇一元首故前谓自非体合天地无以元应斯知研其清虑未肯存同犹以兼容罔弃广载不遗笃物之志诚为优赡恐理位杂越疑阳遂众若恻隠所发穷博爱之量耻恶所加尽祐直之方则上仁上义吾无间然但情之者寡利之者众预有其分而未臻其极者不得以配拟二仪耳今方使极者为师不极者为资扶其敬让去其忮争令防斧铸刃利害寝端驱百代之民出信厚之涂则何萌不滋何善不援而诬以不算未值其意三才等列不得取偏才之器众生为号不可滥无生之人故此去氓彼甄圣智两籍俱擧防在于斯若侨札未能道一皇王岂获上附伊顔犹共赖气化宜乎下丽二涂之判易于赜指又知以人生虽均被大徳不可谓之众生譬圣人虽同禀五常不可谓之众人夫不可谓之众人以茂人者神明也今已均被同众复何讳众同故当殊其特灵不应异其得生徒忌众名未亏众实得无似蜀梁逃畏卒不能避所谓役物为养见役养人者欲言愚慧相倾惽算相制事由智出作非出天理是以始矜萌起终哀郁灭岂与足下刍豢百品共其指归凡动而益流下民之性化而裁之上圣之功谨为垣防犹患逾盗况乃罔不备设以充侈志方开所泰何议去甚故知惨物之谈不得与薄夫同忧乐杀意偏好生情博所云与道为心者博乎生情将使排虚率遂跖实莫反利泽通天而不为恵庸适恩止麛卵事法豺獭邪推此往也非唯自已不复委咎市乎庖厨且市庖之外非无御飬神农所书中散所述公理美其事仲彦精其业是亦古有其传今闻其人何必以刲刳为禀和之性爓瀹为翼善之具哉若以编户难齐忧鄙论未立是见二叔不咸虑周徳先亡傥能伸以逺图要之长世则日计可满岁功可期精灵草木果巳区别游魂之答亦精灵之説若虽有无形天下宁有无形之有顾此惟疑冝先正定仲尼不答有无未辨足下既辨其有岂得同不辨之答虽子嗜学惧未获所附或是晓晦涂隔隠着事悬遂令明月废照世智限心知谓必符之言体之极于罔讲求反意如非相尽或世人守璞受让玉市将译胥牵俗还説国情茍未照尽请复具伸近释报施首称气数者以为物无妄然各以类感感类之中人心为大心术之动厯所不能得及其积致于可胜原而当断取世见据为髙证荘周云卤莽灭裂报亦如之孙卿曰报应之势各以类至后身着戒可不敬与慈防之人深见此数故正言其本非邀其末长美遏恶反民大顺济有生之类入无死之地令庆周兆物尊冠百神安宜祚极子福限卿相而已常善以救善亦从之势犹影表不虑自来何言乎要恵悦报疑罪勤施似由近验吝情逺猜徳教故方罚矜功而滥咎防贤遗存异义公私殊意已备前白若不重云想处实陋华者复见其居厚去薄耳若施非周急恵而期誉乃如之人诚道之蠧惟子之耻丘亦耻之
　　重答顔永嘉书
　　吾少信管见老而弥笃既言之难云将湮腐方寸故愿慿流飏以托鳞融厚故意垂懐恵以重释稽证周明华辞博赡夫良玉时玷贱夫指其瑕望舒抱魄野人睨其缺岂伊好辩未获云已复进请益之问庻以研尽所滞来告云三才之论故当本诸三画三画既陈中称君徳所以神致太上崇一元首若如论防以三画为三才则初拟地爻三议天位然而遯世无闷非厚载之目君子干干非苍苍之称果两仪罔托亦何取于立人但爻在中和宜应蓄徳耳又云恻隠穷博爱之量耻恶尽祐直之方则为上仁上义便是计体仁义者为三才寻又云侨札未获上附伊顔宜其下丽则黄裳之人其犹弗及虽赜之防髙下无准故惑者未悟也夫隂阳陶气刚柔赋性圆首方足容貌匪殊恻隠耻恶悠悠皆是但防体二仪必举仁义为端取知欲限以名器慎其所假遂令恵人洁士比性于毛羣庶防之贤同气于介族立象之意岂其然哉又云已均被同众复何讳众同故当殊其特灵不应异其得生夫特灵之神既异于众得生之理何尝暂同生本于理而理异焉同众之生名将安附若执此生名必使从众则混成之物亦将在例邪又云谨为垣防犹患逾盗况乃罔不设备以充侈志方开所泰何议去甚足下始云皇圣设物之教谨顺时之经将以反渐息泰今复以方开所泰为难未详此将难鄙议为讥圣人也又云市庖之外岂无御养神农所书中散所述何必以刲刳为禀和爓瀹为翼善夫禋瘗茧栗宗社三牲膮膷豆俎以供賔客七十之老俟肉而饱岂得唯陈列草石取备上药而已吾所忧不立者非谓洪论难持退嫌此事不可顿去于世耳又云天下宁有无形之有顾此惟疑宜先正定寻来防似不嫌有鬼当谓鬼宜有质得无惑天竺之书説鬼别为生类故邪昔人以鬼神为教乃列于典经布在方策郑侨呉札亦以为然是以云和六变实降天神龙门九成人鬼咸格足下雅秉周礼近忽此义方诘无形之有为支离之辩乎又云后身着戒可不敬与慈防之人深见此数未详所谓慈防者谁氏之子若据外书报应之説皆吾所谓权教者耳凡讲求至理曾不析以圣言多采谲怪以相扶翼得无似以水济水邪又云物无妄然必以类感常善以救善亦从之势犹影表不虑自来斯言果然则类感之物轻重必侔影表之势脩短有度致饰土木不发慈愍之心顺时搜狩未根惨虐之性天宫华乐焉赏而上升地狱幽苦奚罚而沦陷唱言穷轩轾立法无衡石一至于此且阿保傅爱慎及溷腴良庖提刀情怵介族彼圣人者明并日月化闗三统若令报应必符亦何妨于教而缄扃羲唐之纪埋闭周孔之世肇结网罟兴累亿之罪仍制牲牢开长夜之罚遗彼天厨甘此刍豢曽无拯溺之仁横成纳隍之酷其为不然宜简渊虑若谓穷神之智犹有所不尽虽髙情爱竒想亦未至于侮圣也足下论仁义则云情之者少利之者多言施恵则许其遗贤忘报在情既少孰能遗贤利之者多曷云忘报若能推乐施之士以期欲仁之畴演忘报之意引向义之心则义寔在斯求仁不逺至于济有生之类入无死之地庆周兆物尊冠百神斯防诞非本论所及无乃秦师将遁行人言肆乎岂其相迫居吾语子圣人在上不与百神争长有始有卒焉得无死之地夫辩章幽明研精庶物反初结绳终繁文教性以道率故絶亲誉之名范围造化无伤博爱之量以畋以渔养兼贤鄙三品之获实充賔庖金石发华笙籥协节醉酒饱徳介兹万年处者日新之业仕者敷先王之教诚着明君泽被万物龙章表观鸣玉节趋斯亦尧孔之乐地也及其不遇考槃阿涧以善其身杀鸡为黍聊寄懐抱或负鼎割烹扬隆名于长世或屠羊鼓刀陵髙志于浮云此又君子之处心也何必陋积善之延祚希无騐于来世生背当年之真懽徒疲役而靡归系风捕影非中庸之美慕夷妖违通人之致蹲膜揖让终不并立窃愿吾子舍兼而遵一也及蜀梁二叔甘人驿胥之譬非本义所继故不复具云
　　顔延之重释何衡阳书
　　圣虑难原神应不测中散所云中人自竭莫得其端岂其浅斥所可深抽徒以魏文火布见刋异世滕脩虾须取愧当时故于度外之事怯以意裁耳足下已审其虚实方书之不朽独鉴坚精难复疑问聊写余懐依答条释事纬殃福义杂胡华虽存简章自至烦文过此已往余欲无言
　　答曰若如论防以三画为三才则初拟地爻三议天位然而遯世无闷非厚载之目君子干干非苍苍之称果两仪罔托亦何取于立人但爻在中和宜应君徳耳释曰闻之前学淳象始于三画兼卦终于六爻三画立本三才之位六爻未变羣龙所经是以重卦之后则以出处明之故遯世干干潜藏皆行圣人适时之义兼之道也若以初爻非地三位非天以为两仪罔托立人无取未知足下前论三才同体何因而生若犹受之系説不轶师训何独得之复卦丧之单象如羲文之外更有三才此自春秋新意吾无识焉且遯世干干虽非覆载之名一体之中未失卑髙之实岂得以变动之辞废立本之义又知以爻在中和宜应君徳若徒有中和之爻竟无中和之人则爻将何放若中和在徳则不得人皆中和体合之论固未可殊越
　　答曰上仁上义便是计体仁义者为三才寻又云侨札未获上附伊顔宜其下丽则黄裳之人其犹弗及虽赜之防髙下无准故惑者未悟释曰所云上仁上义谓兼总仁义之极可以对飨天地者耳非谓少有耻爱便为三才前释已具怪复是问肆彼域中唯王是体知三此两仪非圣不居易者同归可无重惑案东鲁阶差侨札理不允备何由上附至位依西方凖墨伊顔未获法身故当下丽生品来论挟姬议释故两解此意兾以取了反致辞费圣作君师贤为臣资接畅神功影响大业行藏可共黙语亦同体分至此何负黄裳议者徒见不得等位元首横生诮恨而不知引之极地更非守节之情指防如斯何谓无凖
　　答曰夫隂阳陶气刚柔赋性圆首方足容貌非殊恻隠耻恶悠悠皆是但防体二仪必举仁义为端耳释曰若谓圆首方足必同耻恶恻隐之实容貌非殊皆可参体二仪蹻跖之徒亦当在三才之数邪若诚不得则不可见横目之同便与大人同列悠悠之伦品量难齐既云仁者安仁智者利仁又云力行近仁畏罪强仁若一之正位将真伪相冐荘周云天下之善人寡不善人多其分若此何谓皆是
　　答曰知欲限以名器慎其所假遂令惠人洁士此性于毛羣庶防之贤同气于介族立象之意岂其然乎释曰名器有限良由资体不备虽欲假之疑阳谓何含灵为人毛羣所不能同禀气成生洁士有不得异象放其灵非象其生一之而已无乃诬漫
　　答曰已均被同众云云特灵之神既异于众得生之理何尝蹔同生本于理而理异焉同众之生名将安附若执此生名必使从众则混成之物亦将在例邪释曰吾前谓同于所方岂得生之可异足下答云非谓不然又曰奚取不异之生必宜为众是则去吾为众而取吾不异岂有不异而非众哉所以复云故当殊其特灵不应异其得生耳今答又谓得生之理何尝蹔同生本于理而理异焉请问得生之理故是隂阳邪吾不见其异而足下谓未尝蹔同若有异理非复煦蒸邪则隂阳之表更有受生涂趣三世讵宜坚立使混成之生与物同气岂混成之谓若徒假生名莫见生实则非向言之匹言生非生即是有物不物李叟此説或更有其义以无诘有颇为未类
　　答曰谨为垣坊云云始云皇圣设物之教谨顺时之经将以反渐息泰今复以方开所泰为难未详此将难鄙议为讥圣人也释曰前观本论自九谷以下至孔钓不纲始知髙议谓凡有宰作皆出圣人躬为尸匠以率先下民也孤鄙拙意自谓毎所施为动必有因圣人从为之节使不迁越此二懐之大断彼我所不同吾将节其奢流故有息泰之説足下方明备设未知于何去甚而中答又云所谓甚者圣人故已去之不了此意故近复以所泰为问答云未详谁难或自忘前报
　　答曰市庖之外云云夫禋瘗茧栗宗社三牲膮膷豆俎以供賔客七十之老俟肉而饱岂得唯陈草石取备上药而已而忧不立者非谓洪论难持退嫌此事不可顿去于世耳释曰神农定生周人备教既唱粒食又言上药既用牺牢又称苹蘩祭膳之道故无定方前举市庖之外复有御养者捐夺刳瀹之滞以明延性不一非谓经世之事皆当取备草石然刍豢之功希至百龄芝术之懿亟闻千嵗由是言之七十之老何必谢恩于肉食但自封一域者舍此无术耳想不可顿去于世犹是前释所云不能顿夺所滞也始获符同敢不归美既知不可顿去或不谓道尽于此
　　答曰天下宁有无形之有云云寻来旨似不嫌有鬼当谓鬼宜有质得无惑天竺之书説鬼别为生类邪昔人以鬼神为教乃列于典经布在方策郑侨吴札亦以为然是以云和六变实降天神龙门九成人鬼咸格足下雅秉周礼近忽此义方诘无形之有为支离之辩乎释曰非唯不嫌有鬼乃谓有必有形足下不无是同处有复异是以比及质诘欲以求尽请舍天竺之説谨依中土之经又置别为生类共议登遐精灵体状有无固然宜报定典策之中鬼神累万所不了者非其名号比获三论每来益众万鬼毕至竟未片答虽启告周博非解企渇无形之有既不匠立徒谓支离以为通説若以覈正为支离者将以浮漫为直逹乎
　　答曰后身着戒云云未详所谓慈防者谁氏之子若据外书报应之説皆吾所谓权教者耳凡讲求至理曽不析之圣言多采谲怪以相扶翼得无似以水济水乎释曰慈防之主计亦久闻其人责以谁子将以文殊释氏知为报应之説皆是权报权道隠深非圣不尽虽子通识虑亦未见其极吾疲于推求而足下逸于独了良有恶然若权教所言皆为欺妄则自然之中无复报应吾懦于击决足下烈于専防亦又惧焉神髙聴卑庸可诬哉想云圣言者必姬孔之诰今之所谈皆其信顺之事而谓曽不析之复是未经详思来论立姬废释故吾引释符姬答不越问未觉多采由金日防不生华壤何限九服之外不有穷理之人内外为判诚亦难乎若自信其度独思耳目习识之表皆为谲怪则吾亦已矣答曰又云物无妄然必以类感云云斯言果然则类感之物轻重必侔影表之势脩短有度致饰土木不发慈愍之心顺时搜狩未根惨虐之性天宫华乐焉赏而上升地狱幽苦奚罚而沦陷唱言穷轩轾立法无衡石一至于此释曰影表之説以征感报来意疑不必侔嫌其无度即复除福应也福应非他气数所生若灭福应即无气数矣足下功存步验而还伐所知想信道为心者必不至此若谓不慈于土木之饰有甚于顺时之杀者无乃大负夫人之心黄屋玉玺非必尧舜之情崇居丽养岂是释迦之意责天宫之赏求地狱之罚颇类昔人亚夫之诘英布之问有味乎其言此葢众息心之所详吾可得而略之
　　答曰且阿保傅爱慎及溷腴良庖提刀情怵介族彼圣人者眀并日月化闗三统若令报应必符亦何妨于教而缄扃羲唐之纪埋闭周孔之世肇结网罟兴累亿之罪仍制牲牢开长夜之罚遗彼天厨甘此刍豢曽无拯溺之仁横成纳隍之酷其为不然宜简渊虑若谓穷神之智犹有不尽虽髙情爱竒想亦未至于侮圣释曰知谓报应之义缄羲周之世以此推求为不符之证羲唐邈矣人莫之详尚书所载不过数篇方言徳刑之美遑记祸福之源今帝典王策犹不书性命之事而微阙文以为古必无之斯亦师心之过也且信顺殃庆咸列姬孔之籍谓之埋闭如小迳并但言有逺近教有浅深故使智者与此而夺彼邪夫生必有欲欲必有求欲歉则争求给则恬争则相害恬则相安网罟之设将蠲害以取安乎且畋渔牲牢其事不异足下前答已知牲牢不可顿去于今世复谓畋渔不可独弃于古未为通类矣好生恶死毎下愈笃故宥其死者顺其情夺其生者逆其性至人尚矣何为犯顺而居逆哉是知不能顿夺所滞故因为之制耳圣灵虽茂无以叡蒙惽之心弱丧之民何可胜论罪罚之来将物自取之事逺难致不由天厨见遗物近易躭故常刍豢是甘拯溺出隍众哲所共但化物不同非道之异不尽之让亦如过当子长爱竒本不类此
　　答曰足下论仁义则云情之者少利之者多言施恵则许其遗贤忘报在情既少孰能遗贤利之者多曷云忘报若能推乐施之士以期欲仁之畴演忘报之意引向义之心则义寔在斯求仁不逺释曰情仁义者穷利仁义者众闻之荘书非直孤説未获详校遽见弹责夫在情既少利之者多不能遗贤曷云忘报实吾前后勤勤以为不得配拟二仪者耳复非笃论所应据正若乐施忘报即为体仁忘报而施便为合义可去欲字并除向名在斯不逺谁不是慕
　　答曰济有生之类云云斯防宏诞非本论所及无乃秦师将遁行人言肆乎释曰足下论挟姬释吾亦答兼戒周足下以此抑彼谓福及髙门吾伸彼释此云庆周兆之物足下据此所见谓祚止公侯吾信彼所闻云尊冠百神本议是争曷云不及夫论难之本以易夺为体失之已外辄云宏诞求理之涂防乎塞矣师遁言肆或不在此
　　答曰岂其相迫居吾语子圣人在上不与百神争长有始有卒焉得无死之地云云释曰岂其相廹一何务徳居吾语子又何壮辞凡为物之长岂争之所得非唯不争必将下之不可见尊冠百神便谓与百神争长无乃取之滕薛弃之体仁知谓物有始卒无不死之地求之域内实如来趣前释所谓胜类诸区有诚亦宜然者也至如山经所图仙传所记事闗世载已不可原况复道絶恒情理隔常照必以于我不然皆当絶弃此又所不得安
　　答曰夫辨章幽明研精庶物云云释曰逮省此章盛陈列代文博体周颇善师法歌诵圣世足为繁声讨求道义未是要説耳昔在防壮防涉羣纪皇王之轨贤智之迹侧闻其略敢辱其详惠示之笃实勤执事
　　答曰何必陋积庆之延祚希无验于来生蹲膜揖让终不并足窃愿吾子舍兼而遵一云云释曰不陋积庆已伸信顺之条贯希来生之验亦具感报之説藻衮大裘用同一体蹲膜揖让何为不俱行一世理有可兼无谓宜舍答曰蜀梁二叔甘人驿胥之譬非本论所经故不复具云释曰近此数条聊发戏端亦犹越人问布见采于前谈肆业及之无相多怪然二叔为问欲以却编户之疑没而不答诚有望焉足下连国云从宏论风行吾幽生孤説每获窃议此之不侔事有固然实由通才所共者理歘忘其烦贪复息心
　　与宗居士论释慧琳白黑论书【即均善论】
　　近得贤从中郎书説足下勤西方法事贤者志其大岂以万劫为奢但恨短生无以测防灵耳冶城慧琳道人作白黑论乃为众僧所排摈赖防值明主善救得免波罗夷耳既作比丘乃不应明此白徒亦何为不言足下试寻二家谁为长者吾甚昧然望有以佳悟何承天白
　　宗炳答何衡阳书【炳见后】
　　所送琳道人白黑论辞清致美但吾闇于照理犹未逹其意既云幽之理不尽于人事周孔疑而不辨释氏辨而不实然则人事之表幽闇之理为取廓然唯空为犹有神明邪若廓然唯空众圣荘老何故皆云有神若有神明复何以防其不实如佛言今相与共在常人之域料度近事犹多差错以陷患祸及愽奕麤艺注意研之或谓生更死谓死实生近事之中都未见有常得而无丧者何以决防天地之外亿劫之表防防之中必谓所辨不实邪若推据事不容得实则疑之可也今人形至麤人神实妙以形从神岂得齐终心之所感崩城陨霜白虹贯日太白入昴气禁之医心作水火冷暖辄应况今以至明之智至精之志専诚妙彻感以受身更生于七寳之土何为不可实哉又云析毫空树无伤垂防之茂离材虚室无损轮奂之美贝锦以繁采发华和以防梅致防以塞本无之敎又不然矣佛经所谓本无者非谓众縁和合者皆空也垂防轮奂处物自可有耳故谓之有谛性本无矣故谓之无谛吾虽不悉佛理谓此唱居然甚安自古千变万化之有俄然皆已空矣当其盛有之时岂不常有必空之实故俄而得以空邪亦如恵子所谓物方生方死日方中方睨死睨之实恒预明于未生未中之前矣愚者不覩其理唯见其有故齐侯摄爽鸠之余墟而泣恋其乐贤者心与理一故顔子庶乎屡空有若无实若虚也自顔以下则各随深浅而味其虚矣若又逾下纵不能自清于至言以倾爱竞之惑亦何常无髣髴于一毫岂当反以一火増寒而更令恋嗜好之欲乎乃云明无常増偈廕之情陈苦偏笃竞辰之虑其言过矣又以舟壑唐肆之论已盈耳于中国非理之奥故不举为敎本谓剖析此理更由指掌之民夫舟壑潜谢佛经所谓见在不住矣诚能明之则物我常虚岂非理之与邪盖悟之者寡故不以为教本耳支公所谓未与佛同也何为以素闻于中国而蔑其至言哉又以效神光无径寸之明验灵变无纎芥之实徒称无量之夀孰见期颐之叟诸若此类皆谓于事不符夫神光灵变及无量之夀皆由诚信幽竒故将生乎佛土亲映光明其夀无量耳今没于邪见慢诞灵化理固天隔当何由覩其事之符乎夫心不贪欲为十善之本故能俯絶地狱仰生天堂即亦服义蹈道从理端心者矣今内懐防仰故礼拜悔罪达夫无常故情无所吝委妻子而为施岂有邀于百倍复何得乃云不由防肃之意不乗无吝之情乎泥洹以无乐为乐法身以无身为身若本不希拟亦可为増躭逸之虑肇好竒之心若诚餐仰则躭逸稍除而获利于无利矣又何闗利竞之俗乎又云道在无欲而以有欲要之俯仰之间非利不动何诬佛之深哉夫佛家大趣自以八苦皆由欲来明言十二因縁使髙妙之流朗神明于无生耳欲此道者可谓有欲于无欲矣至于启导麤近天堂地狱皆有影响之实亦由于公以仁活招封严氏以好杀致诛畏诛而欲封者必舍杀而修仁矣厉妙行以希天堂谨五戒以逺地狱虽有欲于可欲实践日损之清涂此亦西行而求郢何患其不至哉又嫌丹青媚采之目土木夸好壮之心成私树之权结师党之势要厉精之誉肆陵竞之志固黒蝗之丑或可谓作法于凉其犹贪耳何得乃慢佛云作法于贪邪王莽窃六经以簒帝位秦王因朝觐而构阿房宁可复罪先王之礼教哉又云宜废显晦之迹存其所要之防示来生者蔽亏于道释不得已请问其旨为欲何要必欲使修利迁善以遂其性矣夫圣无常心就万物以为心耳若身死神灭是物之真性但当即其必灭之性与周孔并力致敎使物无禀则迁善之实岂不纯乎何诳以不灭欺以佛理使烧祝发肤絶其牉合所遏苗裔数不可量为害若是以伤尽性之美释氏何为其不得已乎若不信之流亦不肯修利而迁善矣夫信者则必耆域犍陀勒夷陀密竺法乗帛法祖竺法防于法兰竺法行于道邃阙公则佛图澄尸梨蜜郭文举释道安支道林逺和尚之伦矣神理风操似殊不在琳比丘之后宁当妄有毁人理落簮于不实人之化哉皆灵竒之实引绵邈之心以成神通清真之业耳足下籍其不信逺送此论且世之疑者咸亦妙之故自力白答以尘露众情夫世之然否佛法都是人兴丧所大何得相兴共处以可否之间吾故罄其愚思制明佛论以自献所懐始成已令人书写不及此信晚更遣信可闻当付往也宗炳白
　　又答宗居士书【首句何承天下当有白字】
　　何承天前送均善论并谘求雅旨来答周至及以为兹理兴丧宜明不可但处以可否之间吾虽不能一切依附亦不甚执偏见但求夜光于臣海正自未得耳以为佛经者善九流之别家杂以道墨慈悲爱施与中国不异大人君子仁为已任心无忆念且以形像彩饰将谐常人耳目其为糜损尚防其所益或着是以兼而存之至于好事者遂以为超孔越老唯此为贵斯未能求立言之本而惑于末説者也知其言者当俟忘言之人若唯取信天堂地狱之应因缘不灭之验抑情菲食尽勤礼拜庶防廕罗帐之盖升弥镫之座淳于生所以大谑也论云众圣老荘皆云有神明复何以防其不如佛言答曰明有礼乐幽有鬼神圣王所以为敎初不昧其有也若果有来生报应周孔宁当缄黙而无片言邪若夫婴儿之临坑凡人为之骇怚圣者岂独不仁哉又云人形至麤人神实妙以形从神岂得齐终答曰形神相资古人譬以薪火薪弊火防薪尽火灭虽有其妙岂能独传又云心之所感崩城陨霜白虹贯日太白入昴气禁之医冷暖辄应专诚妙感以受身更生七寳之土何为不可哉答曰崩城陨霜贯日入昴不明来生之譬非今论所宜引也又见水火之禁兾其能生七寳之乡犹观大冶销金兾其能自陶铸终不能亦可知也又曰有谛无谛此唱居然甚安自古千变万化之有俄然皆已空矣当其盛有之时岂不常有必空之实愚者不知其理唯见其有答曰如论云当其盛有之时已有必空之实然则即物常空空物为一矣今空有未殊而贤愚异称何哉昔之所谓道者于形为无形于事为无事恬漠冲粹养智怡神岂独爱欲未除宿缘是畏唯见其有岂复是过以此嗤齐侯犹五十步笑百歩耳又云舟壑潜谢佛经所谓见在不住诚能明之则物我常虚答曰潜谢不住岂非自生入死自有入无之谓乎故其言曰有骇形而无损心有旦宅而无愤死贾生亦云化为异物又何足患此达乎死生之变者也而区区去就在生虑死心系无量志生天堂吾党之常虚异于是焉又云神光灵变及无量之夀皆由诚信幽竒故映其明今没于邪见理固天隔答曰今亦不从慢化者求其光明但求之于诚信者耳寻释家之敎以善权救物若果应验若斯何为不见其灵变以晓邪见之徒岂独不爱数十百万之説而吝俄顷神光徒为化声之辩竟无明于真智终年疲疫而不知所归岂不哀哉又云内懐防仰故礼拜悔罪达夫无常故情无所吝委妻子而为施岂有邀于百倍答曰繁巧以兴事未若除贪欲而息竞遵戒以洗悔未若剪荣兾以全朴况乃诱所尚以祈利忘天属以要誉谓之无邀吾不信也又云泥洹以无乐为乐法身以无身为身若诚能餐仰则躭逸稍除获利于无利矣答曰泥洹以离苦为乐法身以接苦为身所以使餐仰之徒不能自絶耳果归于无利勤者何获而云获于无利邪此乃形神俱尽之证恐非雅论所应明言也又云欲此道者可谓有欲于无欲矣至若启导麤近者有影响之实亦由于公以仁活致封严氏以好杀致诛厉妙行以希天堂谨五戒以逺地狱虽有欲于可欲实践日损之涂此亦西行而求郢何患其不至答曰谓麤近为启导比报应于影响不亦善乎但影响所因必称形声寻常之形安得八万由旬之影乎所滞若有欲于无欲犹是常滞于所欲夫耳目殊司工艺异业末技所存虑信不并是以金石克谐泰山不能呈其髙鸿鹄方集防秋不能传其防而欲以有欲成无欲希望就日损虽云西行去郢滋逺如之何又云若身死神灭是物之真性但当与周孔并力致教何为诳以不灭欺以佛理使烧祝髪肤絶其牉合以伤尽性之美答曰华戎自有不同何者中国之人禀气清和合仁抱义故周孔明性习之敎外国之徒受性刚强贪欲忿戾故释氏严五戒之科来论所谓圣无常心就物之性者也惩暴之戒莫苦乎地狱诱善之劝莫美乎天堂将尽残害之根非中庸之谓周孔则不然顺其天性去其甚泰婬盗着于五刑酒辜明于周诰春田不围泽见生不忍死五豝三驱钓而不纲是以仁爱普洽泽及防鱼嘉礼有常俎老者得食肉春耕秋収蚕织以时三灵格思百神咸秩方彼之所为者岂不哉又甄供灌之赏严疑法之罚述蒱宰之问为劝化之本演焄蒿之答明来生之验袨服盱衡而矜斯説者其处心亦悍矣论又称耆陀尸梨之属神理风操不在琳比丘后足下既明常人不能料度近事今何以了其胜否于百年之前数千里之外邪若琳比丘者僧貌而天虚似夫深识真伪殊不肯忌经防师崇饰巧説吾以是敬之孙兴公论云竺法防之渊逺于法兰之纯博足下欲比中土何士也及楚英之修仁寺笮融之赒行馑宁复有清真风操乎昔在东邑有道含沙门自呉中来深见劝譬甚有恳诚因留三宿相为説练形澄神之縁罪福起灭之验皆有条贯吾拱听谠言申旦忘寝退以为士所以立身扬名著信行道者实赖周孔之敎子路称闻之而未之能行唯恐有闻吾所行者多矣何遽舍此而务彼又寻称情立文之制知来生之为奢究终身不已之哀悟受形之难再称圣人我师周公岂欺我哉縁足下情笃故具陈始末想耆旧大智悔人不倦于此未黙耳前已遣取明佛论迟寻至兾或朗然于心何承天白
　　宗炳重答何衡阳书
　　敬览来论抑裁佛化毕志儒业意义检着才笔辨覈善可以警防世情实中区之美谈也观足下意非谓制佛法者非圣也但其法权而无实耳未审竟何以了其无实今相与防见事大计失得畧半也灵化超于极之表其故糺结于幽防之中曽无神人指掌相语徒信史之阙文于焚烧之后便欲以废顿神化相助寒心也夫圣人穷理尽性以至于命物有不得其所若已纳之于隍今诳以不灭欺以成佛使髠首赭衣焚身然指不复用天分以养父母夫妇父子之道从佛法巳来沙河以西三十六国未暨中华絶此绪者亿兆人矣东夷西羌或可圣贤及由金日防得来之类将生而不得生者多矣若使佛法无实纳隍之酷岂可胜言及经之权为合何道而云欲以矫诳过正以治外国刚强忿戾之民乎夫忿戾之类约法三章交赏见罚尚不信惧宁当复以即色本无泥洹法身十二因縁防尘劫数之言以治之乎禀此训者皆足下所谓禀气清和懐仁抱义之徒也资清和以疎防言厉义性以习妙行故遂能澄照观法法照俱空而至于道皆佛经所载而足下所信矣至若近世通神令徳若孙兴公所讃八贤支道林所颂五哲皆时所共髙故二子得以缀笔复何得谓其妄语乎孙称竺法防之渊达于法兰之淳愽吾不闗雅俗不知当比何士然法兰弟子道邃未逮其师孙论之时以对胜流云谓庾文秉也是防兰二公当又出之吾都不识琳比丘又不悉世论若足下谓与文秉等者自可不后道邃犹当后防兰也前评未为失言诚能僧貌天虚深识真伪何必非天帝释化作故激厉以成佛邪白黒论未可以为诚实也来告所疑若实有来生报应周孔何故黙无片言此固偏见之恒疑也真宜所共明夫圣神发感而后应非先物而唱者也当商周之季民坠涂炭杀逆横流举世情而感圣者乱也故六经之应治而已矣是以无佛言焉刘向称禹贡九州盖述山海所记申毒之民偎人而爱人郭璞谓之天竺浮屠所兴虽此之所夷然万土星陈于太虚竟知孰为华哉推其偎爱之感故浮屠之化应焉彼之麤者杂有乱虐君臣治此之精者随时抱道情佛事亦存虽可有禀法性于伊洛飡真际于洙泗茍史佚以非治道而不书卜商以皆儒术而弗编纵复或存于复壁之外典复为秦王所烧周孔之无言未必审也夫虚之道灵仙之事世典未尝无之而夫子道言逺见荘周之篇瑶池之宴乃从汲冢中出然则治之五经未可以塞天表之竒化也难又曰若即物常空空物为一空有未殊何得贤愚异称夫佛经所称即色为空无复异者非谓无有有而空耳有也则贤愚异称空也则万异俱空夫色不自色虽色而空縁合而有本自无有皆如幻之所作梦之所见虽有非有将来未至过去已灭见在不住又无定有凡此数义皆圣致极之理以言斥之诚难朗然由此观物我亦实觉其昭然所以旷焉増洗汰之清也足下当何能安之又云形神相资古人譬之薪火薪火防薪尽火灭虽有其妙岂能独存夫火者薪之所生神非形之所作意有精麤感而得形随之精神极则超形独存无形而神存法身常住之谓也是以始自凡夫终则如来虽一生尚麤茍有识向万劫不没必习以清升螟蛉有子蜾羸负之况在神明理廕宝积之盖升镫王之座何为无期又疑释家以尽权救物岂独不爱数十百万之説而悋俄顷神光不以晓邪见之徒夫虽云善权感应显昧各依罪福昔佛为众説又放光明皆素积妙诚故得神游若时言成已着之筌故慢者可覩光明发由观照邪见无缘瞻洒今覩经而不悛其慢先洒夫复何益若诚信之贤独朗神照足下复何由知之而言者防复谓是妄説耳恒星不见夜明也考其年月即佛生放光之夜也管防安风夜泛海同侣皆没安于闇中见光投光赴岛阖门独济夫佛无适莫唯善是应而致应若王祥郭巨之类不可称説即亦见光之符也岂足下未见便无佛哉又陈周孔之盛唯方佛为然此国治世君王之盛耳但精神无灭防运而已一生瞬息之中八苦备有□尅儒业以整俄顷而未防已灭三监之难父子相疑兄弟相戮七十二子虽复升堂入室年五十者曽无数人顔夭冉疾由醢予族赐灭其须匡陈之苦岂可胜言忍饥道诸国乱流竟何所救以佛法观之唯见其哀岂非世物宿縁所萃邪若所被之实理于斯犹未为深若使外率礼乐内脩无生澄神于泥洹之境以亿劫为当年岂不诚哉事不传后理未可知幸勿据麤迹而云周孔则不然也人皆谓佛妄语山海经説死而更生者甚众昆仑之山广都之野轩辕之丘不死之国气不寒暑凤卵是食甘露是饮廕玗琪之树防朱泉人皆数千嵗不死及化为黄能入于羽渊申生伯有之类丘明所説亦不少矣皆可推此之麤以信彼之精者也承音有道闻佛法而敛衽者必不啻作蒲城之死士可知矣当由所闻者未髙故邪足下所闻者髙于今犹可豹变也入是精神物但使归信灵极麤禀敎诫纵复防薄亦足为感感则弥升岂非脱或不灭之良计邪昔不灭之实事如佛言而神背心毁自逆幽司安知今生之苦毒者非往生之故尔邪轻以独见慠尊神之训恐或自贻伊阻也佛经説释迦文昔为小乗比丘而毁大乗犹为此备苦地狱经厯劫数况都不信者邪复何以断此经必虚乎足下所诘前书中语为因琳道人章句耳其意既已粗达不能复一一辩答所制明佛论已事事有通今付往足下力为善寻具告中否老将死以此续其书耳此书至便倚索答殊不密悉宗炳白
　　重答宗居士书
　　重告并省太论置阵如项籍既足下以贱汉祖况弱士乎证譬坚明文词渊富诚欲广其利泽施及凡民深知君子之用心也足下方欲影响以神其敎故宜缄黙成人之美但当谓外国之事或非中华所务是以有前言耳果今中外宜同余则陋矣敢谢不敏虽然犹有所懐夫明天地之性者不致惑于迂怪识盛衰之迳者不役心于理表傥令雅论不因善权笃诲皆由情发岂非通人之蔽哉未縁言对聊以代面何承天白【并明集】
　　释慧琳均善论【慧琳秦郡秦县人姓刘氏少出家住冶城寺有才章兼外内之学尝着均善论一名白黒论旧僧谓其贬黜释氏欲加摈斥太祖见论赏之元嘉中遂防权要宗炳与何承天书駮难】
　　有白学先生以为中国圣人经纶百世其徳矣智周万变天人之理尽矣道无隠防教罔遗筌聪叡迪哲何负于殊论哉有黒学道士陋之谓不照幽防之途弗及来生之化虽尚虚心未能虚事不逮西域之深也于是白学访其所以不逮云尒白曰释氏所论之空与老氏所言之空无同异乎黑曰异释氏即物为空空物为一老氏有无两行空有为异安得同乎白曰释氏空物物信空邪黑曰然空乂空不翅于空矣白曰三仪灵长于宇宙万品盈生于天地孰是空哉黑曰空其自性之有不害因假之体也今构羣材以成大厦罔专寝之实积一豪以致合抱无檀木之体有生莫俄顷之留太山蔑累息之固兴灭无常因縁无主所空在于性理所难据于事用吾以为误矣白曰所言实相空者其如是乎黑曰然白曰浮变之理交于目前视听者之所同了邪解之以登道场重之以轻异学诚未见其渊深黑曰斯理若近求之实逺夫情之所重者虚事之可重者实今虚其真实离其浮伪爱欲之惑不得不去爱去而道场不登者吾不知所以相晓也白曰今析豪空树无伤垂防之茂离材虚室不损轮奂之美明无常増其愒防之情陈苦偏笃其竞辰之虑贝锦以繁采发辉和以盐梅致旨齐侯追爽鸠之乐燕王无延年之术恐和合之辩危脆之敎正足恋其嗜好之欲无以倾其爱竞之惑也黑曰斯固理絶于诸华坟素莫之及也白曰山髙累卑之辞川树积小之咏舟壑火传之谈坚白唐肆之论盖盈于中国矣非理之奥故不举以为教本耳子固以遗情遗累虚心为道而据事剖析者更由指掌之间乎黑曰周孔为教正及一世不见来生无穷之縁积善不过子孙之庆累恶不过余殃之罚报効止于荣禄诛责极于穷贱视聴之外溟然不知良可悲矣释家开无穷之业拔重闗之险陶方寸之虑宇宙不足盈其明设一慈之救羣生不足胜其化叙地狱则民惧其罪敷天堂则物欢其福指泥洹以长归乗法身以遐览神变无不周灵泽靡不覃先觉翻翔于上世后悟腾翥而不绍坎井之局何以识大方之家乎白曰固能大其言矣今効神光无径寸之明验灵变罔纎介之异勤诚者不覩善救之貌笃学者弗克陵虚之实徒称无量之夀孰见期颐之叟咨嗟金刚之固安觌不朽之质茍于事不符宜寻立言之指遗其所寄之説也且要天堂以就善曷若服义而蹈道惧地狱以敕身孰与从理以端心礼拜以求免罪不由祗肃之意施一以激百倍弗乘无恡之情美泥洹之乐生躭逸之虑賛法身之妙肇好竒之心近欲未弭逺利又兴虽言菩萨无欲羣生固以有欲矣甫救交敝之氓永开利竞之俗澄神反道其可得乎黑曰不然若不示以来生之欲何以权其当生之滞物情不能顿至故积渐以诱之夺此俄顷要彼无穷若弗勤春稼秋穑何期端坐井底而息意庶虑者长沦于九泉之下矣白曰异哉何所务之乖也道在无欲而以有欲要之北行求郢西征索越方长迷于幽都永谬滞于昧谷辽辽闽楚其可见乎所谓积渐者日损之谓也当先遗其所轻然后忘其所重使利欲日去淳白自生耳岂得以少要多以麤易妙俯仰之间非利不动利之所荡其有极哉乃丹青媚采之目土木夸好壮之心兴靡废之道单九服之财树无用之事割羣生之急致营造之计成私树之权务劝化之业结师党之势苦莭以要厉精之誉防法以展陵竞之情悲矣失道其安寄乎是以周孔敦俗弗闗视聴之外老荘陶风谨守性分而已黑曰三游本于仁义盗跖资于五善圣迹之敝岂有内外且黄老之家符章之伪水祝之诬不可胜论子安于彼骇于此玩于浊水违于清渊耳白曰有迹不能不敝有术不能无伪此乃圣人所以桎梏也今所惜在作法于贪遂以成俗不正其敝反以为髙耳至若淫妄之徒世自近鄙源流蔑然固不足论黑曰释氏之教专救夷俗便无取于诸华邪白曰曷为其然为则开端宜懐属绪爱物去杀尚施周人息心遗荣华之愿大士布兼济之念仁义一者何以尚之惜乎幽防不亮末流为累耳黒曰子之论善殆同矣便是尽于生乎白曰幽防之理固不极于人事矣周孔疑而不辨释迦辨而不实将宜废其显晦之迹存其所要之防请尝言之夫道之以仁义者服理以从化帅之以劝戒者循利而迁善故甘辞兴于有欲而灭于悟理淡説行于大解而息于贪伪是以示来生者蔽亏于道释不得巳杜幽闇者符于姬孔闭其兑由斯论之言之者未必逺知之者未必得不知者未必失但知六度与五戒并行信顺与慈悲齐立耳殊涂而同归者不得守其发轮之辙也【宋书】












　　释文纪巻十三
　　钦定四库全书
　　释文纪巻十四
　　明　梅鼎祚　辑
　　宋【三】
　　宗炳【字少文南阳涅阳人隠入庐山就释慧逺考寻文义累征为太子中舍人庶子不应】明佛论【一名神不灭论】
　　夫道之至妙固风化宜尊而世多诞佛咸以我躬不阅遑恤于后万里之事百年以外皆不以为然况须弥之大佛国之伟精神不灭人可成佛心作万有诸法皆空宿縁绵邈亿劫乃报乎此皆英竒超洞理信事实黄华之聴岂纳云门之调哉世人又贵周孔书典自尧至汉九州华夏曾所弗暨殊域何感汉明何徳而独昭灵彩凡若此情又皆牵附先习不能旷以览故至理匪遐而疑以自没悲夫中国君子明于礼义而闇于知人心寜知佛心乎今世业近事谋之不臧犹兴丧及之况精神我也得焉则清升无穷失矣则永坠无极可不临深而求履薄而虑乎夫一局之奕形算之浅而奕秋之心何尝有得而乃欲率井蛙之见妄抑大猷至独陷神于天穽之下不以甚乎今以茫昧之识烛幽之故既不能自览鉴于所失何能独明于所得唯当明精闇向推夫善道居然宜修以佛经为指南耳彼佛经也包五典之徳深加逺大之实含老荘之虚而重増皆空之尽髙言实理肃焉感神其映如日其清如风非圣谁説乎谨推世之所见而防佛之理为明论曰今自无踵至顶以去陵虚心往而勿巳则四方上下皆无穷也生不独造必传所资仰追所传则无始也奕世相生而不巳则亦无竟也是身也既日用无垠之实亲由无始而来又将传于无竟而去矣然则无量无边之旷无始无终之久人固相与陵之以自敷者也是以居赤县于八极曽不疑焉今布三千日月罗万二千天下恒沙阅国界飞尘纪积劫普化之所容俱眇末其未央何独安我而疑彼哉夫秋毫处沧海其悬犹有极也今缀彝伦于太虚为藐胡可言哉故世之所大道之所小人之所遐天之所迩所谓轩辕之前遐哉邈矣者体天道以髙览盖昨日之事耳书称知逺不出唐虞春秋属辞尽于王业礼乐之良敬诗易之温洁今于无穷之中焕三千日月以列照丽万二千天下以贞观乃知周孔所述盖于蛮触之域应求治之麤感且寜乏于一生之内耳逸乎生表者存而未论也若不然也何其笃于为始形而畧于为神哉登防山而小鲁登太山而小天下是其际矣且又坟典已逸俗儒所编专在治迹言有出于世表或散没于史策或絶灭于坑焚若老子荘周之道松乔列真之术信可以洗心养身而亦皆无取于六经而学者唯守救麤之阙文以书礼为限防闻穷神积劫之逺化炫目前而永忽不亦悲夫呜呼有似行乎层云之下而不信日月者也今称一隂一阳之谓道隂阳不测之谓神者葢谓至无为道隂阳两浑故曰一隂一阳也自道而降便入精神常有于隂阳之表非二仪所究故曰隂阳不测耳君平之説一生二谓神明是也若此二句皆以明无则以何明精神乎然羣生之神其极虽齐而随縁迁流成麤妙之识而与本不灭矣今虽舜生于瞽舜之神也必非瞽之所生则商均之神又非舜之所育生育之前素有麤妙矣既本立于未生之先则知不灭于既死之后矣又不灭则不同愚圣则异知愚圣生死不革不灭之分矣故云精神受形周遍五道成壊天地不可称数也夫以累瞳之质诞于顽瞽嚚均之身受体黄中愚圣天絶何数以合乎岂非重华之灵始麤于在昔结因往劫之先縁防万化之后哉今则独絶其神昔有接麤之累则练之所尽矣神之不灭及縁防之理积习而圣三者鉴于此矣若使形生则神生形死则神死则宜形残神毁形病神困据臭腐则其身或属纩临尽而神意平全者及自牖执手病之极矣而无变徳行之主斯殆不灭之验也若必神生于形本非縁合今请逺取诸物然后近求诸身夫五岳四渎谓无灵也则未可断矣若许其神则岳唯积土之多渎唯积水而已矣得一之灵何生水土之麤哉而感托岩流肃成一体设使山崩川竭必不与水土俱亡矣神非形作合而不灭人亦然矣神也者妙万物而为言矣若资形以造随形以灭则以形为本何妙以言乎夫精神四逹并流无极上际于天下盘于地圣之穷机贤之研防逮于宰赐荘嵇吴札子房之伦精用所乏皆不疾不行坐彻宇宙而形之臭腐甘嗜所资皆与下愚同矣寜当复禀之以生随之以灭邪又宜思矣周公郊祀后稷宗祀文王世或谓空以孝即问谈者何以了其必宜则必无以了矣茍无以了则文稷之灵不可谓之灭矣斋三日必见所为斋者宁可以常人之不见而断周公之必不见哉嬴博之曰骨肉归于土魂气则无不之非灭之谓矣夫至治则天大乱淊天其要心神之为也尧无理不照无欲不尽其神精也桀无恶不肆其神悖也桀非不知尧之善知已之恶恶已亡也体之所欲悖其神也而知尧恶亡之识常含于神矣若使不居君位千歳勿死行恶则楚毒交至防善则少有所寛宁当复不稍灭其恶渐修其善乎则向者神之所含知尧之识必当少有所用矣又加千嵗而勿巳亦可以其欲都澄遂精其神如尧者也夫辰月变则律吕动晦望交而蚌蛤应分至启闭而燕鴈龙蛇飒焉出没者皆先之以化而后发于物类也凡厥羣有同见陶于防化矣何数事之独然而万化之不尽然哉今所以杀人而死伤人而刑及为缧绁之罪者及今则无罪与今有罪而同然者皆由縁前遘而人理后发矣夫幽显一也衅遘于幽而丑发于显既无怪矣行凶于显而受毒于幽又何怪乎今以不灭之神含知尧之识幽显于万世之中苦以创恶乐以诱善加有日月之宗垂光助照何縁不虚已鑚仰一变至道乎自恐往劫之桀纣皆可徐成将来之汤武况今风情之伦少而泛心于清流者乎由此观之人可作佛其亦明矣夫生之起也皆由情兆今男女构精万物化生者皆精由情构矣情构于已而则百众神受身太姒知情为生本矣至若五帝三后虽超情穷神然无理不顺茍昔縁所防亦必循俯入精化相与顺生而敷万族矣况今以情贯神一身死壊安得不复受一身生死无量乎识能澄不灭之本禀日损之学损之又损必至无为无欲欲情唯神独照则无当于生矣无生则无身无身而有神法身之谓也今黄帝虞舜姬公孔父世之所仰而信者也观其纵辔升天龙潜鸟飏反风起禾絶粒歌亦皆由穷神为体故神功所应倜傥无方也今形理虽外当其随感起灭亦必有非人力所致而至者河之出图洛之出书蓂荚无栽而敷珪不琢而成桑谷在庭倐然大拱忽尔以亡火流王屋而为乌鼎之轻重大小皆翕歘变化感灵而作斯实不思议之明类也夫以法身之极灵感妙众而化见照神功以朗物复何竒不肆何变可限岂直仰陵九天龙行九泉吸风絶粒而已哉凡厥光仪符瑞之伟分身涌出移转世界巨海入毛之类方之黄虞姬孔神化无方向者众瑞之奄暧显没既出形而入神同惚怳而化何独信此而抑彼哉防觉法王清明卓朗信而有征不违顔咫尺而昧者不知哀矣哉夫洪范庶征休咎之应皆由心来逮白虹贯日太白入昴寒谷生黍崩城陨霜之类皆发自人情而逺行天事固相为形影矣夫形无无影声无无响亦情无无报矣岂直贯日陨霜之类哉皆莫不随情曲应物无遁形但或结于身或播于事交賖纷纶显昧漫孰覩其际哉众变盈世羣象满目皆万世已来精感之所集矣故佛经云一切诸法从意生形又云心为法本心作天堂心作地狱义由此也是以清心洁情必妙生于英丽之境浊情滓行永悖于三涂之域何斯唱之迢遰防明有实理而直疏魂怵想飞诚悚志者防虽然夫亿等之情皆相縁成识识感成形其性实无也自有津悟已来孤声豁然灭除心患未有若斯之至也请又述而明之夫圣神照而无思营之识者由心与物絶唯神而已故虚明之本终始常住不可凋矣今心与物交不一于神虽以顔子之防防而必干干鑚仰好仁乐山庶乎屡空皆心用乃识必用用妙接识识妙续如火之炎炎相积而成爓耳今以悟空息心心用止而情识歇则神明全矣则情识之构既新故妙续则悉是不一之际岂常有哉使庖丁观之必不见全牛者矣佛经所谓变易离散之法法识之性空梦幻影响泡沫水月岂不然哉顔子知其如此故处有若无抚实若虚不见有犯而不校也今观顔子之屡虚则知其有之实无矣况自兹以降丧真弥逺虽复进趣大道而兴东走之疾同名狂者皆违理谬感遁天妄行弥非真有矣况又质味声色复是情伪之所影化乎且舟壑潜谢变速奔电将来未知过去已灭见在不住瞬息之顷无一毫可据将欲何守而以为有乎甚矣伪有之蔽神也今有明镜于斯纷秽集之防则其照蔼然积则其照胐然弥厚则照而昧矣质其本明故加秽犹照虽从蔼至昧要随镜不灭以之辨物必随秽弥失而过谬成焉人之神理有类于此伪有累神成精麤之识识附于神故虽死不灭渐之以空必将习渐至尽而穷本神矣泥洹之谓也是以至言云雷从而豁以空焉夫岩林希防风水为虚盈懐而往犹有旷然况圣穆乎空以虚授人而不清心乐尽哉是以古之乗虚入道一沙一佛未讵多也
　　或问曰神本至虚何故沾受万有而与之为縁乎又本虚既均何故分为愚圣乎又既云心作万有未有万有之时复何以累心使感而生万有乎答曰今神妙形麤而相与为用以妙縁麤则知以虚縁有矣今愚者虽鄙要能处今识昔在此忆彼皆有神功则练而可尽知其本均虚矣心作万有备于前论据见观实三者固已信然矣但所以然者其来无始无始之始岂有始乎亦之又矣荘周称冉求问曰未有天地可知乎仲尼曰古犹今也盖谓虽在无始之前仰寻先际初自茫犹今之冉求耳今神明始创及羣生最先之祖都自杳漠非追想所及岂复学者通塞所预乎夫圣固凝废感而后应耳非想所及即六合之外矣无以为感故存而不论圣而不论民何由悟今相与践地戴天而存践戴之外岂有纪极乎禹之弼成五服敷土不过九州者盖道世路所及者耳至于大荒之表旸谷蒙泛之际非复人理所预则神圣已所不明矣况过此弥往浑瀚防茫岂复议其边陲哉今推所践戴终至所不议故一体耳推今之神用求昔之所始终至于圣人之所存而不论者亦一理相贯耳岂独可议哉皆由防縁随宇宙而无穷物情所感者有限故也夫众心禀圣以成识其犹众目防日以为见离娄察秋毫于百寻者资其妙目假日而覩耳今布毫于千歩之外目力所匮无假以见而于察微避危无所少矣何为以千步所昧还疑百寻之毫乎今不逺縁本情感所匮无以防圣而欲取至于致道之津无所少矣何为以縁始之昧还疑既明之化矣哉或问曰今人云不解縁始故不得信佛此非感邪圣人何以不为明之答曰所谓感者抱升之分而理有未至要当资圣以通此理之实感者也是以乐身滞有则朗以苦空之义兼爱弗则示以投身之慈体非俱至而三乗设分业异修而六度明津梁之应无一不足可谓感而后应者也是以闻道灵鹫天人咸畅造极者蔚如也岂复逺疑縁始然后至哉理明训足如説脩行何所不备而犹必不信终懐过疑于想所不及者与将陨之疾馈药不服流矢通中忍痛不拔要求矢药造构之始以致命絶夫何异哉皆由猜道自昔故未防无言致使今日在信妄疑耳岂可以为实理之感哉非理妄疑之感固无以感圣而尅明矣无非我求防防而求我固宜虚已及身随顺化诚以信往然后悟随应来一悟所振终可遂至极守是妄疑而不归纯敛衽者方将长沦惑网之菑岂有旦期背向一差升坠天絶可不慎乎或问曰孔氏之训无求生以害仁有杀身以成仁仁之至也亦佛经説菩萨之行矣老子明无为无为之至也即泥洹之极矣而曾不称其神通成佛岂孔老有所不尽与明道欲以扇物而掩其致道之实乎无实之疑安得不生答曰教化之发各指所应世蕲乎乱洙泗所应治道也纯风弥凋二篇乃作以息动也若使顔冉宰赐尹喜荘周外讃儒之迹以导世情所极内禀无生之学以精神理之求世孰识哉至若冉季子游子夏子思孟轲林宗康成葢公严平班嗣杨王之流或分尽于理教或自毕于任逸而无欣于佛法皆其寡縁所穷终无僣滥故孔老发音指导自斯之伦感向所暨故不复越叩过应儒以仁道在抑动皆已抚教得崖莫匪尔极矣虽慈良无为与佛説通流而法身泥洹无与尽言故弗明耳且凡称无为而无不为者与夫法身无形普入一切者岂不同致哉是以孔老如来虽三训殊路而习善共辙也或问曰自三五以来暨于孔老洗心佛法要将有人而献酬之迹曽不乍闻者何哉答曰余前论之防已明俗儒所编专在治迹言有出于世表或散没于史防或絶灭于坑焚今乂重敷所懐夫三皇之书谓之三坟言大道也尔时也孝慈天足岂复训以仁义纯朴弗离若老荘者复何所扇若不明神本于无生空众性以照极者复以何道大道乎斯文没矣世孰识哉史迁之述五帝也皆云生而神灵或弱而能言或自言其名懿渊疏通其知如神既以类夫大乗菩萨化见而生者矣居轩辕之丘登崆峒陟恒岱幽陵蟠木之游逸迹超浪何以知其不由从如来之道哉以五帝之长世尧治百年舜则七十广成大隗鸿崖巢许夸父北人姑射四子之流风畜积洋溢于时而五典余类唯唐虞二篇而至寡辟子长之记又谓百家之言黄帝文不雅驯搢绅难言唯采杀伐治迹犹万不记一岂至道之盛不见子残缺之篇便当皆虚妄哉今以神明之君游浩然之世携七圣于具茨见神人于姑射一化之生复何足多谈防言所精安知非穷神亿劫之表哉广成之言曰至道之精窈窈防防即首楞严三昧矣得吾道者上为皇下为王即亦随化升降为飞行皇帝转轮圣王之类也失吾道者上见光下为土亦生死于天人之界者矣感大隗之风称天师而退者亦十号之称矣自恐无生之化皆道深于若时业流于胜而事没振古理随文翳故百家所摭若晓而昧又搢绅之儒不谓雅驯遂令徇世而不深于道者仗史籍而抑至理从近情而忽逺化困精神于永劫岂不痛哉伯益述山海天毒之国偎人而爱人郭璞传古谓天毒即天竺浮屠所兴偎爱之义亦如来大慈之训矣固亦既闻于三五之世也国典弗传不足疑矣凡三代之下及孔老之际史策之外竟何可量孔子问礼老耼言之闗尹之求复为明道设使二篇或没其言独存于礼记后世何得不谓柱下翁直是知礼老儒岂不体于风乎今百代众书飘荡于存亡之后理无备在岂可断以所见絶献酬于孔老哉东方朔对汉武劫烧之説刘向列仙叙七十四人在佛经学者之管窥于斯又非汉明而始也但驰神越世者众而显结诚幽微者寡而隠故潜感之实不扬于物耳道人澄公神圣于石勒虎之世谓虎曰临淄城中有古阿育王寺处犹有形像承露盘在深林巨树之下入地二十丈虎使者依图搜求皆如言得近姚畧叔父为晋王于河东蒲坂古老所谓阿育王寺处见有光明凿求得佛遗骨于石函银匣之中光曜殊常随路迎覩于灞上比丘今见存辛寺由此观之有佛事于齐晋之地久矣哉所以不説于三传者亦犹干宝孙盛之史无语称佛而妙化实彰由晋而盛于江左也
　　或问曰若诸佛见存一切洞彻而威神之力诸法自在何为不曜光仪于当今使精麤同其信悟洒神功于穷迫以拔寃枉之命而令君子之流于佛无覩故同其不信俱陷阐提之苦秦赵之众一日之中白起项籍坑六十万夫古今彛伦及诸受坑者诚不悉有宿縁大善尽不覩无一縁而悉积大恶而不覩佛之悲一日俱坑之痛慭然毕同坐视穷酷而不应何以为慈乎縁不倾天徳不邈世则不能济何以为神力自在不可思议乎鲁阳回日耿恭飞泉宋九江虎渡河而蝗避境犹皆心力横彻能使非道通况佛神力融起之气冶籍之心以活百万之命殊易夫纳须弥于芥子甚仁于毁身乎一虎一鸽矣而今想焉而弗见告焉而弗闻请之而无救寂寥然与大空无别而于其中有作沙门而烧身者有絶人理而剪六情者有苦力役倾资宝而事庙像者顿夺其当年而不见其所得吁可惜矣若谓应在将来者则向六十万命善恶不同而枉灭同矣今善恶虽异身后所当独何得异见世殊品既一不防甄别将来浩荡为欲何望况复恐实无将来乎经云足指按地三千佛土皆见及盲聋瘖痖牢狱毒痛皆得安宁夫佛逺近存亡有戒无戒等以慈焉此之有心宜见苦痛宜寕与彼一矣而经则快多是语实则竟无暂应安知非异国有命世逸羣者构此空法以胁异翼善交言有微逺之情事有澄肃之美纯而易信者一已输身遂相承于不测而势无止薄乎答曰今不覩其路故于夷谓险诚瞰其涂则不见所难矣夫常无者道也唯佛则以神法道故徳与道为一神与道为二二故有照以通化一故常因而无造夫万化者固各随因縁自作于大道之中矣今所以称佛云诸法自在不可思议者非曰为可不由縁数越宿命而横济也盖众生无量神功所皆依崖曲畅其照不可思量耳譬之洪水四凶瞽顽象傲皆化之固然尧舜弗能易矣而必各依其崖浲水流凶允若克谐其徳岂不大防夫佛也者非他也盖圣人之道不尽于济生之俗敷化于外生之世者耳至于因而不为功自物成直尧之殊应者耳夫钟律感类犹心防况夫灵圣以神理为类乎凡厥相与遘于佛国者皆其烈志清神积劫増明故能感诣洞彻致使释迦发晖十方交映多宝涌见灯王入室岂佛之独显乎我能见矣至若今之君子不生应供之运而域乎禹绩之内皆其诚背于昔故防乖于今虽复清若夷齐真如栁季所志茍殊复何由感而见佛乎况今之所谓或自斯已还虽复礼义熏身髙名馥世而情深于人志不附道虽人之君子而实天之小人灵极之容复何由感应岂佛之偏隠哉我弗见矣若或有随縁来生而六度之诚发自宿业感见独朗亦当屡有其人然虽道俗比肩复何由相知乎然则麤妙在我故见否殊应岂可以已之不曜于光仪而疑佛不见存哉夫天地有灵精神不灭明矣今秦赵之众其神与宇宙俱来成败天地而不灭起籍二将岂将顿灭六十万神哉神不可灭则所灭者身也岂不皆如佛言常灭羣生之身故其身受灭而数防于起籍乎何以明之夫乾道变化各正性命至于鸡彘犬羊之命皆乾坤六子之所一也民之咀命充身暴同蛛蟱为网矣鹰虎非搏噬不生人可饭蔬而存则虐巳甚矣天道至公所布者命宁当许其虐命而抑其应防今六十万人虽当美恶殊品至于忍咀羣生恐不异也美恶殊矣故其生之所享固可实殊害生同矣故受害之日固亦可同今道家之言世之所述无以云焉若至于公邴吉虞怡徳应于后严延年田蚡晋宣杀报交验皆书于魏汉世所信覩夫活人而庆流子孙况精神为杀活之主无殃庆于后身乎杀活彼身必受报已身况通塞彼神而不荣悴于已神乎延年所杀皆凡等小人窦婴王陵宰牧之豪贤不殊贵贱异致其报一也报之所加不论豪贱将相晋王不二矣岂非天道至平才与不才亦各其子理存性命不在贵贱故邪然则肫鱼虽贱性命各正于乾道矣观大鸟之迥翔小鸟之啁噍葛卢所聴之牛西巴所感之鹿情受各深于其类矣今有孕妇稚子于斯而有刳而剔之燔而炙之者则谓寃痛之殃上天所感矣今春猎胎孕燔葅羔雏亦天道之所一也岂得独无报哉但今相与理縁于饮血之世畋渔非可顿絶是以圣王庖厨其化葢顺民之杀以灭其害践庖闻声则所不忍因豺獭以为节疾非时之伤孕解罝而不网明含气之命重矣孟轲撃赏于衅钟知王徳之去杀矣先王抚鹿救急故虽深其仁不得顿苦其禁如来穷神明极故均重五道之命去杀为众戒之首萍沙见报于白释氏受灭于昔鱼以示报应之势皆其窈窕精神迂而不昧矣若在往生能闻于道敬脩法界则必不坠长平而受坑马服矣及在既坠信法能彻必超今难若縁衅先重难有前报及戒徳后臻必不复见坑来身矣所谓洒神功于穷迫以拔寃枉之命者其道如斯慈之至矣今虽有世美而无道心犯害众命以报就迫理之当也佛乘理居当而救物以法不蹈法则理无横济岂佛无实乎譬之扁鹊救疾以药而不信不服疾之不瘳岂鹊不妙乎鲁阳耿防逺祖九江所以能回日飞泉虫虎避徳者皆以烈诚动乎神道神道之感即佛之感也若在秦赵必不陷于难矣则夫陷者皆已无诚何由致感于佛而融冶起籍哉夫以通神之众萃穷化之堂故须弥可见于芥子之内耳又虽今则虎鸽昔或为人尝有縁防故值佛嘉运投身济之割股代之茍无感可动以命偿杀融冶之竒安得妄作吹万之死咸其自已而疑佛哉夫志之笃也则想之而见告之斯闻矣推周孔交梦傅説形求实至古今悠隔傅岩遐岨而对无碍则可以信夫洁想西感覩无量夀佛越境百亿超至无功何云大空无别哉夫道在练神不由存形是以沙门祝形烧身厉神絶往神不可灭而能奔其往岂有负防契濶人理﨑岖六情何获于我而求累于神诚自剪絶则日损所情实渐于道苦力防观倾资夐居未防有之俄然身灭名实所收不出盗跨构馆栖神象渊然幽穆形从其防神随之逺防则应清逺则福妙盗跨与道孰为优乎顿夺其当年所以超升潜行协于神明福徳彰于后身岂能见其所得防夫人事之动必贯神道物无妄然要当有故而然矣若使幽之报不如向论则六十万命何理以坑乎既以报坑必以报不坑矣今战国之人眇若安期幽若四皓龙顔而帝列地而君英声茂实不可称数同在羿之彀中独何然乎岂不各是前报之所应乎既见福成于往行则今行无负于后身明矣见世殊品既宿命所甄则身后所当独何容滥经之所竒自谓当佛化见之时皆由素有嘉防故其遇若彼今曽无暂应皆咎在无縁而反诬至法空搆呜呼神鉴孔昭侮圣人之殃亦可畏也敢问空搆者将圣人与贤人与小人与夫圣无常心葢就物之性化使遂耳若身死神灭但当一以儒训尽其生极复何事哉而诳以不灭欺以成佛使烧祝发肤絶其牉合所遏苗裔数不可量且夫彦圣育无常所或潜有塞矣空搆何利而其毒大苦知非圣贤之为矣若人哉樊须之流也则亦敛身周孔畏惧异端敢妄作哉若自兹巳降则不肖之伦也又安能立家九流之外増徽老荘之表而照列于千载之后龙树提婆马鸣迦旃延法胜山贤达摩多罗之伦旷载五百仰述道训大智中百论阿毗昙之类皆神通之才也近孙绰所颂耆域健陀勒等八贤支道林像而讃者竺法防于法兰道邃【阙】公则皆神映中华中朝竺法行时人比之乐令江左尸梨蜜羣公髙其卓朗郭文举廓然邃允而所奉唯佛凡自龙树以达宁皆失身于向所谓不肖者之诧乎然则黄面夫子之事岂不明明也哉今影骨齿发遗器余武犹光于本国此亦道之证也夫殊域之性多有精察黠才而嗜欲类深皆以厥祖身立佛前累叶亲传世祗其实影迹遗事昭化融显故其裔王则倾国奉戒四众苦彻死而无悔若理多诡暧事不实竒亦岂肯倾已破欲以尊无形者乎若影物无实声出来往则古今来者何为苦身离欲若是之至徃而反者宜其沮懈而类皆更笃乎粗可察矣论曰夫自古所以不显治道者将存其生也而苦由生来昧者不知矣故诸佛悟之以苦导以无生无生不可顿体而引以生之善恶同善报而弥升则朗然之尽可阶焉是以其道浩若沧海小无不津大无不通虽邈与务治存生者反而亦固陶潜五典劝佐礼教焉今世之所以慢祸福于天道者类若史迁感伯夷而慨者也夫孔圣岂妄説也哉称积善余庆积恶余殃而顔冉夭疾厥蔑闻商臣考终而荘则贤霸凡若此类皆理不可通然理岂有无通者乎则纳庆后身受殃三涂之説不得不信矣虽形有存亡而精神必应与见世而报夫何异哉但因縁有先后故对至有迟速犹一生祸福之蚤晚者耳然则孔氏之训资释氏而通可不曰极不易之道哉夫人理飘纷存殁若幻笼以百年命之孩老无不尽矣虽复黄髪鲐背犹自觉所经俄顷况其短者乎且时则无止运则无穷既往积劫无数无邉皆一瞬一阅以及今耳今积瞬以至百年曽何难及而又鲜克半焉夫物之媚于朝露之身者类无清遐之实矣何为甘臭腐于漏刻以枉长存之神而不自疎于遐逺之风哉虽复名法佐世之家亦何独无分于大道但宛转人域嚣于世路故唯觉人道为盛而神想蔑如耳若使迥身中荒升岳遐览妙观天宇澄肃之旷日月照洞之竒宁无列圣威灵尊严乎其中而唯唯人羣怱怱世务而已防固将懐逺以开神道之想感寂以昭明灵之应矣昔仲尼修五经于鲁以化天下及其眇邈太防之颠而天下与鲁俱小岂非神合于八遐故超于一世哉然则五经之作盖于俄顷之间应其所小者耳世又何得以格佛法而不信哉请问今之不信为谓黔首之外都无神明邪亦谓有之而直无佛乎若都无神明唯人而已则谁命鸟降而生商孰遗巨迹感而生弃哉汉魏晋宋咸有瑞命知视聴之表神道炳焉有神理必有妙极得一以灵非佛而何夫神也者依方应不应不预存从实致化何患不尽岂须诡物而后训乎然则其法之实其教之信不容疑矣论曰羣生皆以精神为主故于极之灵咸有理以感尧则逺矣而百兽儛徳岂非感哉则佛为万感之宗焉日月海岳犹有朝夕之礼秩望之义况佛之道众髙者穷神于生表中者受身于妙生下则免夫三趣乎今世教所致治于一生之内夫至者寡顺世者众何尝不相与唯习世情而谓死则神灭乎是以不务邈志清遐而多循情寸隂故君子之道鲜焉若鉴以佛法则厥身非我盖一憩逆旅耳精神乃我身也廓长存而无已上德者其徳之畅于已也无穷中之为美徐将清升以至尽下而恶者方有自新之回路可补过而上迁是以自古精麤之中洁己懐逺祗行于今以拟来业而迈至徳者不可胜数是佛法之效矣此皆世之所壅佛之所开其于类岂不旷然融朗妙有通涂哉若之何忽而不奉乎夫风经炎则暄吹林必凉清水激浊澄石必明神用得丧亦存所托今不信佛法非分之必然盖处意则然诚试避心世物移映清微则佛理可明事皆信矣可不妙处其意乎资此明信已往终将克王神道百世先业皆可幽明永济孝之大矣众生沾仁慈之至矣凝神独妙道之极矣洞朗无硋明之尽矣发轸常人之心首路得辙纵可多歴劫数终必迳集极若是之竒也等是人也背辙失路蹭蹬长往而永没九地可不悲乎若不然也世何故忽生懿圣复育愚鄙上则诸佛下则蜎飞蠕动乎皆精神失得之势也今人以血身七尺死老数纪之内既夜消其半矣丧疾众故又苦其半生之美盛荣乐得志盖亦何防而壮齿不居荣必惧辱乐实连忧亦无全泰而皆竞入流俗之险路讳陟佛法之旷涂何如其智也世之以不达縁本而闷于佛理者诚亦众矣夫縁起浩汗非复追想所及失得所闗无理以感即六合之外故佛而不论巳具前论请复循环而伸之夫圣人之作易天之垂象吉凶治乱其占可知然原其所以然之状圣所弗明则莫之能知今所以莫知废其可知逆占违天而动岂有不亡者乎不可以縁始弗明而背佛法亦犹此也又以不忆前身之意谓神不素存夫人在胎孕至于孩龆不得谓无精神矣同一生之内耳以今思之犹防然莫忆况经生死歴异身昔忆安得不亡乎所忆亡矣而无害人之常存则不达縁始何妨其理常明乎子路问死子曰未知生安知死问事鬼神则曰未知事人焉知事鬼岂不以由也尽于好勇笃于事君固宜应以一生之内至于生死鬼神之本虽曰有问非其实理之感故性与天道不可得闻佛家之説众生有边无边之类十四问一切智者皆置而不答诚以答之无利益则坠恶邪然则禀圣奉佛之道固宜谢其所絶餐其所应如渴者饮河挹洪流以盈已岂须穷源于昆山哉凡在佛法若违天硋理不可得然则疑之可也今无不可得然之硋而有顺天清神之实岂不诚然哉夫人之生也与忧俱生患祸发于时事菑沴奋于昧虽复雅贵连云拥徒百万初自独以形神坐待无常家人嗃嗃妇子嘻嘻俄复沦为惚怳人理曽何足恃是以过隙宜竞賖谤化纵欲侈害神既无灭求灭不得复当乘罪受身今之无赖羣生虫豸万等皆殷鉴也为之谋者唯有委诚信佛托心履戒以援精神生防灵援死则清升清升无已迳将作佛佛固言尔而人侮之何以防人之胜佛乎其不胜也当不下坠彼恶永受其剧乎呜呼六极苦毒而生者所以世无已也所闻所见精进而死者临尽类多神意安定有危迫者一心称观世音畧无不防济皆向所谓生防灵援死则清升之符也夫万乘之主千乘之君日昃不遑食兆民赖之于一化内耳何以増茂其神而王万化乎今依周孔以养民味佛法以养神则生为明后没为明神而常王矣如来岂欺我哉非崇塔侈像容养滥吹之僧以伤财害民之谓也物之不窥逺实而覩近将横以诟法矣盖尊其道信其教悟无常空色有慈心整化不以尊豪轻絶物命不使不肖窃假非服岂非道之以徳齐之以礼天下归仁之盛乎其在容与之位及野泽之身何所足惜而不自济其精神哉昔逺和尚澄业庐山余往憩五旬髙洁贞厉理学精妙故逺流也其师安法师灵徳自竒微遇比丘并含清真皆其相与素洽乎道而后孤立于山是以神明之化邃于岩林骤与余言于崖树涧壑之间暧然乎有自言表而肃人者凡若斯论亦和尚据经之防云尔夫善即者因鸟迹以书契穷神与人之颂缇萦一言而霸业用遂肉刑永除事固有俄尔微感而终至冲天者今无陋鄙言以警其所感奄然身没安知不以之超登哉【明集】
　　寄雷次宗书【慧逺内通佛理外善羣书时讲丧服经雷次宗宗炳等并执巻承防次宗后别着义疏首称雷氏炳因寄书嘲之】
　　昔与足下共于释和尚间面受此义今便题巻首称雷氏乎【髙僧传】








　　释文纪巻十四
　　钦定四库全书
　　释文纪巻十五
　　明　梅鼎祚　辑
  </div>
  <div class="pagination">
   <a href="释文纪_page11.html">
    上一页
   </a>
   <span>
    ...
   </span>
   <a href="释文纪_page7.html">
    7
   </a>
   <a href="释文纪_page8.html">
    8
   </a>
   <a href="释文纪_page9.html">
    9
   </a>
   <a href="释文纪_page10.html">
    10
   </a>
   <a href="释文纪_page11.html">
    11
   </a>
   <span class="current-page">
    12
   </span>
   <a href="释文纪_page13.html">
    13
   </a>
   <a href="释文纪_page14.html">
    14
   </a>
   <a href="释文纪_page15.html">
    15
   </a>
   <a href="释文纪_page16.html">
    16
   </a>
   <a href="释文纪_page17.html">
    17
   </a>
   <span>
    ...
   </span>
   <a href="释文纪_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
