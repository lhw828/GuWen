<!DOCTYPE html>
<html>
<head>
    <meta charset="UTF-8">
    <title>中州名贤文表 - 第 8 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>中州名贤文表 - 第 8 页/共 22 页</h1>
    <div class="content">　　畴曰江汉南北之限天裂幅可恃为捍天混皇舆其险则那古以求之同轨不多秦汉兹降吴平于晋陈兼于隋矧赵遗曜灵生东有炎朱光爝火之微宜尔灭藏于皇大帝神武不世行所睿思效若龟筮由夫潜藩自将六师鸼防浮江亦既越之归正丹扆羣策明试加兵襄阳五稔克止公曰乗胜籍民授兵将以大臣南国用平帝曰俞哉惟尔恊朕假尔以钺诛彼干禁大师克鄂鼓行而东四万其徒留后畀公公乃按图吾与吾守待敌伺先孰与进取自鄂而岳自岳而荆长沙桂林皆劗以兵余州数十虽定传檄势詟言绥心亦孔棘又锄武庚于海之南左右皇子交州是戡畴知公劳大帝简在衣裘禽隼靡有遗赉不事故常堕其奎章防防翩翩龙腾凤翔又锡金罍合乐而饮臣邻之家宠未有甚犹若未然丞相是崇与太傅公同元元功甲子二终闾是宅寿止名垂晰晰竹帛北方诸流所王维河九里渐濡尚其余波宜公有子匪相伊使不专美虞赏克延世其北居庸卢沟在西有碑斯丰流峙与齐
　　平章政事防古公神道碑
　　燧持宪节使江之东三年当大徳癸卯光禄大夫上柱国江浙行省平章政事公之三子山东宣慰使琨都与江东建康道肃政廉访副使巴圗及行河南省参知政事额森特穆尔谱其系状其事以请曰先公三宿坟莽矣其忠以事国孝以绳家光大而防伟者不及今焉镵之金石将日逺日忘奚以眎遗胄于无穷敢属笔子燧以与宪副聫事此道义不可辞乃序之曰公防古氏讳博尔欢威达尔公之曾孙特穆尔公之孙索隆噶图公之子始辉和尔与兄威俱事太祖时达春盛彊威谋徃归之辉和尔苦止曰帝何负汝而为是竟去追之不复雪泣而归请独宣力帝贰之曰汝兄与众皆徃独留何为无以自明乃折矢誓曰所不终事帝者有如此矢帝感其诚易名希禅约为谙达盖明炳防先与友同死生之称帝后与王罕陈于哈喇章彼众我寡敕乌噜一军先发其将珠且岱玩鞭马鬛不应希禅请曰战犹凿也匪斧不入我先为凿诸军斧继顾帝诀曰臣万一不还三黄头儿将轸圣虑者辰入疾战大败其军晡犹逐北敕使止之乃旋师免胄为殿脑中流矢帝伤之曰朕戒卿早休兵竟创而归亲为傅药寝与同帐逾月而卒帝曰曩哲勒锦为敌将实御希禅其以哲勒锦民百户属希禅子世世岁赐勿絶其族散亡者收完之即封北方万家太宗以其子防克为郡王又俾贵臣欢托和大料汉民分城邑以封功臣割泰安州民万家封郡王归奏帝问防古之民何如是少对曰臣今差次惟视太祖之旧旧多亦多旧少亦少帝曰不然旧民少而战绩则多其増为二万户与十功臣同为诸侯者民异其编王罕争之防古旧兵不及臣半今封顾多于臣帝曰汝忘而先玩鞭马鬛事耶后诸侯王与十功臣既有土地人民凡事干其城者各遣断事官自司听直于朝公年十六为断事官世祖正宸极以从攻叛王额哷布格功赐其军騬马四百匹金银币帛称是寻诏入宿衞晓近臣曰是勲阀诸孙从其出入禁闼无輙谁何李璮反诏将防古一军围济南钞益都莱州贼平决狱燕南人称明允赐衣一袭云南王虎哥赤为其省臣宝合丁軰毒杀事闻敕中书择可治其狱者凡四奏人皆不当防丞相先眞举公且言败事臣请从坐帝曰之人则可公辞臣不爱死第年少目不知书帝曰朕方恃卿求皇子尚书拜特穆尔知书谁可使之簿责其事是否一委自卿明日愼无归咎辅行也且闻卿不善饮彼地多瘴宜少饮敌之未至四五驿所布呼丹遣人负金六籝来迓公曰云南去朝廷辽邈省臣握兵不安其心将惧而变乃好为语遣之既至尽以金归省而竟其狱得置毒情杀之而还奏可顾色珍曰卿举得人赐兼金为两五十武备寺奏令入筋角惟防古以时伙于常岁帝曰其报赐之自今凡防古事无大细如扎拉喇事统安图者悉统于博尔欢八年授昭勇大将军右衞亲军都指挥使虎符大都则专右衞上都则三衞兼总十一年授金吾衞上将军中书右丞大师南伐分军为两制曰其右受巴延阿珠节度左悉委卿指一犯法臣曰如伯竒楞黙色朕不责也俄受兼淮东都元帅军于下邳公防诸将曰清河居宋北鄙城小而固与泗州昭信淮安实相掎角当水陆冲未易卒防可顿大兵为疑海州东海石秋违此数百里其守必懈吾将轻兵倍程而东其守臣可袭虏也师至海州丁安抚果下石秋东海随下清河史安抚闻之亦下不一月而下四城宋主既降而淮东诸州犹城守故太傅巴延入觐还宻诏公进兵防淮安南堡战白马湖又战宝应弃髙邮不攻由西小河逹漕河据湾头堡断通泰援竟防扬州斩其制帅李庭芝淮东诸州悉下赐西域药及蒲萄酒介胄弓矢鞍勒防分江南之州隶诸侯王及十功臣又益封公桂阳州十四年遣平叛王珠尔噶岱于应昌赐玉鞶带币帛与博罗斯同署枢宻院事未久授北京右丞既至召还防南土多反者诏募民能从大军进讨者俾自为军其百夫千夫惟听其万夫长节度不役他军制命符节一与正同已行矣公疾不能自陈令董司徒文忠入言今者日所出入胜兵何啻百万何假此曹无赖侥幸之徒以壮军威臣恐一践南土肆为贪虐斩伐平民妾其妇女橐其货财民畏且仇反将滋众非便召舆疾入帝视其色瘁然赐坐与语重陈董奏可之适常德入愬唐古岱一军残暴其境如公所策敕斩以徇诸是军皆罢之十六年哈喇斯博啰斯鄂啰罕锡哷根皆彊宗也势不相一求遣大臣来莅诏令公徃凡居是二年十八年以右丞行省甘肃时大军驻西北仰哺省者十数万人自陜西陇右河湟皆不可舟惟车辇而畜负之涂费之余十石不能致一米石至百缗公经画得方供亿不乏贼不敢窥边者二年二十有一年授龙虎衞上将军御史大夫江南诸道行御史台事黄华反徴内地戍兵进讨未能平贼多奴良民以归公令监察御史提刑按察司随在纠覈皆止还之以疾归防诸侯王巴延反帝欲自将征之公曰始太祖分封东诸侯王及侯其地与户臣始知之以二十率之彼得其九防古乌噜扎拉尔鸿吉哩伊齐噜斯五诸侯得其十一彼力滋多吾亦滋多吾有衰耗彼亦衰耗然要其归五侯之力终多彼二惟责徴兵五侯自足当之何烦乗舆臣昔疾今愈请事东征制可赐介胄弓矢鞍勒命公董是五诸侯兵以行与巴延接战屡摧其锋再与其党一王塔布岱战淫雨不止军以乏食求却公曰两阵之间勿作事先已而彼军先动公悉众乗之逐北二日身中三矢禽塔布岱斩和抡軰后与伊啰勒太师合力始诛之赐银为两四百五十币帛九不再月其党一王哈丹复叛公再请往诏与诸侯王鼐玛岱讨之公狃于屡胜一日不虞贼游兵卒至止从三骑返走有壑絶前广二丈深加广半追兵且及独公防马能越三人后者皆见杀人以为天相忠义后逐北极于东海之壖哈丹自引去获其二妃斩其子鲁徳于阵凡战四年所俘金银悉散将士以故人致死力贼平敕一妃赐鼐玛岱一妃赐公陈金银器延春阁召东征诸侯王及公至将分赐之问公汝家是器几何鞶带有无公曰以陛下威徳奉身之物亦毕备矣帝曰朕出此物本酬卿曹之劳在人则伐其能以幸多取朕问犹曰既有可谓谦挹不于货者岂令其徒手归姑赐是器五百两廿八年改河南宣慰司为行中书省求可首是省平章者凡三奏皆不允末乃及公制可授荣禄大夫平章政事淮盐为引岁六十五万前政多逋至公如额而集赐异币一开封监县特穆尔告廉访使胡某不戢其民昬集曙散县簿陈勣置巡屋器械于村又周刘光店为墙四其门扄鐍司夜出入诏公按之皆诬杖而徙戍南边后诏天下括马不当及公等之家公曰吾家有马羣连郊坰不思佐国无以为方三千里官民之倡其入騬马十有八疋河水迁流无常民讼退滩连岁不絶或以其地投献诸侯王求为佃民自蔽公奏正之仍着为令河后泛滥堤埽横溃归德睢州汴梁水及城下漭为巨浸公亲行视督有司捍完之皇上元贞二年迁公平章陜西未行而改复为河南入觐奏防古一军戍北岁久衣率故弊请以臣泰安州五户岁入丝一斤积四千斤尽输内帑易为匹帛分赉诸军上以为益敕逓车送逹军中赐银为两百五十币帛三陛辞之日上谕之曰卿今白须世祖德言实足听闻事更加愼中书平章琳沁宣政院使达实宻合奏始者伐宋世祖分军为两右则属之巴延阿珠左属之博尔欢今巴延阿珠皆有田民而博尔欢独无可后上曰何久不言岂彼耻自白耶其于淮东所尝战地髙邮已籍之民赐五百户以上中下率之上一而中下各二及圈背银倚比再至汴逾年凡流外官久滞不铨旅食道宫者旬月皆出之大德之元叛臣约木呼尔鄂拉巴哈来归公遣使驿闻始是诸王叛由其父是軰小弱若无与知今焉来归宜弃前恶以劝未至上曰是奏深契朕衷改平章湖广赐金鞍勒至汝宁合福建省于江浙授公光禄大夫上柱国江浙等处行中书省平章政事赐白玉腰带夏旱随祷而雨杭之豪民十家入赂于官大为醸务髙其估而专其利酒日醨恶公变其法张省四凭其富蓄凌轹府县肆为奸利自刻木牌与交钞杂行民间实侵货币与国争利又盗隄海之石墙其私居公欲斩之而中书刑曹当以杖然亦由是大姓始重足立矣以大德庚子五月二十有二日薨于临安寓舎年六十有【阙】以其年七月八日葬于檀州西北太行山不封最其平生典兵则右衞都指挥使都元帅枢宻院风纪则御史大夫宰相则三为右丞四为平章与夫四十七年马足所及西南云南西北金山东北海隅东髙句骊东南吴闽再讨叛臣四征叛王其间事平而疾闻变请行惟以有国艰虞为忧视转鬬乎万里之逺厯岁之久若堂奥之朝夕焉虽风雪皲其肤锋矢交集其躬饮食饥渴不时其口体皆不避恤必致防首戏下归报终事而止眞凛凛有曽考风上尤眷重之若世祖身御櫜鞬弓矢皆百世传宝不以赐臣下者惟以赐公海东青杂鹘先朝多或十赐惟至白鹘觜爪玉如圣语晓曰是禽惟朕及鹰师所鞲以卿世臣诸孙宣力之力日桑榆矣无以娱心河南治地平衍而逺且多陂泽鹅鹳所集时出纵之使民得见昭代春秋搜田之盛不敢萌启邪心皆殊锡也夫人某氏男四人宣慰宪副参政季博啰公于庭臣居家最名有法夜分不寐诸子列侍其前听谈祖宗故实母敢或归私室宴奉樽爼迭歌舞以娱宾亦无有酒失者女六人长适国戚本布次适苏察罕平章子佥书枢宻院事旺扎勒次适国王弟布哷齐次适伊彻察喇太师弟克哷楚次适山东宣慰使璸咱雅幼在室铭曰
　　皇矣太祖肇造方夏右之左之惟十【阙】者公之曾考展一其中折矢沥告帝视友同敌陈来加挺戈而出大奔其军免胄而入五兵之长无矢不仁由贼叩轮懋功是创帝恻其心百俘偿死顾成嘉止既王其子迨分茅土帝自等差国以泰安二万其家公祖王季勤勣克类再传而公世祖之事勲阀遗苗帝植以培而独于公尝誉其材听于御闱无止入出翼翼其心弥谨自律随遇而安利患靡干承命即往奚逺奚难东北海隅西南六诏瓯闽炎陬金山遐徼闻有艰虞必请赴趋大狱叛藩无一漏诛人臣宪宪曰省台院平章大夫宥宻钧践先圣今圣赉予优优良驷天闲豪隼御鞲櫜鞬介胄鞍带衣裘黄白之金委家如丘皇矣太祖于疆于理惟公曽考实成其始遗厥大艰畀之神孙神孙世祖辟干翕坤考其皇舆南北犹判孰是浙右嬴鬼歆祼大兴师征嶻嶪百城防不箪壶竭蹷义声传其国都孱王衔璧蕞尔淮东诸州犹壁诏公进攻荡殱渠凶九域攸同公焉成终将天之意悠悠或在成始之孙宜际斯防益封桂阳江岭外内于乃先烈克光以大尝闻古先誓侯功臣防山如砺国以永存嗟公王孙国防山下权舆砺如其自今也
　　平章政事徐国公神道碑
　　公扬珠济达氏讳彻尔曾祖塔尔楚初将突骑百夫宿衞从太宗戡定中夏又劗平宋彭义斌淑扰山东太宗分土功臣由徐邳再刳于兵户不足万故国以两州祖纳呼宪宗伐宋师由蜀入从攻合之钓鱼山战疾力考掬旅局监其国以世祖建极中统之年庚申夏五月十有二日生公六岁而孤母夫人冨察君介介自持动以礼节亲戚不敢干以非义敎子读书天质粹美不勤外傅六经二氏悉渉源委以故聪明开益日多才略兼人恒以匡君经国自期至元十有八年躯干异常袭其祖衣长不能胜则知其先益魁杰也其年入见帝赐之问而竒其对进侍帷幄湛露龙光汪濊涵濡絶其等夷时询民情细微敷告无隐一诸侯王称兵东北帝自将征入其地矣军中夜惊公出抚遏人识言音喧咈一寂跳梁既平为奏兵余之民艰窭剥肤不赈恤之将不生活赖赐谷帛牛马脱寒饥者亡虑数十万人归擢利用监古武库也匪简在帝心人者不以付之二十有三年诏求逸遗于江之南且省其俗时相方急治赋鬻民学田官有其直令旣行矣公则止还诸学用为完庙养贤之须归以事闻制甚嘉可明年僧格分中书庶务立尚书省初为平章后为丞相凡昔盗杀臣为领部为制国用使为尚书省所逋钱粟并归中书举诬为中书失徴杀其二相大为计局钩考毫厘诸省承风鄂省已剧浙省尤酷延蔓以求失其主者逮及其亲又失代输其邻追系收坐岸狱充牣防掠百至或关夫三木责妻市酒以偿民不堪命自经裁与瘐死者已数百人虐熖熏天诸王贵戚亦莫谁何无不下之独公奋然数其奸赃帝初未然益犯威顔言色俱厉帝以为丑诋大臣失几谏礼怒遣左右批其颊辩不为止曰臣非有仇于彼而然直不忍其防上自私敢因雷霆一击遂尔结舌使明帝有不受言之名臣实愤耻帝意始解命将衞士百人控鹤倍之入籍其家得金宝衍溢栋宇他物可资计者将半内帑罪既彰白始钤其人诸系计局者皆出之又命籍党恶浙省诸臣平章左右丞叅政乌玛喇黙哷实都王济等家并僧格之姻鄂省要束木皆醢以谢天下以成其狱凡四过徐不入其家为帝所忠怒御史台臣不善瘅恶坐观致此其自当汝罪皆曰夺职追禄杖三者惟命江浙平章夙有怨于台乗其凭怒自激之谓湖北廉使功臣诸孙盗烧钞八百定堂帖二十下容奸数年赃终未入抱案帝前示曰稽是可见悮裂巻为两缝留半印公曰缝用印者以杜罔欺汝为宰相持半印案以讼人余半乌在其人言塞帝顾骂而起台辩始释明日拜御史中丞无几时拜荣禄大夫平章政事行省福建赐为两金五十银五千令行禁止民便安之惟汀漳剧盗积岁未平公身将诸戍之兵申明约束不贪胜不蹂禾稼不入民舎惟张皇武威过栅不攻示以整暇昼则合围山中夜则税野偃旗仆鼓贼或伪防觇其何为乃丰酒肉饮食晓曰汝昔由不堪污吏侵暴潜逃居此能弃险而还耕桑则平民矣吾安忍被汝反名而加诛夷寡人之妻孤人之子独人父母而利其财悉纵归之他栅闻者相率以出其渠欧狗日浸南犇大兵随之偷生隖中其党缚致于军血锋刃者才是一馘自是方三千里枹鼓不鸣正席其堂画诺而已闻帝不豫驰归京师尝药晨夕俄然宾天与诸侯王大臣定防禁中遣使逆成宗龙庭入践天位大德之元拜江南诸道行御史大夫一日召其都事贾钧今参议中书者谓曰明诏责使肃清宣明风俗教化而刀笔流为御史者肆为苛虐惟急徴赃以多为功至迫子证父妻证夫弟证其兄奴告其主败风教者我实行之汝宜以是出训其属帝闻之以为得职风纪大体微意柏台七年改浙省平章政事其治如台门无私谒以转粟京师多资东南居天下什六七而松江塡淤岁久富民利之当水出涂筑为围田以故弥漫浸灌沮洳广逺民不可稻公发卒数万浚决揵石堤之导水入海使复其故凡身董役经时而成民得良田若千万顷至今赖之九年召入平章中书【阙】











　　中州名贤文表巻十一
　　钦定四库全书
　　中州名贤文表巻十二　　　明　刘昌　编姚文公
　　神道碑
　　中书左丞姚文献公神道碑
　　姚公讳枢字公茂事世祖潜邸十年左右宸极十有九年居近宻之地受尊宠之任可谓必世之久惟其不固富贵进退礼敬穷逹一节不易寒士故不取耻当时明保身以薨帝为震悼赙楮泉为千者千五百闵惟子炜生十五年未授之室赐聘财如所赙明年官以礼部郎中皆异数也既没世而名声日延后十九年当元贞二年裕圣太后以尝侍讲裕宗言之成宗赠諡荣禄大夫少师文献公至大三年武宗追号嘉猷程世旧学功臣太师开府仪同三司鲁国公諡仍其旧又推恩再世考仲宏赠太保仪同三司鲁国康懿公祖锜银青荣禄大夫大司徒鲁国惠靖公妣张氏祖妣李氏皆鲁国夫人惟姚氏为神明之后歴三代秦汉魏晋宋齐传次或絶或续与梁陈隋唐可谱究者别载世录惟本五季梁唐六鎭节度使勍生金吾将军汉英周广顺初太祖遣之使辽见留事世景圣三宗加安时制节化翊亮功臣开府仪同三司枢宻使检校太师兼政事令上柱国东阳郡公生中书门下平章事北面宣徽使衡之生给事中同中书门下平章事居政生太师左金吾衞上将军防州节度使景祥生太子洗马企华生金东上閤门使金州团练使玢生閤门祗候武徳将军佺生武徳将军获嘉令锜生安逺大将军庆阳安化丞渊后更仲宏生公及弟桢格公自稚弱一力于学昼则经纪其家向晦则读书夜分不辍鲁国夫人恐伤耽苦每止之乃塞牕不使见烛就枕必尽三鼔闻将迁关中康懿公录事判官于许俾取师氏姑及姑之夫子昌以来公徒行懐书困休于树宿止于邸亦出以诵自期甚髙宋内翰九嘉少登科甲时有重名方闲居许雅折行位与之游一日召宾防录事名召公内翰怒曰公茂负王佐之略岂可若是易之先祖曰同僚呼儿軰宜然犹竟席不乐其为前軰见推如此壬辰许城被围州版公军资库使与副夜直四鼓闻牕外叹曰人献东门出索之无得副曰吾尝遇兵河朔鬼物云然宜捄吾家乃相与归街陌横铃索防行见其怀印若赴州计事者至家乃尽出金银酒具奁饰裹糇粮为逃死谋日出而东门果破邀军将萧姓者入家尽付所出萧曰吾尝受丘眞人敎汝军中惟救人无杀吾捄乃死公闻太宗诏学士十八人即长春宫敎之俾杨中书惟中监督则往依焉中书少公六年兄称之与偕北觐时龙庭无汉人士夫帝喜其来甚重之乙未诏二太子南征俾公从杨中书即军中求儒道释毉卜酒工乐人防破枣阳并公所招将尽阬之大将幕竹林间公前辩析眀诏如此他日将何以复命乃蹙数人逃入竹中潜归其营匿严侯军中才脱死数十人继防德安得江汉先生赵复仁甫见公戎服而髯不以华人遇之至帐中见陈琴书骇曰西域人知事此乎公为一莞与之言信竒士出所为文数十篇以九族殚残不欲北与公诀蕲死公留宿帐中旣觉月皓而盈惟寝衣存乃鞍马号积尸间求至水裔脱屦被髪仰天而号欲投溺而未入也公晓以徒死无益汝存则子孙或可传绪百世保吾而北无他也遂还尽出程朱二子性理之书付公江汉至燕学徒从者百人北方经学自兹始岁辛丑赐锦衣金符以郎中伊啰斡齐行台于燕时惟事货赂天下诸侯竞以掊克入媚以公幕长必分及之乃一切拒絶人有以银二笏来见既谢却乃出置氊帘间遣人追及与之遂徙家来辉垦荒云门粪田数百畞脩二水轮诛茅为堂城中置私庙奉祠四世堂龛鲁司宼容傍垂周两程张邵司马六君子像读书其间衣冠荘肃以道学自鸣佳时则鸣琴百泉之上遁世而乐天若将终身后生薄夫或造庭除出语人曰几禠吾魄又汲汲以化民成俗为务自版小学书语孟或问家礼俾杨中书版四书田和卿尚书版声诗折衷易程传书蔡传春秋胡传皆于燕又以小学书流布未广教弟子杨古为沈氏活版与近思录东莱经史论说诸书散之四方时先师许魏国文正公鲁斋在魏出入经传子史泛滥释老下至医卜筮兵刑货殖水利算数靡所不究公过魏与窦汉卿相聚茅斋听公言义正粹先师遂造苏门尽录是数书以归谓其徒曰曩所授受皆非今始闻进学之序若必欲相从当尽弃前习以从事于小学四书为进德基不然当求他师众皆曰惟先生命则魏国公由穷理致知反躬实践为世大儒者又公所梯接云岁庚戌尽室来辉相依以居防上在潜邸遣托克托故平章赵璧驿至彰德恐公避逃托克托留璧独至辉以过客见审其为公始致见徴之旨公曰天下之人同是姓名何限恐使者悮徴不敢妄应璧曰汝非弃伊啰斡齐隐此者乎公曰是则然矣璧曰良是乃偕往彰德受命遂行旣至上大喜日客遇之俾居衞从后列惟不直宿时召与语随问而言久之询及治道公见上聪明神圣才不世出虚已受言可大有为感以一介见信之深见问之切乃许捐身驱驰宣力尽其平生所学敷心沥胆为书数千百言首以二帝三王为学之本为治之叙与治国平天下之大经彚为八目曰修身力学尊贤亲亲畏天爱民好善逺佞次及其救时之弊为条三十曰立省部则庶政出一纲举纪张令不行于朝而变于夕辟才行举逸遗愼铨选汰职员则不专世爵而人才出班俸禄则赃秽塞而公道开定法律审刑狱则收生杀之权于朝诸侯不得而专丘山之罪不致茍免毫髪之过免罹极法而冤抑有伸设监司明黜陟则善良奸窳可得而举刺阁徴敛则部族不横于诛求简驿传则州郡不困于需索脩学校崇经术旌节孝以为育人才厚风俗美教化之基使士不媮于文华重农桑寛赋税省徭役禁游惰则民力纾不趋于浮伪且免习工技者岁加富溢勤耕织者日就饥寒肃军政使田里不知行营往复之扰攘赒匮乏恤鳏寡使颠连无告者有养布屯田以实边戍通漕运以廪京都倚债负则贾胡不得以子为母如防生防牛十年千头之法破称贷之家广储蓄复常平以待凶荒立平凖以权物估却利便以塞幸涂杜告讦以絶讼源各疏张弛之方其下本末兼该细大不遗文不具述上竒其才由是动必见询使授太子经以太师淇阳王之兄故丞相摩多格尔故右丞布哈济勒丹今司徒买努为之伴读日以三纲五常先格言薫陶徳性明年宪宗即位诏凡军民在齐拉衮山南者听上总之大为张宴羣下罢酒将出遣人止公顷者诸人皆贺汝独黙然岂有意耶对曰臣欲陈之他日不谓遽问且今天下土地之广人民之殷财赋之阜有加汉地者乎军民吾尽有之天子何为异时庭臣闻之必悔见夺不若惟手兵权供亿之须取之有司则势顺理安上曰虑所不及者遣人入闻愿总兵与国戮力报可公防太祖承天大命兵取天下功未及竟而遂陟遐太祖平金遣二太子总大军南伐降唐邓均徳安四城防枣阳光化留军戍边襄樊寿泗继亦来归而寿泗之民尽于军官分有由是降附路絶虽岁加兵淮蜀军将惟利剽杀子女玉帛悉归其家城无居民野皆榛莽何若以是秋去春来之兵分屯要地防至则战防去则耕积谷髙廪边备旣实俟时大举则宋可平上善之始置屯田经略司于汴西起穰邓宿重兵与襄阳制阃掎角东连陈毫清口桃源列障守之又置都运司于衞转粟于河继餽诸州陜西则移陇右汪义武公戍利州刘忠惠合哈喇尔于成都割河东解之盐池归陜西置从宜所中粮兴元犹惧不继置行部秦州顺嘉陵漕渔关沔池转粟入利其年大封同姓敕上于南京关中自择其一公曰南京河徙无常土薄水浅泻卤生之不若关中厥田上上古名天府陆海上愿有关中帝曰是地户寡河南懐孟地狭民伙可取自益遂兼有河内壬子夏入觐受命征大理至察逊诺尔夜宴羣下公为陈宋祖遣曹彬取南唐敕无效潘美伐蜀嗜杀及克金陵未尝戮一人市不易肆以其主归明日早行上据鞍呼曰汝昨夕言曹彬不杀者吾能为之吾能为之公马上贺曰圣人之心仁明如此生民之幸有国福也明年夏玛雅陆盘大张敎条俾公以王府尚书身至京兆置宣抚司以杨中书为使奏诸千夫长不法夺有人室者旬月之间民大和浃道不拾遗师行留裕宗后谓曰姚公茂吾不能离恐废汝学今遣窦汉卿教汝先遣三使入大理谕招许不杀掠大军经吐蕃刋木求涂以前三使先至谕防彼以为诳磔其尸于树大师及城其相髙祥登陴望之见吾军威之盛骇愕口张不收饬公尽裂橐帛为帜书止杀之令分号街陌由是其民父子完保军士无一人敢取一钱直者惟急求三使之首或曰投洱水中遣渔者网之无得也俾公为文以祭赐其家人数千户世无有与及归马多道死公惟一马瘠不可乗则牵之襟谷数升时揺木盂以饲雪深三尺军马所经踏为冰梯惟旄牛负橐以从徒歩仅千里而中原马至分赉之始免茧足上驻六盘公疾求居关中教使劝农身至八州诸县谕上重农之防凡今关中桑成列者皆所训植岁丙辰公入见或谗王府得中土心帝遣阿拉克徳勒大为勾考置局关中惟集经略宣抚官吏下及征商无遗罗以百四十二条曰俟终局日入此罪者惟刘史两万户以闻余悉不请以诛上闻不乐公曰帝君也兄也吾弟且臣事难与较逺将受祸未若尽是邸妃主以行为久居谋疑将自释复初好矣上难之翌日语再及曰臣过是无策思久之曰从汝从汝先遣使以来觐告时帝在河西闻不信之曰是心异矣曰来诈也再使至诏许驰二百乗传弃辎重先及见天顔始霁大防之次上立酒尊前帝酌之拜退复坐及再至又酌之至再帝然上亦泣下竟不令有所白而上敕罢关西钩考废行部安抚经略宣抚都漕诸司帝规自将南伐与上阅地圗俾公跽指濒江州郡津歩要地可舟越者遂复上兵遣由鄂入岁己未秋及江而宪庙陟遐问至上犹济江驻兵结层楼蒙以臯比日居其上临攻鄂城东北贾似道闻公谘谋军中比为王猛城垂防前茅上及长沙下及隆兴闻叛王将为非觊于家追前茅还遂振旅断浮梁以归帝即大位以王文统为平章尽出藩府旧臣立十道宣抚使诸侯惟严忠济为强横难制乃以公为东平至居庸北制下受命即南或劝无行当入觐陛辞公曰文统新当国彼将以我为夺其位至治郡置劝农检察二人以监之推物力以均赋役罢铁官居三月大驾北征天后留燕遣使召公儿軰幼时汝授之书何人留彼时摩多格尔为丞相惟专从衞宫阃诸事疑则见谋二年拜太子太师公曰皇太子未立安可先有太师还制中书改大司农公奏在太宗世诏孔子五十一代孙元措仍袭封衍圣公卒其子与族争求嗣为讼及潜藩帝时曰第往力学俟有成德达才我则官之又闻曲阜有太常雅乐命东平守臣辇其歌工舞郎与乐色俎豆祭服至日月山帝亲临观饬东平守臣员阙充补无辍肄习臣宣抚东平尝闵先圣大贤之后诗书不通义理不究与凡庶等版洛士杨庸选孔顔孟三族诸孙俊秀者授之经而学夫礼盍眞授庸教官以成国家育才待聘风动四方之美又详议王镛亦善士錬习故实宜令提举礼乐庶其岁久不致败壊皆从之又具奏八事曰举老成以辅皇子重省臣以振朝纲定法制以齐庶政立铨选以转百官其四如兵衞屯田学校农桑皆所屡陈又具四事保民守信强干弱枝脩内治外敦本抑末于兵衞又申奏曰内地之民不习武事不耐劳苦第可使出财赋以资国用西京北京诸路之民习武耐劳可尽复其差赋充本路保甲屯田使进有取而出有归可鎭内窃以御外侮汉军除守御南边可选精勇富强三万燕京东西分屯置营以壮神都此左右中三衞起本者诏赴中书议事讲定条格其勉谕曰姚枢辞避台司朕甚嘉焉省中庶务湏赖一二老成同心图赞仰与左三部尚书刘肃往尽乃心其尚无隐条成与丞相史忠武公奏之帝深嘉纳后诏中书右丞相安图同知枢宻院事巴延翰林学士承防哈喇哈逊近史天泽姚枢讲定新格朕巳亲览可行于今卿等闻否亦当一一参攷速行其间一二可增损者记録以闻李璮召其质子彦简窃归反有迹矣帝问卿料如何对曰使璮乗吾北征之衅留后兵寡濒海捣燕闭关居庸惶骇人心为上防与宋连和负固持久令数扰边使吾罢于奔救为中防如出兵济南待山东诸侯应援此成擒耳帝曰若是贼将何出对曰出下防三年文统伏诛西域之人为所压抑者伏阙羣言回回虽时盗国钱物未若秀才敢为反逆帝曰在昔潜藩商订天下人物亦及文统姚公茂言此人学术不纯以游说干诸侯他日必反去年窦汉卿上书累数千言亦发其必为乱首秀才岂尽皆斯人然文统之相参知政事商公挺实誉之至是费寅以九事中时恚忌讼商公为文统西南之朋引陜西郎中行宣抚使赵良弼为征幽商公上都以良弼多智略疑为文统流亚械系于狱防遣阿陶行院成都而无辅行俾省择人公奏惟商挺可陛下寛其前罪责成斯行遂出而遣之公又入奏方践阼之初非良弼诇事关中恐后事防宁身负矫擅诛东西川两帅之罪以寛陛下西顾之忧推是为心忠纯皎然安得与文统蓄异志者比臣请质阖门百口必其无他帝悟出之四年拜中书左丞至元之元出省臣三罢世侯置牧守迁转河东山西河南山东官吏公行省河东山西明年而归或言中书政事大坏帝怒天降大臣罪有入不测者公上言太祖开创跨越前古施治未遑自后数朝官盛刑滥民困财殚陛下天资仁圣自昔在潜听圣典访老成日讲治道如邢州河南陜西皆不治之甚者为置安抚经略宣抚三司其法选人以居职颁俸以养廉去汚滥以清政劝农桑以富民不及三年号称大治诸路之民望陛下之治已如赤子之求母先帝陟遐国难竝兴天开圣人缵承大统即用厯代遗制内立省部外设监司自中统至今五六年间外侮内叛继继不絶然能使官离债负民安赋役府库粗实仓廪粗完钞法粗行国用粗足官吏转换政事更新皆陛下克保祖宗之基信用先王之法所致今陛下于基业为守成于治道为创始正宜息圣心答天心结民心睦亲族以固本建储副以重祚定大臣以当国开经筵以格心脩边备以防虞蓄粮饷以待歉立学校以育才劝农桑以厚生是可以光先烈可以成帝德可以遗子孙可以流逺誉以陛下才略行此有余迩者伏闻聪听日烦朝廷政令日改月异如始栽之木生而复移旣架之屋起而复毁逺近民臣不胜战惧惟恐大本一废逺业难成为陛下之后忧国家之重害帝恚为释五年用兵襄阳立河南行省经理屯田以公佥省八年入觐十年拜昭文馆大学士详定礼仪事其年襄阳下问其事宜公对吕文焕以江淮一使兼上路总管生劵军纵还熟劵徙之河北皆可十一年初议大举奏如求大将非中书右丞相安图同知枢宻院事巴延不可七月左丞相巴延陛辞付敕书惟逆战者如军律余止杀掠古之善取江南者惟曹彬一人汝能不杀是亦一彬也旣济江下鄂使至夜召见公帝忧见色曰自太祖戡定天下列圣继之岂固存之令久帝制南国邪盖天命未絶朕昔济江而家难作天不终此大惠而归今巴延虽济江天能终此与否犹未可知是家三百年天下天命未在吾家先在于彼勿易视之其有事宜可书以进公言严兵守鄂无使荆阃断阳罗渡先遣使责负岁币留行人之罪明年公又言由陛下降不杀虏之诏伯顔济江兵不逾时西起蜀川东薄海隅降城三十户逾百万自古平南未有若此之神防者然自夏徂秋一城不防皆由军官不思国之大计不体陛下之深仁利财剽杀是致降城四壁之外县邑丘虚旷土无民国将安用比闻扬州焦山淮安人殊死战我虽克胜所伤亦多宋之不能为国审矣而临安未肯轻下好生恶死人之常情盖不敢也惟惧吾招徕止杀之信不坚诈其来耳是用力拒宜申遣公干官专辅巴延宣布止杀之诏有犯令者必诛无赦若此则赏罚必立恩信必行圣虑不劳军力不费老氏有曰大兵之后必有凶年疾疫随之军虽不试而民止得其半况今民去南畞来岁之食将安所仰帕手腰刀必唱为乱袒臂一呼数十万众不难集也虽非劲军壁山栅水卒未易平是一宋未亡复生一宋又南方官府以情破法鞭背文面或盛竹络投诸江中又盐铁酒酤自汉代其后因之不废今方新附若复征之人必离散制曰鞭背黥面及诸滥刑宜急除之酤后议十三年罢昭文馆拜翰林学士承防仍详定礼仪宋平凡其侍从之臣以士子入见者必令见公询其学行而官之九月享庙拜大礼使明年上以自九月不雨至于三月问可以惠利斯民者公曰靡谷之多无若醪醴麴蘖京师列肆百数日酿有多至三百石者月已耗谷万石百肆计之不可胜算与祈神赛社费亦不资宜悉禁絶皆从之初公方奏事得疾忽跽不能言帝急命从臣扶出登车至家未苏百日而愈后三年疾再至昬黙三日薨寿七十八京师士夫哭祭如失亲戚曰自今帝侧圗回天下者岂复有斯人者邪惟佥宻院赵良弼赙俸半岁为位祭其家终防时孤侄燧仕安西炖佥淮西提刑炜独举其柩藁葬京城东南别墅后十八年当元贞二年五月炜徙葬卜于西洛金门山祖茔别兆于辉菊山之阳公天资含而仁恕恭敏而俭勤理生惟务本实不事末作未尝疑人欺已有负其德亦不留怨胸中忧患之来不见言色魏国公每誉其善于顺受人莫可及在京晚屡辍禄虽奉朝请假质劵剂盈束视贫甘心不一出言恃其久故干人闻不足于上有来即谋必反覆忠告惟恐吾言之不尽及秉笔中书或咎公独遗门墙故人公曰用人威权当出天子果若贤材乌避不闻其琐尾者乌敢借权树亲賔市私恩乎他善众多今惟表其大益斯世者四其一倡鸣斯道使今天下乡校童蒙之师犹知以小学四书为先虽戴惠文身为刀笔筐箧之行与非华人亦手披口诵是书求厠士列者往往多然故中书左丞之制有曰德全天懿学得圣传防固有在于斯也再则中土士夫不知为庙作主以奉先祀自公始辉人多化之而祖考妥灵有所三征西南夷为陈曹彬取南唐兵不血刃赞神武以不杀四当世祖渊龙规一幅员之判裂也请开屯田淮蜀移兵戍之固已起平宋之本及议南伐而难大将又上言非中书丞相安图同知宥宻巴延两人不可宋平又与谘谋其新国圗任其降臣随有两王作难海隅当十五年炎烬扑灭而公始薨古以揆之晋羊祜首防平吴吴平而身不及见乐毅有曰善作者不必善成盖当其时自明其身不终所事于燕惠数百年后犹能取必于祜今焉不效于公欤四夫人惟王氏先公卒继宋氏后公七年卒公赠少师赠吴兴郡夫人及公国鲁与完顔氏李氏皆从封鲁国夫人后公三十四年完顔亦卒故三夫人皆祔炜李出今中奉大夫河南北廉使其忠厚清慎有克继先烈之誉二女姊宋出娣完顔出姊卒娣继皆嫁为开府忠武公中子杞淮东肃政廉访使妻皆卒孙尚孩呜呼燧生三岁而孤公卵翼之不知其蒙闇教督而急其成俾粗有闻承乏翰林复世公官恐公事业不能详尽不敢干他词臣故惟自述文不过华质不至俚而摭其实焉耳矣铭曰
　　惟天聪明视听自民沃天子心启莫匪臣舜察迩言昌言禹拜称圣万世臣何与在粤若世祖方龙跃渊载牵征车遐搜逸贤即辉起之爰置左右授太子经事靡不叩公感一介尽其平生所学与知倾敷悃诚书首八事脩身以始贤亲畏天爱民以次申以卅条捄弊之方施治所宜如纪在纲上总兵民公请民去上受封国公择地所上征南诏公陈遏刘上曰汝言吾行优优展也神武操旣有要天下定一于时已兆移兵戍边首蜀尾淮免夫春秋剽杀去来汴置经略秦以宣抚三年其民歌舞乐土治效若斯公于之时一出为猷不无赞弥又从济江内难方蹶帝遄其归大统入继移昔已试施诸万方帝思旧人台衮用章公拜稽首元良未建臣何力有太师顾先改为大农寻拜左丞申以责难书存可征南土既平谘谋新国昭文禁林必首见及后圣相承言行其生没为法程諡以讳名旣又进加功臣开府莫尊太师莫尊国鲁哀荣若斯大书穹碑比其生全千祀可贻
　　参知政事贾公神道碑
　　贾氏之显在金叔世由大考银青荣禄大夫上柱国尚书右丞河东郡襄献公讳守谦相宣庙故曾大父衍金紫光禄大夫曾妣实嘉夫人焦皆从封河东郡夫人考颐武节将军兵部主事蔡州观察推官生公郑州年十五汳乱已失兵部奉妣夫人孙逾河依舅氏居天平甫及冠入官行台于时法制寛简凡受事者惟以贿先或餽黄金为两半百峻絶不取太宗闻之称其清愼特敕有司月给白金为两百世祖渊龙驿致诸邸与语合意俾董城上都竟工丁妣夫人忧去及践天位首以为中书左右司郎中不名惟官命之坐政事堂位宰相下他为郎者莫之与班由善国言小大庶政不资舌人皆特入奏其冬帝自将讨叛王漠北汉人惟丞相史忠武公及公二人者从归赐西锦服赏其周旋莽閴皲瘃之乡不懈益勤也帝问卿郎俸几何公如数对则曰何薄如是敕増之公曰品制宜然后太保刘文正公奏公参知政事公又曰他日必有由郎援例求执政者将何为御皆不许至元始元官朝请参议中书省事诏同燧先世父太师文献公时以中书左丞行省河东山西罢世侯置牧守五年再为左右司郎中者三年盗杀臣为平章欲擅利权病其束手中书不得肆欲奏求分六曹繁务立尚书省授公中书给事中丞相惟署制敕而已随同两丞相史公耶律公润色国史翰林十年襄阳下诏令即汰生熟劵军随授知襄阳府府随陞路官太中襄阳路总管虎符明年诏淮安忠武王巴延时以中书右丞相河南王阿珠以平章楚公阿尔哈雅以右丞行中书省将围襄诸军济以新籍之兵合数十万众平宋授公宣抚使议行省事浮汉济江下鄂大师其东留右丞及公戍鄂明年授佥行中书省事荆阃遣安抚使髙世杰来袭右丞出御败之降世杰乗鋭下岳进防江陵又移军围潭独公留戍士民求见者前其人而却其贽金帛一钱不入其门酒茗之微亦絶戢吏卒无入乡敢纵暴者刑以重典发庾赈饥宋宗室仰食官者仍廪之不变其服而行其楮币弛湖荻禁听民渔樵东南未下之州商旅滞此者给繻归之剏舟百数十艘操以水军免括商民置药局遣医更视疾瘘娄安邦以信阳来归从其子入觐矣禆将陈思聪屠其家逆端则见或议加兵公曰为是益坚其叛惟可计致遣朱千户从十人往使戒无操兵好谓之曰汝与安邦同功有怨盍明之省何俟其出而屠其家或仇党夙夜甘心于汝奈何宜身至省告余以故余则直汝不然少犹豫则以叛加兵兴诛矣思聪果来随征其妻子其徒至数以戕贼主帅家与未受使言迎射杀其从二人罪并肆其子诸为乱于市幼主旣降其相陈宜中文天祥挟益衞两王逃之闽广爵人号年东南大蠢觊幸之徒相煽以动大或数万小或千数在在为羣蕲宼起司空山剽黄及夀昌夀昌距鄂尤迩鄂属县傅髙亦集众跳梁为应公多为檄晓曰汝皆平民为贼驱胁至此俘杀之获子女货财渠恶悉有汝何利焉捐父母妻子徒受叛逆之名以取族为乡里所丑今能投兵返其居者复齿平民不踪迹其既往有斩贼首至者以级多少受赏以渠首至者官之言中其情上下猜沮稍稍离涣压以官军遂尽株橛翦平无留髙亡之江西武宁公又檄敢舎匿者诛及其邻穷无所归变姓名返家为尉吏防致磔死初遣万户某者讨是贼其人顾以髙为辞请急尽歼鄂之豪杰大姓以絶祸本公曰应贼者髙防子何为旋就枭夷豪杰大姓初无与知奈何以髙诬诛逆天欺君以祸民夫谁敢然汝第往吾能必其无他其人出留所善部将戒曰闻吾还军汝举烽城楼内外合发必尽歼是防其战不利水死其始事彰鄂人大恐转益徳公恃为司命时精兵尽于围潭居守半老疾乃杂新民乗城民相誓曰设宼诚至吾曹二三千人必无四顾其家专拥衞贾相十四年官中奉湖北宣慰使明年授参知政事无几时迁江西行省参知政事民素父母爱而神明敬之号送其去像事于学先声至江西民有迎诉千里外者时其省收海隅伪命甚急有者坐以连贼无者谓为靳匿将为后用诛论巨室逾三百家犹有幽狱未断者公至出其非辜下令凡宋告身以城来者朝廷既加其旧官之矣自余蓄此无所叙复徒自取祸其悉投水火敢有以索兵仗为名侠入民家防为收匿以起狱取货与取妾人子女痛绳以法明年大水壊民庐室藏盖者发粟以赒其逃登屋木者遣吏具舟载糜粥糗糒以食脱沈溺数万家宰相出入以甲士导从至省班立庭下其冬大雪堕地旋消移时不能满寸右丞托尔楚勲贵胄也顾谓公曰南方竝有北寒减三月公曰相公袭貂裘炽炭其前而张幄于后言是则宜彼庭立者必以为加三月矣右丞属觞于公谢其失言休士于庑由是知其为心斯须不忘恤下也事必资决不敢友视而师之明年李梓发盗据南安公虞他将往则为暴坚其不下请身往平才从兵千营于城北为檄推诚招懐梓发度其猖獗日久势不敢归以其徒知公有素或贰其操战不为用惧左右窃取其首为功乃闭妻子一室自焚死众皆散还其乡不戮一人平南安归江东饶之属县都昌杜万一挟左道媚人有众万数狂僭置相公曰都昌与吾南康止限彭蠡此宼不馘将乱南康乃调兵戍遏彭蠡西濒别遣方招讨将其军伏仗舟中伪为商农径造茇舎生擒万一与其相曹者以归磔龙兴市其徒散骇复其民居后有列巨室姓名百数来上云与贼连公曰大慝诛矣延求何为火之而江东宣慰使某者媢其成功遣使入谗公不俟江东兵至惟遣南将往讨私有其藏以八日屠禁日杀人防公亦遣使至制责江东使曰贾郎中为者何有过差且是贼非羊豕人也虽杀以朔日犹可十七年诏再征日本赋江浙江西湖广三省造海舰公极言如是将乱江南欲身任入闻陈其过举他相以为不可废阁诏令异同之间其年七月二十日年六十三薨于豫章而始成战舰遣宣慰某者总致于军东征丞相愤失军兴将以是日斩使忽诏下既江西海舰后期罢兵君子谓公薨犹利国如古尸谏以其冬十有二月归葬威州井陉牛山先茔尝防其平生家居事妣夫人曲极孝敬迨薨移是以养寡姊夫人李氏信氏雍睦无间言视政之休未尝废书从戎亦橐駞负书以行从讨叛王度漠有暇犹为世祖陈说资治通鉴纳君于善延师私塾毓徳诸子日或至其舎出门交友貌粹而言温侃侃易直无有城府机穽尤笃故旧故第迩太室歳常以十月刚日大享其日每风雪沍寒非执豆笾闻钟鼔振发不敢安卧其室冠服庭立至乎已享积学其躬如是施诸用世事世祖二十有一年其居中当睿圣大有为之时与二三元臣上以毗赞其经国下以燮熙其子民者十有三年出而经理南纪谋猷大军于襄阳于湖广于江西新造之邦向化未纯安而集之喣而濡之如恐一夫不获其所一有海隅之难盗贼附起祸譬而赏劝徳绥而威挞徐革其面而浃其心俾方三数千里之氓一喙同辞称其仁人求能推守大帝谕忠武王以曹彬取南唐不杀之训者无公亚疋呜呼后公之薨廿有九年今圣言念尽瘁大帝功加生民赠推忠辅义功臣银青荣禄大夫平章政事定国公諡曰文正哀褒之典无一遗者恩重书棺公而歆兹可作于九原矣五子铎淮东宣慰使钧中书省参知政事钺不禄镛令曹之禹城锷知盐官州二女适临湘令刘彧佥山东道肃政廉访司事王遂男孙五汝玉行台监察御史汝立汝砺余未名女孙五有从者三吉州校官许崇庆戍守眞阳万户刘遂寿武库使刘复余幼男曾孙五女曾孙一皆幼铭曰
　　定公筮仕于顾成世弱龄卑官洁慎已至世祖渊龙谓治须贤搜以自毗如渇繘泉公焉其时先后胥附及践天位大正百度以公为郎左右中书凡我庶政丞相共圗日月入告天顔諟顾不恇于威不愉于豫垂十五年政治隆平维帝之明公猷是经将一文轨襄汉其始出公军谘为烈益伟旣下江夏人暴而仇公则缓之敷泽优优粟饥药疾于赋于役胜国厉民靡不与黜大盗劻勷动万为曹以言为兵训枿其豪民视曰公予父予母胡不像之事以豆俎闻迁省洪出涕赍咨洪闻其来人抃以嬉既系岸狱载糗与粥舟取溺逃于彼登木南安勦狂不缺斧斨僭伪都昌生致用方惠怀其仁两省千里闻其告凶号啼妇子畴非位相死而骂长伊畴若公没世不忘諡于太常传以太史矧世其德众多令子有毖岿山螭石劘穹神保焉依期古与终
　　佥书枢宻院事董公神道碑
　　公讳文忠字彦诚眞定藁城人曾大父哲大父昕父俊材而略太祖兵金由农畞将乡民万众来归官以龙虎衞上将军右副元帅知中山府事时太尉史忠武公兄河北西路都元帅天倪开阃眞定其倅武仙杀元帅一家百口据眞定叛而臣金太尉集兄散卒复之仙走壁双门夜又袭入太尉唯与故侍衞亲军都指挥李伯祐投城渉堑奔藁右副闻乱已舣舟滹沱即马入槀合力再复之仙走壁抱犊旋逾河太宗以太尉为眞定河间东平济南大名五路万户右副长千夫从追义宗归德薄北门而陈金纵兵夜击我师败绩右副死事夫人李氏九子公次居八宪宗即位明年壬子年二十有二始入侍世祖潜藩承旨王文康公鹗言诗敎问公能乎对曰臣少读书唯知入则竭力以事父母出则致身事君而已诗非所学癸丑从征南诏己未伐宋王师临江与兄忠献公文炳翰林承旨文用率勇士乗鸼防求先济敎遣他将舟师继之三战三防得敌艨艟百艘遂进围鄂上正宸极中统之元置符宝局以公为郎后官奉训大夫居益近宻上尝不名唯第呼董八亦异数也而不为容悦随事献纳中禁事秘外多不闻举所可知如至元二年安图以右丞相伐宋中书建陈十事言忤天听公曰丞相由勲阀王孙夙以贤闻今其始政人方延伫倾耳而所请若是后何以为乃从防代对悃详切如置符疏者始俗开可八年侍讲徒单公履欲行贡举知上于释崇敎抑禅乗是隙言儒亦有是科书生类敎道学类禅上怒已召先少师文献公司徒许文正公与一左相廷辨公自外入上曰汝日诵四书亦道学者公曰陛下每言士不治经究心孔孟之道而为赋诗何关脩身何益为国由是海内之士稍知从事实学臣今所诵皆孔孟言乌知所谓道学哉而俗儒守亡国余习求售已能欲锢其説恐非陛下上建皇极下脩人纪之赖也事为之止君子以为善于羽翼斯文十一年以大师南伐民困供亿奏蠲常岁他名之征后燕见降将问宋所由以亡皆曰贾似道当国薄武人而唯文儒之崇武人怨之后大师至外而疆场内而京都莫有鬬志释甲投戈归命恐后上问公之言何如公曰似道薄汝而君则爵以贵汝禄以富汝未尝汝薄也而以有憾而相移怨而君不战而坐视亡国如臣节何似道薄汝岂以逆知汝曹不足恃为一旦用乎上深善之诏徙大都猎户郢中奏止还贫弱者弛收官鬻田器之税听民自为以劝本富俗防患多盗敕茍犯者杀无赦在在系累充牣犴狱公言今杀人于货与窃一钱直上均死一断不属憯黩莫甚恐于陛下致祥之气好生之徳多所干伤敕革之或告汉人殴国人伤又或告太府属卢某盗断监布上命杀以惩众公言今刑曹于囚罪入死者已有服辞犹必详谳是事未可因人一言遽置重典宜付有司簿责阅实以俟后命乃遣近臣图们覈殴伤公覈监布告殴得诬杖遣之监布葢太府始受端外皆有羡尺适尚方工宫有需其入惜毁成端断羡以给非身利而为也降防原之责侍臣曰方朕怒际卿曹皆结喙非董八启沃朕心则杀是非辜必窃窃取议中外矣赐金尊曰用旌卿直储皇亦晓宫臣曰方压以雷霆而容止话言暇不失次卒矫以正实人臣难能者太府属挚而泣谢曰鄙人腰领赖公以全公曰吾雅非知子其必拯济诸阽危者葢与国平刑非期子见德也其返而挚自安图北伐犯法臣哈玛尔独用盗弄威福众立亲党惧平章廉希宪复相必妨其私表以右丞江陵者逾年公奏希宪昭代名臣今端揆虚席不可久使居外以孤人望宜早赐环从之十六年十月乙亥还自万寿宫祝厘所奏曰陛下始以燕王为中书令枢宻使才一至中书后册储皇累使明习军国事者十有余年终守谦抑非不奉明诏也亦朝廷处之未极其道夫事已奏裁而始启白为人臣子惟有唯黙避在不敢以令可否制敕而已以臣所知盍令有司启而后闻其有未安断以制敕则理顺而分不逾必不敢辞责元良矣其日尽前省院台臣将百人上面谕曰自今庶务其听皇太子临决而后入闻寻语储皇董八崇植国本者其识勿忘礼部谢昌元请立门下省封駮制敕以絶中书风晓近习奏请之源上锐欲行之诏廷臣杂议怒承防少保王文忠公盘曰如是益事汝不入告而使南土后至之臣言之用学何为必今日开是省廷臣三日始奏公为侍中兼其属多至数十人其臣弗便也入言陛下将别置省斯诚其时得人则可寛圣心以新民听今闻盗诈之臣与居其间言多目公公恚辩曰上每称臣不盗不诈今汝顾臣而言意实在臣其显言盗诈何事上出奏者公犹愬不止且攻其贼国之奸上曰朕自知之彼不汝言也然终忌公得君清愼无过莫可指以为报者乃以楮镪万缗为夀求交驩摈弃不取忠献公卒官中书左丞故太傅巴延公表其可相上使嗣为公曰臣兄有戡定南土之劳位是则可臣给事居中宣何力焉而可嗣为十八年陞局为典瑞监郎为卿阶以正议大夫俄受资德大夫佥书枢宻院事卿如故始不从跸留居大都凡宫籞城门直舎徼道环衞屯营禁兵太府少府军器尚乗等监皆领焉兵马司旧隶中书并付公将权臣累请夺还中书不报是冬十月二十有五日鸡鸣将入朝忽踣家庭气息奄奄上遣中使持药投捄不及遂絶伤怛不已犹觊其息敕勿速敛五日乃匶且知公圗书外无他居积赙钱数千万储皇等是以十二月六日归葬其乡髙里先茔最始至终实三十年征伐搜田无地不从凡乗舆衣服鞶带药饵小大无虑百数十橐靡不司之中夜有需不以烛索可立至前风雨寒暑饥渇骏奔心无怠萌口絶勚语属属乎惟以执事不恪获谴为惧故能滋久眷宠弥深为臣则然其在家出门弟弟敦宗贤贤信友渊懿而明炳孙防而易直伦理之间人文灿然元臣故老奉朝请者上所存问及有欲言皆由公传逹权幸不敢谗危之及是则皆出涕几筵曰哀或若人曾未中夀而不淑自兹君侧失正人矣一贵戚独曰天乎世无吾曹千人诚不加少而夺公归耶下至佣人贩夫亦失声投业后廿有二年当大德辛丑天子言念其功赠光禄大夫大司徒封夀国公諡忠贞配顾氏从封夀国夫人男五人士珍资善大夫御史中丞士良同知开州士防正议大夫典瑞太监士信蚤卒士能未仕女三人长适中书左丞史彬次适集贤学士张晏次适王某男孙七人长守中内供奉次守庸利用监资用库提防次守恪内供奉守逊守简守常守让女孙六人长适左藏库大使史燮次适刘文铎幼姆士珍将铭坟道持辽阳行省参政王公思廉之状逺走江东而以访燧义有二焉一以其伯仲父忠献与翰林承防与公由先少师储邸旧学命之不官必曰先生一以燧尝同受学司徒文正公且与今忠献子其兄江淛行省左丞士选相好实再世契奚言而辞铭曰
　　在易六位以爻居四上承五君多惧之地于皇前圣与天巍巍神明其变雷霆其威公三十年日侍帷幄出入起居不辱于数初匪知计其身包周臣职克脩敬愼无尤人肤其观曰郎典宝其自任重引君当道不刚悻悻不柔容容揆义为中阙焉弥缝或攻圣学异敎之似公曰其言由孔孟氏彼去其实务华辞章为利达资何关纲常足明其心斯道力衞病为朋党弥祸于未父子之间进说多艰庶政既先国本泰山其入告内无是为大他随事陈防遗于外其非廷尉狱由平反施令必臧等乎纳言奸窳滔天庭伐其慝虽未即诛中剧矛防黄髪番番致臣而家岁时存问天语柔嘉晚书宥宻瑞监仍柄何天不吊年过知命前圣忠之赙以送终嗣圣功之追爵上公人臣龙光至是焉极矧子廊庙清劭执徳无石维年竹帛岂夷赖垂休声其以是诗



　　中州名贤文表巻十二
　　钦定四库全书
　　中州名贤文表卷十三　　　明　刘昌　编姚文公
　　神道碑
　　平章政事史公神道碑
　　史氏自癸酉我太祖蹙金南播之岁尚书都元帅父子相继转鬬河北十年元帅死武仙乱故开府仪同三司平章军国重事中书左丞相赠太尉諡忠武公收其兄兵转鬬河北又十年防相衞薄金北门金主奋锐自将逾河衞实受其锋太尉再战再败其两帅之众十有八万金主度不能国走死蔡太宗大其勋以为万户俾将眞定河间东平济南大名五路之兵宪宗以战迹着衞封以衞之汲胙城新乡获嘉苏门五县繇是故荣禄大夫平章政事公以太尉元子得节度衞宪宗征蜀诏太尉以公从防其陟遐太尉还一王召公偕北絶漠留谦州依其储氏姑居五年而归先是李璮反诛太尉请裁强诸侯权自今兵民之家父死而子始继兄终而弟可及其子弟同时竝官者无以职掌小大皆罢之请由臣家以始并辞衞封制曰可太尉一门一日解虎符金银符者十七人而太尉故所将兵自先朝已解授兄子江汉大都督权戍邓及是亦解隶他将公无以为者数年防故中书左丞刘武敏公拯请伐襄阳张平宋本大集天下兵于汉之南而太尉亦谢政公请立劳军中朝议犹避邓之旧军俾与张蔡公子范易将始授怀逺大将军亳州万户虎符太尉饬之曰战无后人与筑夹寨始犹回逺包山络野绵亘百里三进薄城应中援外息耗一絶其将张贵突围出公斩之尽有其舟仗攻樊城先登防之襄阳随下赐白金衣裘鞍马弓矢从大军南征越郢下复夏贵鎻战舰絶汉为阵我舟不可越公戏下马千户尝隶都督万众从上已未渡江请为导拖舟出沙武口入湖达江故丞相阿珠公将二十五万户为前五万户择一人帅公其一帅先诸军济江后继未集与宋将今中书右丞程鹏飞遇杀伤相当公被三创鹏飞七创肩舆走鄂鄂随下丞相请以轻进挠法罪公诏録其劳赐白金五百两大军旣东从故丞相阿尔哈雅时以平章分兵围潭州攻铁坝百日礮激栅木伤肩流矢贯掌先登防之以军民安抚留戍招摩逋残既集既安入觐加定逺大将军以太尉玉带赐物也人无敢服请上之制曰太尉所服汝服何嫌即赐之自是公班诸将独一品服从攻静江众皆轒輼自蔽凿城将穿公分地独居礮所集轒輼不可向伺有怠隙树钩援攀堞蚁附而登防之平章北还以公元勲贵胄威名非他将可軰留治静江初城旣兵得剽杀之余官舎民屋尽于焚毁公赋戏下其视吾为师隙为居第市为列肆必完无茍学校祠庙大其故制犹不能实画地募民又赋乡县之豪析族城居而所居第宏最静江曰示吾久此不为去计亦制越一竒也民始劳之断手则屋取佣鬻直已相什百旋为通都民男女为人所奴从主北者或思乡亡归拘之有司可籍究者三千人省议欲一切徙来公曰至鄂必分为势家有托以徙必道亡不达且生他变旣止不徙以男女齿相偶皆籍民之乃无敢觊取者行徇定昭贺梧浔藤容象贵郁林柳融宾邕横廉钦髙化广西之州十八肇庆徳庆封广东之州三皆除三年田租发仓稻以丐贫民遣郑何朱国宝刘克刚赵珪赵修已五万户戍贺昭梧融邕马天麟宋景刘君进哈里完顔世英李荣张武邹瑛阎国顺托欢十千户戍浔宾横容象柳廉钦髙化又以十千户不兼职民则任分而令不专皆便宜假以军民总管事闻制皆为眞当静江受兵溪洞诸夷旣降云南公曰邕容视左右两江犹身之有手足今归云南度吾不能制必轻为宼入则吾御归则吾备是吾不遑一日息兵其界也遣使谕曰汝舍朝发夕至之邕容乃逺托数千里经数夷地不至之云南何以应缓急或他日尔越界为市诸戍必以入宼加诛尔矣且朝京师路迂皆非计之得者溪洞闻之飜云南来者五十州后云南争之其省平章为书让公曰吾与先大尉久共政汝不可有吾成功各驿以闻公使先至诏听公节度陞昭勇大将军广西宣抚使寻罢宣抚改鎭国上将军广南西道宣慰使宋既亡也其将相张世杰陈宜中挟益王昰衞王昺浮海趋福州立益王传檄海岭之州曰余复广之东西豪杰防其爵赏争起为应裂裳为旗荷矜为兵者动万为羣公戒诸将盗至以时降斩不得使牢根窟能以众来者官之盗去不敢求迹平民而深为延诛时方乏盐发庾下令斩首来者以盐为购谍言夏贵已复濒江之州江路既絶不可复北诸将求还静江计事实欲合势公晓之曰君軰亦揺敌惧耶就贵能复江不能逾岭审不可北犹与诸君取涂云南归矣今无辄弃戍也省议弃肇庆徳庆封并兵戍梧公曰委地彻备适示敌怯増兵戍之剧贼苏仲集潭之溃军万人自王鎭龙山俟嵗事作官军毒暑不可入外肆为刼而植稼其内岁事毕闻将加诛则伪出降仍嵗为是大为横象賔贵四州之梗公令四州为堡其界守以土豪日严警斥官军行前纵火庐栅随以民夫具担芟禾仲穷来归犹官以宾之岭方令走王新立古县斩李应辰李福浔州由静江北全永皆城守潭州路絶而永尤急罗飞围之七月其府判官潘泽民间请济师公又分歩骑赴之大殄其众永境遂谧后益王死衞王继立趋广州壁海中崖山曽渊子以叅政开督府雷州公再谕降不可进兵逼之渊子奔碙州获其两都统驿送京师遣万户刘仲海戍雷世杰将万众至仲海出竒击走后羞堕其诈计悉众来围城中絶食士皆煑草为粮公抽兵漕谷钦廉高化诸州再破走之用兵海南诏公亲戍雷式遏西突防衞王蹈海死南海平广东之户十耗八九而广西独完不残及户赋酒酢算公以岭南地险而民寡俗悍而产贫征之适急其为盗省是其説蠲之故今广西并湖南不困后范入觐请复将亳州兵制可还公邓之旧军拜参知政事行广南西道宣慰使入觐拜资徳大夫中书右丞行省湖广用兵日本诏督造战舰六百仍送扬州用兵安南诏给粮仗广西师还廿二年约苏穆尔以中书左丞来而湖广嚣然多事民防其遂生之心矣以公尝督海舰费计巨万大为钩考毫推缕剔求可中公者无所得乃责偿军民三万定明年移省江西仍中书右丞又明年拜中书左丞俄复右丞还之湖广其人已平章恃有援借怒詈同列辩诈鸷刻师心而行声势张甚以公结圣知固谦抑不报强御者独不忍以言色侵之凡与处四年拜荣禄大夫平章政事防大料民州县赋纸为籍渠以户率如干为十五万定可官有之令州县别方为籍集吏计局程督日严将有首偿者而赦令下渠犹曰第可原裒求罪耳钱不可贳公以鸿恩之余宜无深诛不从公则曰最今籍用当十万定而悉征之吏将重赋之民民益殚矣渠曰吾征其余责偿五万定其逆凭怒当大纷一言从容十救一二民丐其利者此类元恶伏辜可以得为而公亦薨实至元廿有八年秋七月十有五日年止五十八性友爱喜施有积必分之诸父诸姑昆弟羣从空橐不爱焉甥姓男女孤者鞠之时其婚嫁力不足犹称贷为之闺壶不敢干外事与人交襟懐旷夷虽踈且贱不峻陛级不留门庑防意丝竹尚友东山者老而不衰焉公讳格字晋明聚书万巻鼎圗畵一室号曰裕斋其先大兴永清人曾祖成珪晦徳其乡生行部尚书讳秉直实生太尉讳天泽妣夫人穆延氏夫人刘氏储氏两张氏子七人燿荣余未名女二人在室男女孙皆一人公未有子子都督子即燿也笃其爱曰是他日可虞者以从战广西劳授静江同知迁广东宣慰副使换淛西宣慰副使前薨一年朝议不欲宰相兼将许其子弟世公累请将燿未报防以其防来明年命下授燿虎符邓州旧军万户即举公柩与四夫人防以其年十一月廿七日葬眞定之眞定县太保荘太尉兆次甫封以荣入觐曰是臣所后父先臣格之子生十四年矣宜代臣将制可授荣仍故虎符昭勇大将军万户别授燿虎符拜荣禄大夫平章政事行省福建归过鄂人故公者感是二子一世平章一世长万夫符节相焕麾盖相逐至为陨泣呜呼可曰良子已客有李裕者尝以理问官事公江西数千里毕公之葬又奔走京师营立二子其尽义故吏者如何燧亦故公者隧首之碑其可辞铭曰
　　干文言曰圣作物覩以类从亲云龙风虎廼今观之匪古专然天于皇舆将畀其全亦匪一圣能同轨辙圣武我祖劗金河北而宋画守犹江之南留大遗艰待帝之戡孰有有君无其臣者太尉父子佐一函夏父平河北子江之南佩训其庭无后事惭故横江流扬楫先济鼓其孤军尝敌全锐及从移兵潭桂两州登陴两先两后戍留均之为勚而桂尤瘁基屋火余以完府市走檄所下廿有四州胡难而安旋化而仇防鲵腾海狐猘陆起威柔四年平始再底捐我庾储复而田繇方户广东十才一凋湖广再相元恶再友吾洁是求孰湼而黝一日霣首公压宜信天不□遗一疾不振难偶者时难立之事难令之名难终之位时天之为余非人邪易世之难匪哲曰何矧其惟孝不忝世徳太尉旣老平章军国公世平章太尉之光燿复世公祖孙相望荣未成童亦矕龙虎归偃斧丘奚憾之茹载烈兹碑石兽衞之与滹河流相永无期
　　便宜副总帅汪公神道碑
　　便宜副都总帅忠让公讳忠臣字汉辅便宜都总帅陇西义武公之冡嗣便宜都总帅忠烈公徳臣中书左丞忠惠公良臣四川行枢宻副使清臣之兄故副都总帅惟益之考中书左丞忠肃公惟正今平章政事惟贤中书右丞惟孝参知政事惟勤宣慰使便宜都总帅惟和同知宣慰权总帅惟纯屯田万户上万户惟简惟允上千户惟弼知阶西和州惟敬惟防之伯考今懐逺大将军便宜都总帅安昌为质永昌王必昌之祖宣慰使元昌副万户朝昌便宜都总帅夀昌之伯祖也卒以至元丙寅四月五日受諡于元贞二年丙申推至义武卒年癸卯实五十四年祖孙一门三世五公又许连姻王室自余将相使牧为质犹十八人此吾元有国而来所无者呜呼不曰世臣之家谓之何哉公王姓由大父彦忠世汪骨族故汪姓金主以甲午正月死蔡义武时即险移巩治石门山犹行天兴正朔明年乙未始下太宗义为其主后来仍金官官以便宜都总帅俾从皇子库屯征蜀公留质帝所忠烈质皇子所制后令公从征蜀以管军总领从破文阶州大安军从攻成都入其郛义武防伏中急公疾战杀伤数十人竟衞翼而出壬寅以破土番疉州功赐银符明年义武卒有子七人皇子择宜世帅者意在忠烈谓公曰汝宜世吾欲帅汝弟而得无后其心乎公曰王未有言臣欲推授为之与兄有异邪王髙其行以公巩昌元帅知府事丙午以前茅忠南功换金符故事祖宗賔天取授符节悉收还之故公金符亦归之官宪宗二年壬子偿赐之俾权都总帅事明年癸丑世祖以大弟总天下兵既移忠烈一军戍利州防将军南诏玛雅临洮公来趋觐俾督漕嘉陵继利州餽公造舟栈涂水陆兼行足缺兵籍而恤乏民力始益昌不以饥告戊午宪宗自将讨蜀忠烈集诸将问计楼上曰吾州凋伤之余玉帛无所于得一旦乗舆至左右近贵之臣需求何以为资公则曰吾曹防身健儿惟有能奬率士众效死前驱何至为是媚人定死前驱公惟恤吾妻子其责忠烈然灌酒地曰兄与诸将薰心誓是德臣何言所孤兄诸将托者有如此酒大驾至利廵所治楼壁桥隍叹曰使非吾戍此敌先之则四川领喉之地可能必歳月平哉遂移师西南攻劒关关之西隘曰苦竹隆庆府治其上西北东三面崭絶深可千尺猿猱不能縁以上下者也其南一涂一人侧足可登不可竝行敌尽锐御者惟此而帝敕诸军攻未至某地无张汝帜自伐鼔督之公前登帝望帜张倡为歌呼六军和之声动天地隘之兵民飞崖如蝶前是获敌张都统仗为蜀导反绐帝曰吾能诱此栅令降遣入行则反为敌用且泄吾军何地强弱何仓丰馁敎使勿下帝为书系筒箭三射入栅令必生致获之磔以徇赉银为两四百五十潼川府治长宁山攻复先登赉银如苦竹数加以金币为疋二十七复移军东即嘉陵为舟行计舆礮竿钜絙以从公奏无所事此此前涂所不乏者不若舟米数千石盖此去多稻而求粟无有宜虞以廪病者时蓬州壁运山阆州壁大获顺庆壁清居广安壁大梁平破竹皆下东南抵合壁钓鱼山渠江水防其下石邑入云其帅王坚据不即下礮矢不可及也梯冲不可接也帝欲乗拉槁势不弃去而必防之故久跸此时暑我师疫矣忠烈卒于军公泣集将佐议曰吾季卒军马革裹尸与国责塞子惟正虽未弱冠宜世众曰公言是公言是愿奉以代为帅其秋世祖中统之元制以公为副都总帅从所志贰贞肃同戍清居去顺庆平土二十里西北东三面环江北江殊回逺不可为池南依山而壁平可马上无大艰﨑其南即合敌出入吾界无时于兵法为交地公又孑身受之开屯田练军实遥候斥诇强邻入必摧壊其军不令弃去后诏贞肃还巩昌公独保戍三年玺书褒大之又换金符三年秋抄防府获其团练使鲜恭知府张甲及路分二人斩刈千馘获遗甲仗宝币不可赀计入觐赉以虎符银章银币如长宁之数而加金为两五十副以鞍勒弓矢衰其从者且以久劳于边代以忠惠还之巩昌俾副都总帅由行省受命还得疾秦亭归至古漳故第而卒年止四十八其年六月从葬古漳先域为性安恬出言质直如其心事陇西郡夫人母包以孝闻友诸季终其身竭力弹才羽翼之人无可间总帅府属郡二十四事至殷也身自为与从父副弟副犹子三世时得专杀未尝妄笞杀一吏一人然至临敌决战上马挺枪离陈先次巧防若神当者纷披莫有我御其弓矢竒中可方古人宪庙出畋遇虎命射之一发断其吭帝喜至解所御金鞍为赐夫人故金兰定西防德顺五州帅张云之女惟益才世副都总帅二年而卒一女适镇抚帅府张文焕老将之从公者每曰公为人信厚安昌必昌复信厚可曰善世其家者由安昌求铭公碑燧思于公与贞肃所戍之地无不至焉淸居之不可恃为固者前所以言杨氏张氏蒲氏皆行帅府大获运山大梁平故地与便宜其时目曰四帅府淸居南迫合独受敌锋为三帅扞蔽他日专刘帅戍移贞肃南九十里夹嘉陵东西筑武胜军毋德章两城距合为犄角然昼则出逻设伏尝待进战夜则画地分守衽革枕戈篝火照城达曙以防窃入一话一言无敢忘戒况敢抽兵邀利他求为哉惟是军当其冲卫故三帅反得岁以防敌栅垒掠敌府库刘其人民逞志于忠涪防黔万施云安之间上功朝廷用事之臣第知三帅立劳之多而是府独寥寥也终未有能明其然者又贞肃去清居敌夜大至火民居缚刘帅去鉴夫人之失如此则两公戍而克完者功不大哉凡此或者贞肃碑所逸故发之此铭曰
　　椒聊逺条求今之世方汉金张才有汪氏陇西开国义武肇之义武之为不怍伦彞忠让忠烈忠惠贞肃逓芟川凉力协谋一继继其来将相之多不符垂躬必斧手柯归觐私庙庭笏骈罗公以其序大宗义武于弟以子宜不降俯乃推儁功潜不自张等翊吾家闻命即行安流洋洋如水就防所由不年其尽瘁致子而夭阏归以何戾彼苍者穹监下而公惟我皇上心靡不同畴德未报未隆何功三纪后公一朝哀崇公有令孙人曰公似虽华其年已践公位古者大宗合族恃之祭求其膰尊祖之思胥是冡防可万家邑表阡有碑车过者式
　　兴元行省尔佳公神道碑
　　元贞二年二月资善大夫河南江北等处行中书省右丞臣戬香言往岁臣待罪于外伏奉明诏防求勲旧臣僚封拜奏对各上其事以备纂脩世祖皇帝实録资用删取者臣喜伏思陛下先孝四海发扬前休皆使下臣依光日月诚旷代之希遇谨已次写臣祖昌格臣考防古岱出处始终为一帙上史馆而臣之先汗马微劳其槩已此何敢上比磐石宗臣勲旧自名惟与刘氏布琳哈玛尔再世父子来比之初义同一体今焉二臣已各受諡忠顺忠惠增贲墟墓臣不援陈恐使圣泽独漏臣家敢昧死请制曰可万户招讨使昌格赠龙虎衞上将军封定襄郡公諡贞敏妻奥敦氏从封定襄郡夫人兴元行省防古岱赠荣禄大夫封沔国公諡忠靖妻耶律氏从封沔国夫人制下山南之民闻者咨嗟泣下曰公卒明年兴元属县及州若洋成固南郑吏民伏进德茍德炎张自显李显軰若干人疏公平生立秦宪庭愿一上闻许庙事之而竟未下岂天以是忠靖为赐额耶呜呼有待哉公尔佳姓女直人其地古肃愼氏之国譌爲女眞避辽兴庙宗眞讳改为直太祖之加兵金也岁壬申五月刘忠顺公与定襄公将兵千二百人来降诏以其众即守威宁十二月金主遣使啗以大官冀其或贰可复失地定襄缚使以闻诏嘉之擢为万户招讨使人有扰尔民杀之傍郡县未至者谕使急下事有便宜不待上闻一以诏行之凡鎭威宁四年以岁丙子卒沔国公嗣万户金符生十四年矣戊子太宗诏从太师国王战河东山东庚寅睿宗防凤翔明年从破宋大散关夹嘉陵汉水如凤沔褒大安兴元洋金东抵均诸城皆防壬辰大破金兵钧之三峰山不能国矣诏徙六州民留田威宁时天下荒饥独山北为乐土四方之人其来如归乙未诏从塔海堪布征蜀田事宜遣官属何人摄治者以其名闻乃表今湖广佥省髙安之祖额图珲代领明年凡四川府州数十残其七八明年公上言兴元形势西控巴蜀东扼荆襄山南诸城无要此者自始取道灭金汉中无岁无兵其地与民吾弃不有敌不敢复城郭隳而弗完田野薉而辍耕民窘艰食时吾兵来扶戴白以负婴黄偷蹔生活窜栖太白穷谷之间吾去则壮者出为盗贼肆相夺攘甚者仇而杀之而生齿益耗诚能留兵戍守招徕未降民见父子不分货财之得有也其至恐后为择良腴便水之田授以耕耒假与种牛俟秋谷收什税四三储之于庾守之以吏征蜀之师朝至而夕廪诸校以资粮关中荷担千里十石不能致一者劳费大省实制蜀一竒也制可诏都元帅量留汉军其新至之民及田事可无时借数具效以闻仍锡虎符是月制谕令安抚兴元军民制又以为安抚使一月之间二制并下定宗诏行省兴元公至行之如所奏筞城堑内治堡垒外增鼓柝烽烟传警日夜千里不絶市肆村舎民庐数万区悉起于荡焚之余垦田数千顷灌以龙江之水收皆畞钟敖庾盈衍矣官舎居第皆髙榱巨栋重楶牡瓦宏壮竒丽可百承平旧宇之上亦志不茍然也其土豪杰如洋之赵再兴成固张广南郑伏兴褒城薛仕成西县杨济廉水韩仲炳小黄栁智徳潘水薛闰皆割裂自霸昔为吾宼者也至是皆入所据于郡县宋边骁毅之将马仲自阆张文贵自巴李继之自广王安斌自开达亦挺身归公腹心仗之指臂使之或说曰反虏无亲宜有以虞未可日置左右公曰彼哉人也未必狙诈或如尔言诚狙诈也吾仁结而义激礼接而信示何有于不可化宋害其来反时放兵动吾四境屡战歼之辛亥四川制置使余玠轻我师寡身率兵入宼败我利路元帅王进于金牛壁其军中梁山兠零夜烛城为之赤潜遣禆将烧絶栈道遏我援继自率大军围而攻之钩礮梯冲环城数匝谓为孤危期日必防新集之民还叛与敌公誓死拒守督战益急杀伤过当城中将吏昼或荷甲传食夜则画地分守防都元帅图萨来援无从得涂值三人自军所逃还许贳其死令导由他山刋道出陈仓玠闻兵大至焚围遁去公袭战悉止还所俘亡故事祖宗賔天所授臣下制书符节悉收还之太宗尝赐虎符已归之官及是宪宗授以军民万户再赐虎符诏叙平金战劳盖睿宗所闻太宗者今贼玠至汝共事臣皆避逃独汝战疾力斩敌十五劳苦至矣自是凡千夫长百夫长十夫长下及僚吏敢有违其节度者罪死丁巳诏与故刘忠惠公哈玛尔立成都七日而楼堞隍堑皆具戊午同故元帅纽抡南征逾马湖江战皆防盖先是乙卯世祖以大弟总天下兵公奏汉中之田辟已十七而税入恒病于逋悬其故惟在军民之官豪有恃者率顽骜负而不输顾臣力莫如何也下敎若曰自今军民之官田不税者无廪粮是年下教若曰徃者兴元军民俱受买住与汝节度今买住征蜀比其还也汝专节度之中统三年改授虎符制仍军民万户四年请以今左丞戬香嗣致仕家居十一年以至元壬申九月七日终于兴元其第正寝春秋七十肇于南郑味溪之白云岭为兆以其年十一月九日窆之壬舎男十人女十人男孙十一人女孙八人尝闻太祖赐威宁之诏裂熟羊革而书之揆以汉氏功臣之誓曰使河如带太山如砺国以永存爰及苗裔而已无有事不上闻听以其言为诏行者及定襄卒而公嗣克光前人转鬬太山之左右浊河之南北﨑岖数千里间者十九年非睿宗奏是功太宗太宗不知非宪宗举而扬之于克完汉中之诏则是奏天下不闻且他人树勲于开国之际其桓铭私传皆出一时史氏之手其间有善于纪述者后者犹掇其迹删为一代之典况祖宗垂法万世之显谟乎则公父子身荷二祖三宗及今皇帝生荣死哀六朝之殊遇何如也又汉氏功臣子孙冒守先烈者惟一人侯独长沙王支庶一门数侯然或先后受封非必昆弟竝时今公诸子或拜亚相于中或列藩方于外或总戎旅于边冠绅之蝉嫣符钺之焜煌则县官覆防之俾流庆遗者又何如也铭曰
　　维公早特童子植植旣失定襄荷其殳斨与老戎行右颉左颃于河之外于关之内突而前茅无少挫退金社墟矣庸蜀是刘掉鞅之遥九围半周再镇雄藩益蹔梁久金谷穰穰斧资在手施阳翕隂舒惨自口为艰为勤列圣不防报之富贵倍蓰其当大府如城云屋邃邃朱尘绮疏歌钟清吹矊目脕顔颐使趋风良庖致饩胎豹蹠熊酒酏介驩防荈雪滞纨衣四序为声綷防昧者安之耽不知还公时白日未薄西山解兵其子时税于野毳庐氊车胜地即舎维嶓之麓与沔之水徃往禽鱼识其杖几乃知乔松可召与逰徜徉十年归安兹丘评者异之于古未有纷华寂寞枘凿不受公而兼之始愼终全由哲其身匪隲自天人之盖棺旋踵朽息公有哀褒于沔开国生平之名赫其益昭矧子维翘丞弼两朝无久维石莫信者史一刋不磨用告无止
　　眞定新军万户张公神道碑
　　公旣卒于戍所衡州之明年而夫人亦卒其中子世其眞定等路新军万户塔尔禅者将归葬其乡先茔由是军受湖广省节度请告数数终以故事职兵之臣无听防葬之文不得命乃曰父子之有在君臣先其叙则然未有责其能忠而禁其为孝者吾今何恤俟终二防毕葬小从而夺虎节大置于理一惟命竟窆而还凡闻者莫不称咨其能防流俗善于子职无少老一喙焉又曰公之遗烈今虽在人口耳不镵之石久或遗忘来者或不闻托以计事至鄂持兴国校官陈松年之状来请铭燧思昔贰荆宪由纠郡常徳公时戍是暇则相过年已六十五脩干魁顔白须猬张虎目虎吻大掌钜踵望之森然气欲搏人谈其平生蹈危奋先大小之战数十呜呼俾闻风飇鼓鼙阗阗矢石余躯老而不惩者从可知哉则于公为知死今怀逺以佳公子侍傍又为知生在古人皆当伤与吊者乃三复是状尝善松年之能史惟末憾曰济江将臣功者皆相而独后公方人固然于及天之厚公者则若未也盖列圣之制职兵民者死其子孙皆世之变自世祖夺职民者符节易其故所死其子孙廕而不世惟职兵之臣万夫千夫百夫长者父死子继兄终弟及世其符节虽汉祖侯功臣之誓曰黄河如带防山如砺国以永存爰及苗裔何以尚诸其有相而兼将万夫者诏俾自择为之欲将弃相欲相弃将故其时有宁弃相而专将者岂不以相能振耀一时未若旣将可传子孙绎绎无防乎幸公未相相而亦蹈是辙矧他人之家世才一人而怀逺元兄忠显校尉管军总把珠音从公战鄂之通城获于敌死之及子和实特陞千户仲兄史闾亦怀逺大将军戍瑞州等处万户独一门三人金符虎节千里连州相焕以华则天独厚公者岂不多且遐哉松年憾者恐复为公九原所幸也公讳兴祖姓张氏中山无极人曾大父大父不仕父林赵州观察使改节度判官丞相赠太尉史忠武公为万夫日其戏下太宗赐金符千户老以公世从大将詧韩征淮南能以少兵击破其军虎头关大将壮之赉银为两百闻公于廷赐人马介胄装具宋开山南东道制阃于襄阳反宼洛西残卢氏永宁杀缚其守长宪宗诏以汉地兵专受命世祖潜藩始置经略司于汴屯田河南诸州以忠武为使忠武兄之子江汉大都督权为屯田总管万户宿重兵于邓去襄不二百里兵信宿至城下邓甓其城塞西南二门不辟吾袍甲车道属县新野西港尽钞于敌府摘公将兵三百骑与歩半追之及之栲栳潭令骑负一歩敌奋殳斧谋折马足推歩下骑为阵以待分骑为左右翼合击敌错愕无所于应尽歼之完得所钞战次马婴横尸而颠复腾而上不知左股之折已战流血满鞾裹创舆归府迎赉银为两百锦二端曰未足旌劳资市药也后敌攻新野又大破之白河口中统建元从史经略枢援东川假以总管戍东安虎啸一年还邓戍光化州漕安阳滩禽唐都统防中书左丞刘武敏公拯开用兵端大集天下兵围襄阳从城鹿门江西诸壁戍焦山败宋援将张顺江中杀溺过所当攻樊城督造梯冲又战江中火其战舰断襄阳援樊防移攻襄阳城东南当至元十年凡围六年襄阳下功陞总管再官怀逺大将军副万户明年诏故太傅巴延以左丞相赠开府仪同三司太保幷国武宣公阿珠以平章左丞相阿尔哈雅以右丞将大军南伐浮汉而下郢治汉东筑新郢汉西锁战舰两城下夹以礮弩横铁絙江中大军击防郢北黄湾壁公实先登矢贯左股丞相手傅药拖舟入藤湖逹汉越郢去从攻沙洋新城防而歼之皆负创先登矢又中额三防功闻锡虎符从战汉阳之沙武口阳罗堡生获其将郑信矢汰左臂汉鄂既下太傅将大师东右丞留后抽十六翼兵俾公帅戍汉阳公曰吾战是求而顾责守谁不能守则无所施吾所为矣右丞则曰汉鄂乗舆所至视为冲地非材武足以先众者不可使抚安之不得已往戍闻荆阃遣安抚高世杰将兵规复鄂从右丞逆击走之荆江口世杰穷防诏移军江陵从攻沙市因南风纵火楼栅皆然前登战城上又战城中蹀血濡跌歼其军江陵精锐于是焉尽安抚高达以江陵降制置朱防孙不出诏以世杰战而后降非其始志斩江陵市防孙死京师犹没入妻子为官奴婢而籍其财右丞功拜平章政事移军潭州公为鄂分省计事潭留使督攻西北凡三月破石心台敌植木栅自蔽或曰火之可入公曰火易沃灭栅必复植且吾师暴处城下三月士咸仗兵立寐不如礮之使敌不能队立得广途期尽十日肉薄而登可以逞志平章是所防十日公果前登树旗陴墙诸军呼声动天地平章抃贺谓诸将曰非用张某言而属犹坐城下安抚李芾杀妻子火廨舎仓库而死溃军集城西陈江岸公渉浅方仰击飞石出城伤颊坠水面血及足出战益疾竟走其军功闻进官安逺大将军略地衡永全桂阳诸州抚其来归而诛其弗率又从平章移军静江四十日防之宋余孽益王爵人号年海中曰余复海岭诸州相煽以叛潭之羣盗在在螽起平章谓公衡永全桂阳诸州与潭属县汝昔略定盗今复蔓汝其芟之歼文才谕七寨斩祁阳令罗飞主常宁簿黄必达磔周隆张虎新化降其党萧隆刘监军凡馘受伪命二千九百七人缚从贼百五十人安集刼胁二万三千九百家常德路总管谋应伪先事亦缚斩功闻进昭勇大将军招讨使监归州位总管上又移监常德仍招讨位总管上西南夷为梗初诏征罗氏鬼国防其旣降未至而还后征亦奚卜薛降之以其王阿哩入觐赐衣服弓矢鞍勒公平生射虎数十一日遇虎一发而踣语其友曰生虎之髭剔齿疾可已风防之虎怒爪鞾裂赖其气息垂尽不能伤足由是人名公者则加杀虎于姓上至是以国言赐名巴图寻诏万户各解使职故公罢招讨惟以万户将眞定新军省檄戍衡茶陵耒阳常宁兼督平永宝庆武冈盗馘其跳梁者二百四十五而伍其污民责使屯田故来者不失业公尚气重诺刚不可以威强屈平章始终相从西南者见其不可众直之醉或腰刀行酒平章避入后閤曰公醉矣戒左右善扶出遇契已者视意所欲与之不少爱焉其时诸将或集皆下之无有位其上者卒以元贞元年乙未冬十有二月七日年七十五夫人卒以明年夏四月十有七日年七十七葬以大德之元丁酉于其乡宋邨九男长忠显次戍瑞州万户次鹏翼佥岭北湖南道提刑按察司事次眞定万户皆夫人李出余皆幼一女适常某五男孙长武略将军世千户者金符余幼六女孙亦幼铭曰
　　诗歌虎臣阚如虓虎不闻防须视等麀麈以之胆膂秉旄遐荒宜一西南百年未疆荆州之域连城数十襄阳武昌岳及江陵长沙桂林取皆以兵余郡传檄反虏起伏介胄九年昼夜弗释登危摧完战必前列荆域底宁移兵夷洞来其降王槃瓠遗种矢石瘢躬元戎奏功大帝一闻一官以庸迨其入觐嘉名天训乃省在笥华其衣裳又敕尚方丛矢象房鱼服韔弓雕鞍金勒归马蹮蹮亦烂其饰虽古方伯得专征伐锡命之多将不是越宪宪其劳授报既多盖棺龙光遗尚荷二长万夫一千夫长今代一门三将谁两矧是万夫一戍炖煌一残阇波鲸海是航虽基公陛亦遐以勚无羞前人亦曰克世两间之坚莫石惟年可磨不磷载铭以传
　　颍州万户邸公神道碑
　　公邸姓保定行唐人讳泽字润之曽祖亨祖义生考府君讳琮金符总押眞定大名河间西京保定洺磁濵棣七州之兵戍睢州以卒公年十一世将是军七年去城亳鹿邑避河流齧移戍颍州城久扫叶翦荆以茇隍堑楼堞官舎民庐皆所经始宋黥将夏贵夜悉鋭攻东南壁公将射士当之大呼疾战矢下雨注又虞士气久用将夺戒司更促其漏丙夜伐五鼔敌以为旦出竒骑击不利客兵腾借奔溃积骸如京创此大治始不轻犯戍是十四年世祖即位如故事尽收臣下先朝制书符节故公金符亦入之官明年制赐还之至元入觐赐锦衣弓矢鞍勒用兵襄阳将是七州兵半以行太保幷国武宣公时以都元帅钞鸦山防平塞砦功最幕府赉白金为两五十金衣一从城长围襄阳六年当十年癸酉乃下明年从太傅巴延公时以中书右丞相督大军南伐至郢初宋遣殿帅范文虎将兵援襄阳度不得进为城郢备锁战舰江中列礮于岸遏我舟师下令荡舟黄湾逹藤湖入汉越郢去从防新城沙洋下复师由沙武口入江从战青山矶多所俘馘鄂随下行省论功行赏赉白银为两三百明年留故左丞相阿尔哈雅时右丞分省守鄂大师其东从右丞分兵下荆南功进武徳将军管军总管又从攻潭州流矢贯肘汰股裹创复战城防进显武将军明年从攻静江礮伤首岑岑垂絶已日乃苏旣防从省还湖南其年宋亡陈宜中挟益衞两王浮海据闽爵人号年规为兴复幸利之徒在在起应而罗飞张虎周隆尤其枭桀屠杀长吏刼民为兵动万为羣阻山为砦以抗官军衡永路絶公从酂平生致三渠褫皮以献进懐逺大将军万户虎符俾将其军监郴州位总管上至则平郡贼萧良弼刳兵之余城中户才四百布檄招徕安集之内则基屋火余外各复产其乡期年将倍万家孔庙尚茅屋擢进士左元龙为校官佐其工材俾任兴葺稍如平时州界韶遏韶宼不窥宜章而兴宁之民效恶盗闻宣慰司将调兵万人加诛未启行公冲焉挚金帛即说曰今盗始起而从徒未繁官军遽入民惧俘杀必出逋逃无所适归势与盗合是驱使为逆也请归身任致讨许之乃归召父老豪杰晓曰吾止官军不使得暴吾境汝佃民有从乱者不以相坐听执送余自赎得五百人惟诛首事二十人余悉纵还南畞连三大役始得占城之师人以深蹈死地忿怨无施所经城市肆行剽夺濒道居民十室九空六耰种絶至郴亦然公捕得为暴数十人械送军中诘其部将威令不伸皆市杖之其徒一夕潜遁逾境再以日本之师责造海舰十五艘度费楮币为贯七十五万取材有制戢吏侵牟用未能半事已告集后以交趾之师赋餽米千石入桂公曰自是入桂陆行千里负担之民人胜五斗而止已二千人为担夫负装粮者半是行未中道委负而逃可前知也乃集丁之家谋曰吾将出家赀责诸县即桂如数籴入上不失军兴而下可纾民力何如众欢呼称愿他日比贷钱加子来归公悉还其赢又请罢淘坑银镌户赋酒醋岁荒发廪而后闻皆良政也又迁庐州防古汉军万户郴民耄倪号呼遮留如去亲戚未至改颍州万户戍无为军至是七路之兵全集戏下而军容并盛盗起江东省以公威信着誉檄公以其军讨之饶信先譬以祸福皆不烦兵而从宣徽怙恶乃夷万人于南陵旌徳泾县又锄万人于绩溪绩溪尤劻勷壁何秧塘山山周十里峻二百丈省臣以六万众攻之数月不能下者因留戍徽兼拜都万户之一军徽民方安之寻还无为省议余杭胜国故都非得如公老将一军遏而闲之绥而安之不可故移戍杭以廿有八年其岁辛卯夏六月二十有一日卒年六十三平生忠直沈毅读书专经左氏春秋故能谋成而事立临财不恡施予有积则均之昆弟姻戚其再至颍故人部曲捐金委帛致殷家及疾或在告计日辞禄后卒十三年子武德将军颍州万户戍杭元谦绍介其友刘致持事状为书燧曰先公之匶藁藏颍濵今将举归先茔数宜有碑不得君铭恐勲劳不足以信来世敢泣血请故铭叙此尝闻国初以二万户鎭抚中夏右则刘巴林军秦左则钮祜禄重山军燕顾成则益太尉忠武史公天泽为眞定河间济南东平大名五路万户于中后强诸侯颇以力夷恶相下属皆求各将其军而千夫之长亦觊得焉由是万户布列天下其权虽分然父死子继兄终弟及相传虎节一命三品世世不絶则未始变不若治民治赋之臣者死子孙以门功官自下而高如升阶然所可侪比则国家责以捍侮四方劝忠而收其死力者岂不至且逺哉观公造家譬则为山嗣睢总押其覆篑也于时是官未必视长千夫何以言之从下荆南劳亦伙矣授以总管得以千夫之长同禄转而西南勍敌是膺坚城是临莫不贾勇奋其前殳顾以是身干卤三军入百死而一幸生遂长万夫比德开国大藩诸侯殆成功九仞者其为丈夫亦壮烈矣然非凭夫大帝赫怒有是南国用武之地技安施哉此太史公赞萧曹辈为依日月末光隂符所谓天人合发者也三夫人元配郄氏严于持家前卒廿有一年继配两王氏姊娣也前卒十年姊顾为继后卒九年三男元谦以佳公子旣世虎节好学而文虽居时平营栅部署器械车马凛如在敌又识世务省讼难惑多资平之次元泰元恒四女适郄长官子璧阎令子龄郑元帅子端仁万户贾荣祖三男孙长禥幼未名二女孙铭曰
　　嗟若邸公初由羇童嗣秉父节睢及鹿邑凡戍十年强敌尚逖城颍而南地交壤隣黥将未尝时已能军寡谋轻袭大北其羣防帝考贡曰是南纪于何菁茅旷入包匦乃畀丞相百万烝徒江汉滔滔鼓枻以浮分徇坤隅置公前驱登陴长沙桂林入郛大惽小悖剪无稽逋从战万里清楚以吴归抚其躯矢石遗余尝曰臣子居则有异移孝为忠其道岂二当在父侧子职焉恭寸肤之伤尽心瘝恫及身而将三军奬率鼓鼓以前颠首奚恤维公懋功其赉何如虎节皇皇雄长万夫上昭祖考下传旄綮子孙其承世守无止匪直克忠孝畴大斯以语焘后几何其慈宜尔有子踵武之践四十已闻愼保垂宪爰发颍匶归从先丘烈勲于碑贻久是谋












　　中州名贤文表巻十三
　　钦定四库全书
　　中州名贤文表巻十四　　　明　刘昌　编姚文公
　　神道碑
　　同知广东宣慰司事王公神道碑
　　三十一年将仕郎同知新州事王弻练服持一书过燧龙兴客舍拜言曰此弼先人懐逺大将军同知广东道宣慰司事出处大凡与受代所由也中具嵗上战功自生二十五年世吾祖长千夫戍胶州以及至元三十年年五十六六月四日卒广州在官三十二年胶州内地无事战御自四年用兵襄阳十三年宋亡与宋臣战未尝日释介胄宋亡至十六年与两王战未尝月释介胄南海平矣与反虏剧贼战未尝嵗释介胄合是三者之战凡廿七年中十八年三入广呜呼劳矣而官已是命也今将以某嵗月日还吾乡霸之大城孟村先茔得善史者铭其碑我先人将不恨其无闻于地上且懐德地下也敢以是哀鸣公乃序之曰王氏其籍大城者不可世求曾若祖皆失其讳祖令大城考英故参政张公荣实所将水军百夫长世祖録其从济江功赐银符升长千夫李璮反战死济南二子守信守禄公以死事臣子之长故世银符长千夫戍胶州从筑夹寨襄阳战疾力功换金符登最樊之外郛省旌楮缗百战江中断横江铁絙葘楗获船三十艘防樊生致都统徐麟省又旌楮缗百从今太傅南伐战防郢之栁林署省鎭抚攻新城沙洋获船二艘战夏贵鄂之阳罗获船二艘首功三百赐白金二百两再以都鎭抚从都元帅府定江西诸州授宣武将军管军总管于时宋亡其将相更立益卫两王故广东不下从破韶州又败方安抚广之石门授明威将军从击文天祥于贑之兴国之空坑止其妻子散降其众略尽禽前锋赵时赏帅府改行省从右丞至广张经略集战舰二千海珠寺击大破之获其舰百八十斩首不可级计再授明威将军卫王死入觐授宣武将军虎符还戍广取葛岸洞崖石砦歼李梓发兵南安别降林桂芳昆弟新防蹙南海军三千人生致其帅潘舎人欧将军僞署置官自王清逺遣马帅陆帅徐相袭广州皆击破之斩是三人及其军千平十数壁欧走如新防合黎德德已集纲船数千艘众号二十万其别将呉林以八百艘围冯村先是公尝抽工于军伐材于山不资公帑爲战舰三百五十乌船五十载是战舰德林众大溃沉死海洋生致黎德欧王与僞都督丞相兵马钤辖二十四人皆磔之椎其僞符玺召入赐衣服弓矢鞍勒加怀逺大将军同知广东宣慰司事三败东筦盗张强三千余人首功三百归所掠人畜其主广盗少戢其使入觐恐公受代以归预乞尚书宜留再授怀逺大将军同知广东道宣慰司事降循盗古尾郎长乐自宋亡十四年招不能至者版頼胜立兴宁废县以宅流民又斩汀盗转入梅循者钟明亮官幷呉禽三首而坏其羣最斩盗爲起二十九二百七十一人今着其尤魁骁者皆隣省连兵频年不能加诛必公取之广之属州皆山险不可马至梯崖缒谷逐索水则乘乌船游击之不尽不已其爲什爲伍杀人以剽财之伦皆削弃凡事诸盗名若可易而顾难成功至今有未靖者老将论者曰丈夫死登陴防阵尤足爲名泽及吾妻子今横尸草窃手与经沟渎不异亦足羞哉此观望不屑蔓盗所以也反究公心忠劳何如广之属州若士与民及闻今代争状于宣慰亷访两司功其盗弭民安愿留公使以殿南荒行省拟闻代逾一时而卒惜也夫人石氏子三人弼也知彰其亲者非文不逺亦旣克子矣余未名男女孙皆一人幼铭曰
　　北海生滨卒堧南溟万里归棺低昻绛旌维之南溟至险不测其北岭峤羣盗攸宅岭峤何如峻削劘空羣盗利之自王自公凡在胜国敢曰难令与今吾元跳踉豪劲公有砧斧腰领汝膏十八年中无有幸逃或曰公哉始劳襄汉终覆武庚椒洋无畔不是之书逐盗谆谆大弃録微奚示后人曰讫炎赵遗尔两孽嘘尔死灰乍然已熄公与树功帅从相从贪人所同公羞有躬维祝融墟实汉南越大兵艰施小兵弗詟劗无贼良公功之私广人户知今思永悲白潜昭幽烝太史职载铭不忘有穹斯石
　　戍守邓州千户杨公神道碑
　　杨公讳彦珍世汴之杞人曾祖考某祖考某考某皆不仕金垂亡也乡里及旁县豪杰以公质而义沈而信修干有力驰马引强犇走服属之至有二万众将之来归授万户徙河内定兴思立戎劳不乐民治宋将彭义斌侵山东东方诸侯皆壁不出犯其锋或闻风景附始将百人从故张蔡公战淮北复徐邳两州劳陞将千夫战淮南破光庐两州及安丰军战汉上防光化枣阳先登又破信阳军战襄阳走生总管牛首山斩张太尉鹿门从今中书平章奥鲁公之父破荆南沙市初邓旣降以歳荒尽迁其民就食洛西留军戍守防故中书左丞刘公来袭战墖桥古村黔陂屡北之其后西山逋民由雕磵故宅冈将趋襄阳率歩骑遮止之假种牛曰吾在此汝可去父母邦而南邪与故中书平章游公筑楚铁狗两堰以灌屯田歳收粟爲石亡虑若干万活饥羸爲口亦亡虑若干万歳甲寅以平生小大数十战身被三创老厌苦兵子珪能荷殳矣请宪宗朝求嗣已授副千户得休居十三年以至元乙丑春正月十有八日卒年七十其月二十有九日葬州西北十二都之灵德乡苍龙潭壖夫人同县卢氏后公卒之二十五年当至元二十六年歳己丑年九十不恙珪及其三季秀成玉与男孙十有六人兴祖世荣钦祖光祖述祖崇祖仪祖遵祖协祖继祖孚祖袭祖康祖恭祖由祖亨祖女孙十有八人男曾孙五人俨仔侃偁僎女曾孙八人最三世子孙曾孙男女已五十人男妇女夫甥孙犹不列也朝夕若歳时问安爲寿其前堂宇隘不能容班之庭下人之望之蔚爲盛门非天辛公潜徳昌炽裔而何况珪克对前修有光乃尔耶始由副千户江汉督府版令将突骑千时宋宿兵襄阳与均掎角临邓督府度房有恃而虚别遣将以万人袭之反爲均兵遏絶令将所突骑爲援战分道口斩其副将杜胡又战马嘶山通道出之从史经略援蜀之开达两州战李义圣耳诸山又战同波砦万石坝晋城寺获生口五百城母得章以拒合州又城大军平以阚广安军归从故中书左丞相阿珠公围襄阳战小堰堡南漳鸦及八瓣凌三山禽解都统樊提辖湖城砦马军赵总管野鹅池刘总管肨山问探司王总管狢子川又禽无名将樊城战六年襄阳乃下劳授敦武校尉从中书右丞相巴延公越安陆战新城降黄宣慰阬沙洋边都统火死下沔阳攻汉阳先登防之战鄂之阳罗歩获船五十五艘遂济江下鄂又从故中书左丞相阿里公分兵而西战荆口降髙安抚下岳攻荆南沙市先登阬之徇地峡州下之乡民多趋险奔驰择峡属县宜都富民言能动众听者骆升署爲邑令追还五千户从围潭州战西门铁坝三先登进武略将军千户金符从下衡永全道四川防静江进宣武将军总管虎符下栁西融州徇地海外未至召还进明威将军副万户再迁广威将军眞爲万户戍襄阳最其受任至今三十三年所援防破阬下名城三十而县不与禽都统一人总管三人斩州副将一人降安抚都统各一人讨湖南叛寇生降渠首四十五人所全胁从及城防而当歼言之大将而脱者不可以钜万计小大之战七十余身被五十创矢分石巨擘洞肩汰股贯踵先登压礧而顚血尝口出积是劳勋位践三品力有可至数所得爲伐石人兽树列神道又悼公平生与国立家之多艰也不铭之碑无以白悠久自襄走邓托笔于燧呜呼臣之事君犹子事父虽出苏武告李陵之言而千载以爲得然事父敬身事君致身道固有不悖竝行者曾参将死召门弟子启手足以示全归其平居则又以战陈无勇爲非孝夫小而残形大而陨元至不旋晷孰速战陈茍于是而曰吾全归吾全归则天下无授命之臣君何頼以守邦人子惟无事戎行不善将身以死者是诚不孝而执援抱以死固其所也况战不必创创不必死与虽死而名日延哉尝读史氏书见鬬将之登陴陷陈折馘搴旗大者百战小者数十其身所存锋镝遗余必慷慨感发思有若人者生今之世得奋笔大叙其隽功亦志士千古之一快也观公父子踊跃金革视身外物再世一辙庶其人焉惜吾文之未称副也铭曰
　　世曰文士武弁之易谓勇无谋似而非世读人物志论第英雄英之精秀草木华同雄譬健兽逸羣振迅天于恒人此与彼吝或畀其全万邦表贞英故明智雄则勇能人才文武异用胥附武遏乱略文太平具亦旣太平忘战必危猛士赴敌生死斯须彼文维臣何有是戚执简之评其可轻出于铄维公乡豪始宗无基于前造大今躬金厯祝断有众二万来归太宗独河是乱弃民而戎转鬬淮汉戍邓空郛招逋立闬邓人病饥我往耕之邓人闻戒我往战夷丐老而休年宜延伙而止七十宅长卧生子如公亦毅能兵克越蜀荆三十名城金石所创凡十五婴虎符以庸铁钺专征曰是徴效先人之敎五鼎三牲不享荣报发其幽光葬令存章庶几子心少慰防伤切云之碑蛟拏负史臣是铭滋久无斁
　　邓州长官赵公神道碑
　　有虞臣柏翳佐舜调驯鸟兽赐嬴姓其后费昌去夏归商爲汤御孟戏中衍爲大戊御至周造父爲穆王御服盗骊骅骝緑耳之骥西巡乐而忘归徐偃王反复御日驰千里破徐赐赵城爲赵氏其子孙散居可望传次几何至公者不可稽然由所记忆其先家代之繁畤金亡去其乡凡再徙始爲冀之衡水人又爲蔡之平舆人天兴癸巳之弃汳播蔡也公以善射足力材兼众难倡义兵数千爲帅闻天兵围蔡急城中粮絶乃率部曲发平舆富室藏粟负担疾战百死突围上餽召见行阙嘉其忠劳敕银符提控复溃围还保平舆明年甲午金亡将戏下步骑数千下宋时襄阳开制阃改信效左军统制制阃后厌降将多恐聚此叵测谩爲受犒欲致尽阬之太尉江海防曰且人穷而来归诛之不义又吾阃所节度四十五军半北人今此加诛则吾军北人各有心矣徒足启猜长乱汉北之州独邓近去吾阃程再日耳北与敌邻乗彼虚弃未戍盍遣是众先之在彼有生降之德在我有复地之利一举而得两者也阃然之别遣路铃呼延实将若干千人爲监来戍至则与实不相善益愤前吾所好相下而顾不容将以计诛又将军哗噪皆言制阃不足爲尽力防明年乙未十月天兵略地汉上集将佐南门商战守宜公扼剑前众曰始吾下宋正求活我戏下数千人与若妻孥而制阃欲一切以计歼之情露而事迫者数矣今幸出戍不独任吾别将监之一旦诬以他罪尽无吾噍类覆掌不难爲也诚不忍与若泯泯脍脯冦手心归皇元后应者斩统领徐海独不可立断其首以徇一军皆呼抃受命驰造实营执以出盟令呼宋兵投仗脱甲吾不犯若一人尽归之襄阳如辄肆动皆诛死实骇汗失常目眙瞠舌桥然不能下顷不得已乃亲呼其军如所敎者于是皆受命复与将佐爲约是州生齿十万今日之事将求生之非固苦之将思完之非固离之众曰生完之耳离苦何爲公曰若既相许矣其无杀人父兄而臣妾其子女以利货财与怀复私怨众又曰不越公命也乃开门纳吾元兵事成终朝肆不变市爲具车马遣实令将其军尽还之襄阳少不怨制阃昔者图已而甘心此军也居再月太宗爲太子南征还过敎以是城甚近襄阳虞力孤不能自完且歳荒与均唐三州民徙雒阳之西三县邓治长水均治永宁唐治福昌许公权宜行省事乃先劳分苦佐乏药疾翦棘垦莱府寺田庐于粲一始明年丙申襄樊亦徙雒阳其年公入觐特赐金符锦衣许出战督军入守字民别降银符八十金符八以酬从公将佐同力者奏雒西歳又荒乞歳得大名军储米爲石四万五千陜州盐爲觔若干万以廪饿人制可如是资食二州三年后歳登乃止辛丑授邓州长官奏以弟将州兵亦可而是州兵民始分后十二年癸丑在先朝今上以太弟之重命故丞相史忠武公经略河南始屯田漌上张平宋本尽还爲徙邓均唐襄樊五州民实南公始复邓时宋已筑襄樊均皆防重兵徙民各归其州惟是三州还者无所于归襄樊侨治州北均侨治西皆倚公爲援南州数十里沦爲盗区战外耕内四年之间积谷石七十余万丙辰乞骸骨不报明年疾卒实丁巳春二月十有四日年六十有一其月二十有四日肇茔州东南之曲专里以葬自防及窆祭哭声振城野数万人昔受公生之死地者公讳祥字天麟魁貌硕躬望之威如孝亲友弟及有地方数百里秉钺垂符常布衣韦带麤冠弊鞍江汉大都督爲言衣冠贵贱章也何乃爲是过俭下自同庶服邪不恤也与将佐言公府则吾节度汝不可不严名分之守私处则汝皆少所从起相习者岂可遽修边幅改度平日也必齿坐序饮其疏简目节直坦与人不疑如此考赟妣李生子二人长公弟彦即将州兵者大考仔曾大考康三世连不仕饶赀乐施夫人霍以贤闻子一人昭勇大将军保甲万户侃今鎭衢州男孙三人伯元仲亨叔利女孙四人适耶律弼李友端刘仲温季幼槩公之始遭金季年出无受知托援之臣入无素勋可借于家奋其孤身百战前驱积劳而加数千健武之上亦何壮也且人之才相爲十百千万不能齐同以一人当一人爲众人以一人絶出千万人之上是曰俊杰方天定命昭昭而昧者疑所适归彼千若万人犇走爲依求以自全其受是依者内揆无可出险反正之才岂以一身贸贸先众徒死则依人者犹不难于爲人依而受者也金既陨祚而后将十余旅之众下宋其志仁此人也及宋不察将快其肆毒已乃北戍邓州爲置监将防虞而戎备之其伺衅窃发不保其终何如也非公谋断灼知改玉安能转祸爲福侯食此州哉然由公而上不仕三世洁实俭勤积累悠长能散宿居芘后之功旣硕旣丰而始大兴此势之必至理之固然者今侃也即基堂之龙盾虎符列名平宋功臣非公作则之报而谁诸孙继继脩伟则是泽也夫岂一再传而可遽艾之邪后葬三十有二年至元二十五年戊子侃自衢遣叔利五千里持衢学官郑怡所譔行状走邓请述墓碑燧哀其志在扬厉先烈又尝家雒西与我先人居相迩而游相好也故不终辞铭曰
　　穰之南东有堂其封下爲平舆赵公幽宫返是之年周甲子一束发树名古人自必翊将衰祚偶方兴时如鬬孺子贲获是支金鼎沈沦提是穷旅曰犇与国渉汉南骛来戍是州始脱危祸乃弃众星日月载瞻甫少康蘓熯螽荐沴徙北就丰于洛之汭雒凶亦然移粟大名以及还南保甲战耕与是州民耄稚十万形影相附千里往返厚深之仁崇阜增川宜是州民戴爲二天朱邑桐乡古弗是过卜置冢傍万家且伙有子将军方耀烈光虎节斯皇孰曰公亡匪铭伊白匪石安邈我笔载滋后来者赜
　　山南廉访副使冯公神道碑
　　公以至元廿八年年五十九九月六日卒官朝请大夫山南江北道肃政廉访副使于襄阳燧游呉防还过行台广陵得讣于故御史中丞魏初所遂出涕相吊后三年始拜其墓指桓楹誓曰公平生交友间文惟我怡者他日当铭是爲报子休复亦已叙所履歴见求因记前卒六年尝叙冯氏三世遗文有曰以中议年五十九卒官同知山东西路转运使故中顺方年六十以同知临海军节度使致事至通议亦以同知集庆军节度使六十致事三世皆止同知亦理之不偶然事之可异者公抵掌曰若是同知不善吾家耶吾它日有避而不爲耳今公之寿仅齐中议校所卒官廉副班序正与转运节度同知者等六命四世卒致皆不逾六十呜呼造物之迹人果可以意智闚耶中议中顺通议爲高曾祖讳仲尹子翼璧考中书右部郎中讳渭世称冯孝子公之先讳由通议筑松庵崧山曰崧后更岵字寿卿童子聪警于书博观强识赏于中书忠肃公许妻以季之子阙帻由贫试吏征商屹屹自饬不荡华堕中统建元时年未壮入掾中书职奏事曹防识沈明得失先事日从丞相造膝清光右部爲郎自丞相辩章而下皆友谘之父子竝政法制未苛不嫌也人荣耀焉或谗禁中省曹多徒颛庸在列庭加汰擢公以风度脩凝敷对有次留后一故相长左右幕喜气排人诸曹詟缩公不下之故事诸曹出皆总管判官独抑公眞定转运经歴换卫辉总管经歴官承事郎令眞定之无极事治考最换令洺之曲周状其簿贪懦黜之围襄阳急发民益兵河之北公惟视丁地入中甲者户抽一人籍之请托不行苞苴不入形势富室施计无所凡窜名它役者皆出僚吏无所奸利其间江南旣一陞奉议大夫佥山南湖北道提刑按察司事换佥岭北湖南道提刑按察司事二境皆错壤夷蛮人所惮行公冐阻凌歊瘴乡蛊俗上下山谷至不可马或轿以杖殆数千里刺举周治简削冗长官吏数百台臣劳之移近畿甸换河北河南道提刑按察司佥事官市民物不辄与直责悉还之罪去官吏三百积没赇赂且三千定霜摧电击蠧朽皆折唐之监州讳发其伏逃讼于朝顾列公实田湖阳三十顷禁杀日杀纡涂乗传多烧驿薪不法十余事诏御史问之无丝髪得抵其诬辠陞朝请大夫江西湖北道提刑按察副使未代弃归防仍前官换山北辽西道提刑按察副使以疾辞行台臣终曰举职风纪求归者其私不可释也择其去家近在十舎外者以便之再换山南江北道肃政廉访副使命下数日卒侨葬檀溪之东筮仕至是三十余年恬忽时荣退易进难数命皆家受之临繁处剧暇豫而集遭佳林泉野服佩寳璐鸣琴赋诗忘反移日观所号雪崖亦可得其嗜尚已俸入尽于及故家之孤嫠与娯宾购鼎彞书画故遗产不盈十金所标襮其阀甚高跬步恒以羞亲爲心迨气息奄奄犹大书松庵墓冯孝子墓雪崖墓赐休复曰各伐石表之阡亦自喜其善全归也遗文千篇晚而笔力愈进辞多雄刚深古卑于文者不能句求凡再配前夫人杨氏即忠肃公妻者今夫人王氏其母休复与休复母之两致其道不知者不以爲前夫人之生观行有家爲德如何女温香幼三男孙鹤龄龄彪龄二女孙皆下殇铭曰
　　公生自孱见灵竒也葱衡锵然妙爲辞也人一善偏已兼之也其蕴渊渊介介持也其履平平循循施也入司奏牋出县爲也同不俗牵异不离也责言言宣责事治也宪府所躔吏不欺也风行岭堧江之湄也几耳顺年不云耆也厚夜长眠寤何时也闻之幅多旧悲也曰良弓传子爲箕也揉木不世业卑也独公青氊守不移也世德陶甄不外师也子于父田播其菑也父材楠楩子构基也有华蝉嫣冠双绥也与乃祖肩官丑夷也皆不持铨衮职裨也岂天爲悬座右巵也不盈其泉斯不欹也信彼微权冯氏私也滹沱之川浩弥弥也苗胄必贤余波滋也毋折楚篿以筮疑也丽牲有穿徴铭诗也
　　浙西廉访副使潘公神道碑
　　公潘姓讳泽字泽民宣德府人府在金惟州曾祖尝爲州孔目而逸其讳祖禄考得用生行军万户府提控涣及涛与公伯仲氏皆善厚殖其家资公读书壮而游先师鲁斋左丞许公之门尽戛故习而气质大变养亲不违其志事兄爱以敬闺闼有闲及出门庭卑以下人语恐惴之遇夙无所厚薄者于涂必谦谨恋嫪令尽所言不峻谢别用太保刘文贞公荐由从事太府监擢监知事转贰左藏库使出再提举织染局金符在顺天路官承直郎宣德府则奉训大夫课皆最陞奉议大夫知州兼诸军奥鲁始有土民以行所学郡旱徧祷其境百神已乃诣郭西泉投文祝曰山川之神其所司者惟在能兴云雨以水下土耳今旱暵如是不能膏泽之神固已不得其职使州刺有罪幸漏谴于明天子必将殃之宜止其身吾民何辜横罹斯毒则尔神又佚罚矣敢恐恐退俟终不得命当自劾去其夜有光如星腾泉明日大雨爲屋祠龙泉上自公未至州之南竝山风爲灾又爲文祷曰风者天之号令顺四时温燠凄凛之气发达遂成万物者也时自爲惠反之而已灾况暴厉无节穴涌谷起飘翔尘沙偃揠禾稼以病民哉禾民恃以生上以出县官租赋下乃仰以粢盛报事乎眀神今使之贫窘无所于食目其颦苦之顔耳乎愁叹之声神亦安所利之必州刺之是矜其收是凭怒自尔风灾衰息民頼至今尤究心用狱前政系疑盗八人榜掠百至求迹无所公明其非辜皆出之刼家讼公故纵无几时而盗果得西京械成狱令待命他郡过治囚号市曰此州之人神明公以爲包拯复生独不能相活耶公将召问同列谓宜发卒卫出吾界而已谳非吾事也公曰人求直其枉乌可阳爲充耳不闻卒问之盖太原民输税西京虑仓吏不以时受入钞贵家奴令代其输旣如约矣奴与僞爲钞者友阳悔之有我善钞而归所僞爲我急其得不详视也出而用之而事始露有司锻成之谓我利贱而买之僞爲首当以见知法公列上之竟雪其诬而抵奴与僞爲者法赋州市牛公惩他郡驱牛至官择可受直听命旬浃犇走烦劳废其穑事令持价即乡民自爲市吏无所奸利驵侩亦不得上下其直转知兴中州入爲监察御史刑部主事恃当国臣知多行不法察院召按不能致公从卒至部捕之一讯而贪墨皆出论如律转佥山北辽东道提刑按察司事治有田民杀其主者狱已结矣公详谳之则其妻与所私夫爲之乃昭田民当二人法又有讼爲豪室奴其一家十七人有司观顾数年不能正公以凡今鬻人皆画男女左右食指横理于劵爲信以其疎密判人短长壮少与狱辞同其索劵视中有年十三儿指理如成人公曰僞败在此爲召郡儿年十三十人以符其指皆密不合豪室遂屈毁劵民之或言高丽王有逆意集将吏将徙故都诏近臣偕公即治公以王今尚主王设举事主安不知知安不上变闻而噎嘿以从他臣治狱希意深鸷求竟公独轻平王果驰使明王无有事从中变制使多得罪独还公宪寻入都事御史台剖白羣疑商订时才自其口出人所畏缩皆身任爲无少顾让然不专已博咨之人尝曰君子小人喜以朋从观受荐何人得过半矣又致察其间有失而不中哉今曰必吾所识则识有尽不足于列职中外况未必尽贤人曰可者审可不必囿以资格故评台臣者皆曰自公都事察院监司一时翕翕胜职最众出爲江北淮西道提刑按察副使按宣慰家儿怙势抑买民物不偿直与偿而不满者皆比贜论后改提刑按察爲肃政亷访转江南浙西道肃政亷访副使方分司杭州以至元壬辰秋七月一日卒年五十五仲氏子希善希达五千里舆柩归乡明年八月始葬先域夫人任氏三男希大希成希安大成皆前卒希永他室李出三女适任徐张氏皆士族公旣贵矣进伯氏子希明事裕宗于东宫今出知隰州后葬二年伯氏惧公平昔之善泯其不闻乃身入山敦工伐石求其同门友秘书少监杨桓状其事俾燧铭之碑燧曰公之爲人桓爲行实文何尚焉念今之世子弟爲父兄求托金石爲传者或多有之如提控以兄能反复致意其季者才独一人呜呼岂不若是不足爲爱敬报欤铭曰
　　维公生资粹其民彝加及先师北面事之仁义微词道德盛仪日耳以闚如垣厚基增崇其卑如田有镃多榢离离尊闻行知始由家推慈孝幼耆闺闼枲丝秩秩其宜出焉郡治视民如儿调均赋夷仁柔肤肌何有创罢其穰其祈山川百祗如指以颐雨渥风衰诚之格思罪入髠耏有少枉疑犹已渴饥不身之私竭蹶解累必出是期发摘吏欺大法小笞戢威顔眉衣绣斧持辽浙江涯皆所往厘在在歌思曰到逺而如何数竒中涂其萎识不识悲中郎诸碑泰无媿爲斯铭如斯琢石以垂信夫他时
　　故宋太常少卿陈公神道碑
　　大德戊戌燧舟游湖湘而陈公元凯方持宪节使湖之南旣求追撰妣夫人李氏埋铭爲粗叙陈姚同爲有虞遗裔矣后五年燧持宪节使江之东而公以总管来莅建康驰书请曰吾八世祖宋太常少卿公以治平二年卒葬洛阳其后子孙以官爲家死不返葬顾于太常墓失其地所曾祖少中公访而得之笔地之名与距城几何里步以诏后昆志亦勤哉防荐离大兵终无有能至者七十余年矣元凯始成其志如所笔发墓验之果得范公鎭所撰志铭摹以蜡纸副吾家乗愿爲铭树石以表墓道燧受读之其先颍川人唐迁于京兆广明中违乱于蜀家眉之青神其可系者琼生延禄延禄生赠兵部侍郎显忠兵部生希亮即太常公太常生京东转运使忱转运生简州司士参军挥司士生金儒林郎灏儒林生国子监丞克基国子生耀州三白渠规措使仲谦规措生皇东平劝农使膺农使生嘉议大夫建康路总管兼管内劝农事则元凯也子敬立最之凡十二世闻者慨息以爲非清风素望之门孰能完有家乗得其传次如是之多哉燧曰是足爲多乎哉茍推其世德而上之之十二世者又十二世而一耳尝读太史公书至其叙传于司马氏受姓所从上起颛顼子孙官居功烈文辞下及其身而止岂显亲者不嫌自明宜然耶故燧例之由谱姚氏亦逺本曰黄帝生昌意昌意生髙阳是爲颛顼颛顼生穷蝉穷蝉生敬康敬康生桥牛桥牛生瞽叟瞽叟妻握登见大虹意感而生舜姚墟故姚姓舜三妃尧二女娥皇无子女英生商均一妃癸比生二女宵明烛光禹受舜天下封商均虞城以奉先祀服其服礼乐如之以客见天子示不敢臣传夏歴商三十二世书可见者虞思箕伯直柄虞遂伯戏五世耳至虞阏父爲周陶正武王頼其利器用妻以元女太姬生满赐嬀姓而封诸陈以备三恪是爲胡公胡公卒子申公犀立申公卒弟相公臯羊立相公卒子厘公孝立厘公卒子孝公突立孝公卒子愼公圉戎立愼公卒子夷公説立夷公卒弟平公燮立平公卒弟文公圉立文公卒长子桓公鲍立桓公卒弟五父佗其母蔡女故蔡人杀太子免而立佗生子完周太史过陈使以周易筮之遇观之否是爲观国之光利用宾于王此其代陈有国乎不在此其在异国非此其身在其子孙若在异国必姜姓姜太岳之后山岳则配天物莫能两大陈衰此其昌乎佗取蔡女数如蔡太子免之三弟跃林杵臼共令蔡人诱杀佗而立跃是爲厉公厉公卒弟庄公林立庄公卒弟宣公杵臼立杀其太子御寇完与御寇相爱恐祸奔齐桓公使爲工正齐懿仲欲妻完卜之占曰是爲鳯凰于飞和鸣锵锵有嬀之后将育于姜五世其昌竝于正卿八世之后莫之与京卒妻完以陈字爲田氏声之近也或曰食采田完諡敬仲生田穉孟夷孟夷生湣孟庄孟庄生文子须无文子生桓子无宇桓子生武子开与厘子乞厘子生成子恒及楚灭陈而恒得政于齐生襄子盘襄子生庄子白庄子生太公和迁齐康公贷于海上食一城太公防魏文侯于浊泽请天子求爲诸侯天子命之是爲田齐太公卒子桓公午立桓公卒子威王因齐立威王卒子宣王辟彊立宣王卒子湣王地立燕齐楚三晋合谋各出锐师伐齐败之济西燕将乐毅尽取齐宝藏器湣王出亡及莒楚将淖齿杀之莒人立其子法章是爲襄王田单大败燕军迎襄王入临淄齐故地尽复爲齐襄王卒子建立秦始皇帝兼天下灭齐虏王建迁之共自商均国虞至是千九百六十三年矣此吾姚与陈始同爲虞中同爲嬀卒同爲田之末分者后建三子桓称王氏轸称陈氏而不及升岂升仍氏田耶自是田或多失传次王莽自以桓裔追封完爲敬王以田丰爲世睦侯奉敬王后莽死丰子恢辟乱过江居吴兴改姓嬀五世孙敷复改姓姚惟陈可以世求轸生秦东阳令史婴婴生成安君余余生轨轨生审审生安安生恒恒生愿愿生四子清察齐尚齐生源源三子寔崱邃寔字仲弓后汉大将军掾属文范先生六子纪防洽谌休光谌字秀方献文先生生青州刺史忠二子佐和佐二子准徽准字道基晋太尉黄陵元公生伯眕建兴中渡江居曲阿新丰湖生匡二子赤松世达世达长城令徙居长城下若里生丞相掾康康生盱眙大守英英生尚书郎公弼公弼生步兵校尉鼎鼎生散骑侍郎髙髙生怀安令咏咏生安成太守猛猛生太常卿道巨道巨生文赞文赞三子谈先霸先休先谈先梁东宫直阁将军义兴昭烈公霸先代梁犹以姓号国曰陈諡武谈先子昙倩继立諡文子伯宗继立崩文弟昙顼继立諡宣传子叔宝亡陈凡五陈三十二年叔宝四子庄徽某某防稽郡司马司马生某晋陵郡司功参军司功生兼右补阙翰林学士翰林三子监察御史当大理评事苌秘书少监京少监以从子盐官令褒继盐官生高安丞灌高安二子伯宣伯党伯宣著作郎生旺旺生机伯党生元史元史生徽温州司户参军其自轸至机三十九世晜弟列者止书其传然自广明至治平实百八十七年以三十年一易世率之爲六世太常而上四世其不可推知者二世耳呜呼籍载以来不陨其世德者惟独一门吾姚氏则自梁高平令可系而至今者廿有六世其上则或絶或续匹夫之家其可少觊哉呜呼亦有甚可感者古人爲志纳之壤下必载其世次官勲实用备或世变时迁人有窃发知爲何代大贤君子揜之不忍及其匶焉初不预爲裔孙克念其祖求徴而谋也今元凯悼陈氏入蜀中微太常公始震而耀之亦其家之鼻祖也故旣发视石而得其眞大封树之碑表坟道刻石人兽如其始窆于三易代八世之后亦古未闻者故燧感之且敬焉推吾逺本三千嵗之上皆有稽于竹帛者详次授之非足止慰元凯于生死而有知亦必曰吾同姓表章及此其庶几乎孝子不匮永锡尔类者邪因爲楚人之辞歳时上冢使歌以祀其言曰
　　峻南峙兮崧高阻西骛兮函崤趾北邙兮坡陀壖洛水兮波滔滔堂封兮偃斧古爲藏兮几何所旣夷兮已焉有不夷兮畴焉主将帝私兮之家俾鬼护兮神诃待裔孙兮爲告頼石兮不磨维裔孙兮思愼其守不忍嘿兮求牛马走曰先志兮其成庶阶兹兮来可防余亦虞兮遗苗匪妄胄兮华遥其统绪兮可寻具方册兮昭昭年数千兮世逾百生民祖兮或几及岂伊神明之后兮不与他族而中絶于何孟氏一言遽必五世而斩君子之泽坐令自今读其书兮亦取二三武城之防重曰往者兮垂芳来者兮是望勿替兮休声与嬀水兮齐悠长
　　故提举太原监使司徐君神道碑
　　至大三年中奉大夫佥枢密院事徐毅慼言于燧吾先人以雅善故御史中丞王博文当其爲河东山西提刑丐铭先祖提举府君墓碣中丞不让而援翰昔毅与子尝受业太傅许文正公于胄学爲同门今子长翰林毅佥宥密爲同朝吾先人于中丞无是也又子亦识吾先人古所谓知死知生者兼有之其遗善可笔以示云仍者非子谁頼哉乃序之曰君讳德举字进之曾祖泽妣郭祖闰妣郅世农平阳赵城以本富闻石明里考玉材武爲皇帅府提控提领崞县岢岚州长官后马公行刑部奏提举河东南路常平仓妣夫人高以歳丙戌生公数歳抚而谓曰是吾父登金词科令岐山出也身敎之书及长又资使学仕俾歳偕计吏趋龙庭甚爲参尚书省议乐齐贤马文玉二人者知擢以爲掾已未遣迎世祖于江北阳逻且徴兵山之东西中统壬戌省调平阳路转运司经歴以妣夫人忧去官后六年又居考提举府君忧安西王国秦凡河东河南山之南与陜西食解池盐地皆置使督其赋入悉输王府以君爲太原旧由其地多卤民盗煮食有司虽密其禁犯者终不衰止而赋日益不登遂弛其禁听民煮食惟户责输赋漕司行习久矣至是都漕欲变其法复转盐鬻民君以爲若然是驱是邦人纳罪罟也若仍弛其禁惟众遣吏巡迾不使贱估盗贩出境而加赋其旧三之一焉民便安之而绩亦最陞提举弃而不仕其平生履歴已此不可谓达而名傍闻四方士夫从之游公侯用其言而人亦乐以急难见求者在夫重诺而趋义负气而尚侠其事如李璮将爲乱自益都传檄求臣叛王而平阳总管李毅不思移文太原爲忻之监州阿巴齐所发故两总管皆诛论毅子青童尚孩坐徙辽海君哀之帅毅家僮讼之宥密以爲祖宗之法父子罪不相及且昔檄事青童何知与祸至兹甚非昭代罪人不孥之旨宥密遂奏还之今戍西川长万夫襄阳旣下之明年将平宋诏籍中户爲兵民甚骇愕至有自戕求脱者总管乌舍患之迫君诣宥密受其成法得于三户抽一遂怀檄归虞吏爲奸教侯取籍闭府幕道院身自差第三户优劣优者爲兵劣资其力令出人称爲平有泣谢者初世祖征云南师未及境书遣三使谕招三人者言祖宗之法杀诏使者城拔必屠万一蛮夷怙恶或贼杀臣愿无以臣而使是城噍无遗类至则彼以爲诞皆磔之悬尸于树大师旣至求其首或谓投洱水中遣渔人网取无所得火其骨函送三家复其门徭田租中一人秦州士子王姓分蛮口数十于州俟其子壮付之后三十年当歳丙戌诏西省臣访求其家在亡蛮口已爲郡豪张某者冐有王氏子顾受其人佣直君言之宪府坐郡豪以罔受上恩官吏见知蔽匿者皆罪黜而还正其口王氏子民奴有严姓者主利多直鬻其六七男女于商胡君愤然曰奴有男女若是众多则知頼其爲力也久忍重奴商胡分鬻他地哉白其府曰主旣有名郡籍则奴亦郡民乌可不告所由而辄鬻之纵不损吾户数实损吾口府是其言行已数舍遂追还之代赎爲民犹其外者至语其家衣止大布大帛食无兼味饮酒不数龠事继妣石有孝誉分田以恤女弟孀居爲子择师俾齿胄学其知亲贤又如何也恒言以饬诸子曰立身本学治生本力穑俭勤羡以周匮急无多积以自灾取友不可茍合势利臧获久故旣火其券多至千指自今事汝久者其纵民之当不恙时伐石爲椁穴地倍常有半曰他日无厚藏明器用陶无法流俗侈靡崇事浮屠以大德癸卯八月六日卒年七十有八九月廿有八日葬石明里先茔以前卒廿有一年元配同里毅母卢夫人祔置毅爲治书廉使风纪中外刑曹惟观今爲内总六师外制诸军逺及万里爲赠祖玉嘉议大夫上轻车都尉平阳郡侯妣高侯太夫人考德举太原盐使司提举赠中奉大夫护军平阳郡公妣卢妣邢皆公太夫人非文贤而能之乎继妣邢夫人生谷杸毂防济杸宿卫成庙毂掾河东宪司谷大都永济仓使与防济皆不禄女归江南诸道行御史台治书裴居安男孙四人女孙四人铭曰
　　嗟古君子许友以死非父母存曾不有已后世不然轻合权舆桡酒以金矢死不渝小棘见告闻已掩耳大而去之逺若讐耻允义徐君闵其故侯世业涂地而身亦刘童子何知亦遐以置曰是圣代开罚及嗣敎讼于庭万里还之俾克再家防秉将戏民有不幸爲势压抑无待吁求我则往直谓爲非侠力善砥名谓之爲侠不蹈难行其居而家井有条理施以裕人自俸则菲伊谁无子无不欲贤师匪其人学则滞偏俾毅齿胄从许文正耳其嘉言目其善行故出用世尊闻行知爲民所望宥密赞毗不昌其身而昌尔后逾信百年种德始茂子贵而碑令甲得爲可恃以传太史友辞
　　附录
　　姚文公諡议　　　　　　　　柳　贯
　　天地眞元之气一防则圣神代作扬熙秉耀承华协瑞以开太平而必有不世出之臣挺生其间揽结粹精敷爲制述于以增焕盛德大业而耸之五三载籍之上盖数百年而得一二人焉其有关于气运者如是岂徒文乎哉乃若先正许魏文正公之在吾元实当世祖皇帝拻拓基图之始倡道明宗振起来学一时及门之士独称集贤大学士姚公燧爲能式纂厥绪以大其承然观公之言而考夫文正公之学则其机籥之相须殆不啻山鸣而谷应云兴而龙翔也故大德至大皇庆之间三宗继照天下乂宁而公之文章蔚爲宗匠典册之雅奥诏令之深醇固已抉去浮靡一返古辙而铭志箴颂之雄伟光洁凡镂金刻石昭德丽功者又将等先秦两汉而上之以闯夫作者之域排沮诋訾不一二而家传人诵已十百虽欲掩之孰得而掩之哉他日良史执笔以传儒林则公在文正之门岂直侪之游夏而已也易曰黄裳元吉文在中也然则以之节惠公奚慊焉谨按諡法博闻多见曰文敬直慈惠曰文请諡曰文
　　牧庵姚文公文集序　　　　　张飬浩
　　皇元宅天下百许年倡明古文财牧庵姚公一人而已盖常人之文多剽陈袭故窘趣弗克振拔惟公才驱气驾纵横开阖纪律惟意其大略如古劲将率市人战彼虽素不我习一号令之则鼓行六合所向风从无敌不北虽路絶海岳亦莫不迎锐而开犹度平衍视彼选兵而阵择地而途才一再敌辄衰焉且老者相万矣走年二十四见公京师时公直学士院每有所述于醼酣后岸然瞑坐辞致砰隐书者或不能供章成则雄刚古邃读者或不能句尤能约要于繁出竒于腐江海駃而蛟龙拏风霆薄而元气溢森乎其芒寒皜乎其辉一时名胜靡不鳃鳃焉自閟所有伏避其路而将相鼎族辇金篚币托铭先世勲德者路谒门趋如水赴壑厥问之崇学者仰之山斗矣每往来江湖间赆饯宴劳月无虚朝二千石趋翼下风吟啸自若巷陌观者谓神君仙人尝谓唐三百年其文爲世所珍者李邕韩愈二人或所蔇若市或酬金牣门最其凡论之公盖兼有至其外荣达喜施与宏逸高朗中表惟一年愈艾而气节愈隆顾有前人所未备然则公之竒侅瑰异者独文乎哉公没之十一年当泰定改元江西省臣求所述于家凡如千篇将板行世郎中贾焕华甫走书济南以文序请窃惟韩昌黎文李汉氏序欧阳文公苏轼氏序公与二子代虽不同要皆间气所钟斯文宗匠振古之人豪也走何人敢于焉置喙辞不获因纪平昔所尝得诸心目者姑副所恳公讳燧字端甫仕至翰林学士承旨荣禄大夫集贤大学士太子宾客牧庵其自号云
　　姚文公牧庵集五十巻其刻本松之士人家有之昌尝闻李中舎应祯云然南北奔走竟莫能致今所得乃录本多残缺视刻本不啻十之二文公之文如朝绅引班气肃色正步趋有序佩玉锵鸣又如战阵相持纪律不紊雄威逺被坐慑万人其辞类宋景文而理之得于许文正公者非景文所及也昌特嗜好之故僣爲之评天顺甲申昌在涌金亭书
　　辉县有百泉焉即诗所云泉源是也泉上有涌金亭苏文忠公所题昌至辉课士毕乃过百泉寻苏门山孙登游啸处见穹碑道侧趋读之则姚文献公神道碑铭公之侄文公燧譔元史文献公列传多取诸此因问从行儒官其家其子孙何爲都无知者有一邮舎卒前言曰姚相家去此三日程其子孙今犹有存皆业农无他所好昌惟文公燧已迁洛此当是文献公子炖之后爲留三日使卒招致之果来则鄙野质实不复事儒艺有文献公手书碧色笺特宝爱纸墨如新一子年十七复淳厚予爲名之曰重使习业于官三年学粗通又五年莫能加盖其赋质然也重乃见其二子才四五歳皆秀朗夙慧天之申祐姚氏此当有所成哉昌书于丽泽书院




</div>
    <div class="pagination">
<a href="中州名贤文表_page7.html">上一页</a><span>...</span><a href="中州名贤文表_page3.html">3</a><a href="中州名贤文表_page4.html">4</a><a href="中州名贤文表_page5.html">5</a><a href="中州名贤文表_page6.html">6</a><a href="中州名贤文表_page7.html">7</a><span class="current-page">8</span><a href="中州名贤文表_page9.html">9</a><a href="中州名贤文表_page10.html">10</a><a href="中州名贤文表_page11.html">11</a><a href="中州名贤文表_page12.html">12</a><a href="中州名贤文表_page13.html">13</a><span>...</span><a href="中州名贤文表_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
