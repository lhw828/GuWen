<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 439 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 439 页/共 603 页
  </h1>
  <div class="content">
   故古今上圣真人，未修炼，先修养。故曰：沐浴不可当风，若幽室静房，闭目冥心，平身正坐，使元气上升，通满四大，上入泥丸，此真沐真浴，万倍於外之水火也。又曰：不欲远唾以损气，不欲疾步以损筋，不欲极视而昏睛，不欲极听而伤肾，不欲久立而伤骨，不欲久卧而伤肉。多睡浊神，频醉散气，多汗损血，力困伤形。奔车走马，气乱而神惊；望高登峻，魄散而魂飞。养形之道，安而不劳，劳而不乏。其力静而不挠，挠而不乱。其气外有所补，内有所益。然後识五行以保全冲和之气，外固内真，两皆得趣，可以长久矣。
    ○座右铭
    元气真精，能得万形。其聚则有，其散则零。我气内闭，我心长宁。至人传授，小兆谛听。如病得愈，如醉得醒。心安而不惧，形劳而不倦。心澹而虚，则阳和集；意躁而欲，则阴气入。心悲则阴集，志乐则阳散。不悲不乐，恬澹无为者，谓之元和。清静无为，不以外物累心，则神全而守固。
    ○述灵响词序
    《道德经》云：“视之不见，听之不闻，搏之不得。”详乎老君之旨趣，盖谕以众庶之俗民，非修生之道民也。《尹真人节解经》云：“内观者睹神光，不可谓之不明；返听者闻神声，不可谓之无音；握固者精神备体，不可谓之无形。”凡在道中之民，当须视不见之形，听不闻之声，搏不得之名。三者皆得，谓之道民矣。余慕道年久，修持没功，夙夜自思，如负芒棘。尝因暇日，窃览《三静经》云：夫修炼之士，当须入三静关，陶炼神气，补续年命。大静三百日，中静二百日，小静一百日。愚虽不敏，情颇激切，神道扶持，遂发至恳，且试小静。即以开成三年戊午岁起，自正月一日庚申，闭户自修，不交人事，克期百日，方出静室。虽五谷并绝，而五气长修，幸免瘦嬴，不知饥渴。未逾月而神光照目，百灵集耳，精爽不昧，此三者皆应。则知仙经秘典，不虚设也。人不修即不知，既不知，则信彼前後学，咸谓神仙之教，尽为诳诞之辞。今古相蒙未始有极。小兆忝为前得者，故发言为词，以正将来之惑。因创五篇，篇之四句，贻诸同好，用纪元深。
    ○养生辩疑诀
    一气无方，与时消息，万物生死，共气盛衰。处自然之间，而皆不知所以然而然，其所禀习，在覆载之下。有形者先须知其本，知其本则求无不通；修道者先须正其源，正其源则流无不应。若弃其本而外求，背其源以邪究，虽猎尽百家，学穷诸子，徒广虚论之功，终无摄养之效。得者观之，实为自误耳，今历观世间好道之流，不可胜数；虽知恬淡以自守全，不知恬淡之中，有妙用矣，虽知虚无以为理全，不知虚无之中，而无不为矣。若不知虚无恬淡妙用之理，徒委志於寂默之间，妄作於形神之外，是谓无益之用，非摄生之鸿渐也。且神由形住，形以神留。神苟外迁，形亦难保。抑又服饵草木金石，以固其形，而不知草木金石之性，不究四时逆顺之宜，久而服之，反伤和气。远不出中年之内，疾害俱生。使夫轻薄之流，皆谓系风捕影，不可得矣。翻以学者为不肖，以真隐为诡道。不亦伤哉！
    或人尝以此事而讥余曰：“吾闻学道可致长生。吾自童年至於暮齿，见学道之人已千数矣。服气绝粒者，驱役考召者，清静无欲者，修仙炼行者，如斯之流，未有不闻其死者也。身殁幽壤之下，徒以尸解为名。推此而论之，盖得者犹灵骨耳，非可学而得之。”余闻斯论，不觉心愍於内，神恍於外。沈吟之间，乃太息而应之曰：“观子向来所说，实亦鄙之甚矣，迷之尤矣。今世人学人间之事，犹有成与不成。又况妙本元深，昏昏默默，胡可造次而得之？且大道无亲，感之即应。苟云灵骨，无乃疏乎！然夫服气绝粒者，道家之所尚。人苟得之，皆有不食之功，身轻之效。便自言肠胃无滓，立致□霓。形体获轻，坐希鸾鹤。采饵者复以毛女为凭，呼吸者又引灵龟作证。曾不知真气暗灭，胎精内枯。犹执滞理於松筠，守迷端於翰墨。良可嗟矣！宁不怪乎？至於驱役考召之流，盖是道中之法事，研讨至精，穷其真诰。诚为身外之虚名，妄作人间之孟浪。在已无徵於延益，於人有验於轸攘。乱构休祥，徒陈祸福。如斯之辈，并非保生之道也。或以清静无为，深居绝俗，形同槁木，志类死灰。不知天地动用之心，不察阴阳运行之理。如此则虽游恍惚，其恍惚而无涯；纵合冥，其冥而莫测。翻使希夷之外，神用罔然；虚曰之中，元关失守。”
    言议之际，中有高真喟然而叹曰：“守一非一，履真非真。此亦近为门阶之由，殊未窥其室中之用矣。大凡保气栖神，不可以湛然而得之，亦不可以兀然而守之。且神无方而气常运，形至静而用无穷。是知保气者其要在乎运，栖神者其秘在乎用。吾尝闻之於师曰：‘体虚而气周，形静而神会。’此盖为出世之元机，无名之大用矣。”
    ☆张胜之
    胜之，宝历中官宣武节度判官，检校户部郎中兼侍御史，入为比部员外郎。
    ○湛露朝阳赋（以诸侯来朝锡宴具醉为韵）
    阳晖早曙，露泫清宵。宵既寂而露彩结，曙将动而阳气消。是以在兰者照之则焕乎叶，在棘者烛之则乎条。故乃喻天子布泽於晏，犹诸侯命朔於朝。观夫润草，阳幂幂。气色浓兮犹茂，枝干燥兮如涤。初将比玉以减其琳璃，稍欲如珠复消夫的。故可比臣竭忠以敬，君降恩而蕃锡。及夫大明有赫，五色初收。凌晨光动，平野气浮。遂使将饮之蝉，惊阳乌而复退；罢警之鹤，惧白驹而不留。出扶桑兮始上，被丰草兮徒周。何异夫锡宴则临乎我後，来朝则嘉彼尔侯。原夫党郎之光未舒，沾濡之色犹遍。忽其阳气匝，晴风扇。则滴而有响者其响罢听，布而有文者其文难见。夫如是，有类藩臣感化而来觌，中朝布德而成宴。彼以朝为数，此以夜为初。夜则因我而阴胜，朝则因我而阳舒。其凝也无不备矣，其也曷可藏诸。况有丽天之辉，润月之意。崇其燕礼，著乎前志。朝日出海，若一人之当阳；夕露低柯，若群臣之既醉。天晴夜朗，林霁烟开。稽其顺阳之心，既且周而复始；懿乎渐之理，又观往而知来。所以为成岁之本，履霜之具。华叶既濡，清光若煦。吾知湛露朝阳也，为君臣宴飨之喻。
    ○木从绳赋（以木以绳直君由谏明为韵）
    古之善谏者，喻其心如绳直，展成规於良木。既折中而经始，必周流而牵复。以其性有曲直，固从乎弥纶；以其材有短长，必由之盈缩。故可彰其言兮直如矢，喻其谏兮从如水。既应用而无方，且适道而虚已。为仑桷之无缪，成栋梁之有以。举直错枉，且明径挺之心；动而悦随，不失纵横之理。观夫度彼山林，直以丝绳。既遵时而有作，乃底绩而其凝。断长补短，物无失性。损上益下，道罔不兴。犹其善而惟变所适，类夫谏而不命其承。匪差毫厘，存乎楷式。在操张而为务，乃经纪以成德。操端有准，希匠石以财成；枉挠必从，表王道之正直。况夫准以纶纟孛，顺乎节文。不循枉以为利，必适道而斯分。假物而言，故引从绳之木；乐谏为喻，明乎则圣之君。原其纳诲之谋，观其所由。既规矩而有制，岂文理而是求。纠缠既施，足彰妙道之用；众材方正，比夫从谏如流。且夫献直言者，必有备无患；木从绳者，叶执艺而谏。故得明乎官以相规，人之无讪。矧其不柱道以求用，恒守道以为名。匡乎不正使其正，规其不平使其平。斯所谓不可欺於绳墨，乃得配乎权衡。恭惟赋於说命，知谏道之克明。
    ☆李瑾
    瑾官左卫参军。
    ○石韫玉赋（以淳粹积中英华发外为韵）
    客有感物而愤激，何彼连城之珍，尚韫他山之石。嗤宋人之谬好，嗟卞子之未觌。抱昭质而陆沉，缄异彩而尘积。则知时有兴废，道有穷通。以彼十德之美，处斯一拳之中。光未施於照庑，气潜发於如虹。知识真者希，故处幽自秘。莫睹缜密，空含精粹。良工未遇，曷溢目之可观；高价傥来，将无胫而自至。其穷也类独善以自守，其出也比兼济而为利。诚宜取贵於人，资琢成器。今也用晦而明，抱素含英。虑以俱焚，每惧昆冈之火；俟乎用入用，自怜物产之精。岂真润木有所，辉山可名。惜冲鉴之未临，倦凡目之见忽。徒在山而斯久，独蒙垢而未发。丽质可嘉，采实损华。居其中谁谓困乎石，藏於密非曰匿其瑕。是知物变则通，否极将泰。彼含章而混迹，由因中而表外。当今庶类归真，万物化淳。地不藏宝，山将贡珍。岂使永韫光於散地，独埋照於穷尘。愿凿石出於奇璞，知乎希代之无邻。
    ☆刘岩夫
    岩夫字子耕，刑部侍郎伯刍子。
    ○与段校理书
    人藏其心，不可测度也，摇舌於口，谁不言仁谊哉。清浊相浑，真伪难辨，今虽有提其肺肠以呈众，某必笑而不谅。此亦不足怪也。盖伪者繁而真者寡，况凭区区文字，而能取信於人耶？所以某蕴蓄斯久，不敢轻奋，抑为此也。今幸因执事稍垂ツ睐，以不伦众辈，故得肆陈其愚，惟赐详之。某七岁受教诲，始学箕裘，迄今十六，不见成熟。性本慵惰，强之惟艰，不能戮力尽瘁，服勤先圣。然常谓男子生而悬弧，示有事於四方，固不得与儿女曹并列，依违以没世。每欲奋廓埃曷，破开涛浪，耸翼□汉，垂名竹帛。谓舒腕可取耳，殊不知世道隘局，九重阻深，不可也。又欲藏器弛用，洗涤他肠，昧旦调旨甘，入夜吟编简，索圣贤意，探情性源。白云霏空，虚舟泛波，尘机不张，语默自任。然得全其愚，为唐一闲人。而家世清风，承严训，不可也。又欲掉长舌於公卿间，蘧戚施，以媚於人，拱立下流，阿旨从众。善者曰善，不善者亦曰善，巧言如流，俾躬处休。而愚僻已惯，矫之惟病，不可也。三者之惑，心不可屈，志不可谐。歧路难期，岁月易老。践履之道，伥然自迷。执事濯缨清流，敏古多识，试言指其要路，将鞭蹇以趋之。某再拜。
    ○植竹记
    秋八月，刘氏徙竹凡百馀本，列於室之东西轩，泉之南北隅。克全其根，不伤其性，载旧土而植新地。烟翠霭霭，寒声萧然。适有问曰：“树椅桐可以代琴瑟，植栌梨可以代甘实。苟爱其坚贞，岂无松桂也。何不杂列其间也？”答曰：“君子比德於竹焉，原夫劲本坚节，不受霜雪，刚也；绿叶凄凄，翠筠浮浮，柔也；虚心而直，无所隐蔽，忠也；不孤根以挺耸，必相依以林秀，义也；虽春阳气王，终不与众木斗荣，谦也；四时一贯，荣衰不殊，恒也。垂ナ实以迟凤，乐贤也；岁擢笋以成干，进德也。及乎将用，则裂为简牍。於是写诗书彖象之命，留示百代。微则圣哲之道，坠地而不闻矣。故後人又何所宗欤！至若簇而箭之，插羽而飞，可以征不庭，可以除民害。此文武之兼用也。又划而破之，为篾席，敷之於宗庙，可以展孝敬；截而穴之，为篪为箫，为笙为簧，吹之成虞韶，可以和人神。此礼乐之并行也。夫此数德，可以配君子。故岩夫列之於庭，不植他木，欲令独擅其美，且无以杂之乎。窃惧来者之未谕，故书曰《刘氏植竹记》。
    ☆王敦史
    敦史，宝历元年官膳部员外郎。
    ○论回授祖父母赠官奏
    中外官寮，准制封赠，多请回授祖父母。臣谨详古礼及国朝故事，追赠出於鸿恩，非繇臣下之求，不系子孙之便。开元新诏，唯许宰相回赠於祖。盖以宰相位高，封赠崇极，故许回授，於义无妨。近日常僚，率援此例。夫推让於祖，在父则然。改夺於朝，为子何忍？伏望宣付宰臣，重与依注详议。
    ☆李敬方
    敬方字仲虔，陇西人，大中朝官歙州刺史。
    ☆汤泉铭
    唐大中五年，敬方患风疾，至汤池浸浴。六年十一月，又入浴，因感白龙见，风疾遂瘥。乃造白龙堂，并勒铭於石。铭曰：黟山南垠，汤泉沸腾。伏阳韬焰，阴火潜蒸。盛夏不增，穷冬不冰。其谁主张，唯龙是膺。刺郡二年，病不能兴。发汗五日，信而有徵。乃作龙堂，於汤西陵。乃刻龙像，为神依凭。非众非公，非巫非僧。主徭步将，陈ダ歙丞。迭掌吾事，各勤尔能。来尽瞻依，去怀忧兢。苟肆慢心，贻神怨憎。盲愦疮蹩，灾亦相仍。壬申既夏，一阴始升。铭石室壁，庶无骞崩。
    ☆周墀
    墀字德升，汝南人。长庆二年登第，辟湖南团练府巡官。入为监察御史集贤殿学士，太和末累迁起居舍人。开成二年知制诰，充翰林学士。三年迁职方郎中。四年正拜中书舍人。武宗立，改工部侍郎。出为潼关防御使，改鄂岳观察使。会昌六年移江南西道观察使。大中初拜义成军节度使，封汝南县男。入为兵部侍郎判度支，以本官同平章事。累迁银青光禄大夫中书侍郎，监修国史，兼刑部尚书。会吐蕃以三州七关自归，帝召宰相议河湟事，墀对不合旨，罢为剑南东川度使，未行，改检校右仆射。卒年五十九，赠司徒。
    ○贺王仆射诗序
    仆射十一叔以文学德行，当代推高。在长庆之间，春闱主贡，采摭孤进，至今称之。近者朝廷以文柄重难，将抑浮华，详明典实，繇是复委前务。三领贡籍迄今，二十二年于兹，亦绅儒林，罕有如此之盛况。新榜既至，众口称公。墀忝沐深恩，喜陪诸彦。因成七言四韵诗一首，辄敢寄献，用导下情，兼呈新及第进士。
    ○国学官事书
    国学官郭彪之，太原人。幼即攻儒家书，後得大通周公孔子旨奥，又能明百家流落之言。乐苦躬自养，不爱苟受禄。宰相闻，以东国学风ㄤ久，学者不得官，其中皆以豪人，使授业者迷经，颛业者堕心。元和七年，诏彪之为国学助教。彪之承诏而来，拜祭酒司业已，即诣学，乃家於学焉。役马一疋，左右劳一二人，大笈一，给用生具，以实其间。彪之身修而貌古，性不合俗尚。首冠兽皮，服用麻衣，褒制衤阑袖，阔带高羁，履大屣。至如礼公卿大夫亦是。好饮流水，茹野蔬与松柏之英，不苟味膳，又乐饮酒。人有见者，必置酒於前。始饮，即周告四座曰：“酒以和神熙性，节之则经，纵之则挠。固不可为俗主酌挹授之礼。”命饮者自狷欲。彪之盈饮三爵而罢。每凌爽诣论堂，坐高床，召七学诸生，居不施广ブ长席，俾邻臂而坐。澄震声音，分析典训。至於一词间，咸以俗理相谕，了入於诸生心胸中，使蒙者纵历千万日亦不失其来。由是得诸生。每岁累及荐擢於有司。彪之禄给矜孤，馀即谋买居於山泉间，蔽掩其光明。嗟乎！时畏夺禄分邻者众矣不然，何不闻斯人於天子左右？必翼扬君德，仿治古道，使今之时奋为虞、夏、殷、周之风，贤者昌，不肖者藏，公侯康而百姓康。噫！公侯卿大夫默於明者，又无由得通九重，闻彻天子聪明，彪之内乐遗闻於上，以得安性。墀元和十年，德彪之道於国学，仰其风，嘉国学得其官，又愤遗斯人於尽谏位。因书其事，作国学官书。
    ☆旱辞
    元和九年，旱不周畿。斗位直午，祝融权威。焦金烁石，火云奔驰。雄兽遁足，栖鸟不飞。太阴薄。雨龙慵痴。有泉涸源，有木折枝。有地文裂，有草&lt;片戈&gt;萎。炎光郁洞，太阳赫曦。田莫可牛，稼莫可。瞻彼□汉，万民莫绥。秋既罢矣，奚疗民饥。行者燔趾，居者肥。乃命长吏，分土之师。曝巫於日，徙地而市。偶泥而龙，歌钟弹吹。诞搜祠庙，牲鬯繁祀。威巫虔祈，以期是拟。期而不应，笞巫不媚。万民首仰，日瞻其尚。浑碧万里，光蒸交荡。於戏！天胡不降，原野煌烈，极目一状。民罕求谷，殍莫求葬。拒饥而惫，因燠而瘴。持颐诉天，急睫而望。於戏！天胡不降，汝南周子。宇靡其间，土靡其廛。不稼不穑，焉就口食。寺蚤暮，暇惟滂涤。天既不蒙，我忧孔益。徙市曝巫，挥时纷徒。俗宜此尚，天其知乎？汝南周子，稽首谓曰：大凡天地，阳壮春夏，阴结凝冱。当阳之盛，阴难施雨。过而不时，阴阳失序。帝心既忧，吏民亦苦。命太史兆，何失其所。昔汉宣帝，遭润（疑）旱，忧惟不宁，退避正殿。公卿大夫，省宰捐膳。以禳民灾，以拯大难。为今效昔，冀憩民患。无时蒸庶，苍傍（疑）涣乱。於戏！胡不为滂，荒之境。不劳苍，施惠中国，以绥天子邦。
    ☆薛重元
    重元，宝历时人。
    ○硖石寺惠远法师遗迹志
    硖石岩岩，灵气应候，千载之（阙）不（阙）详其志。自北、齐、周、隋，物接耳目，远公之居，以成其道。既修涅藏疏，绝笔石巅，掷上太虚，得以明真契示其同。法师称号惠远，生敦煌李氏之族。家数世居霍秀里，本宅犹存。旧庶与硖石西北连岗（阙）附前晋有匡山慧远，南朝时论所宗。四百馀年至法师，占泽州。远当周氏（阙）齐并除塔庙，异人大集，独抗震霆之下，正辞无屈，面折武帝以阿鼻地狱，不论贵贱。响非幽证，其能及此。竟隐汲郡西山。大隋受命，出诣上京。文帝始引昙延为大师，诏公掌校译经。行僧中统理，耀临一时。表仪八尺，立众清庄。开皇十二年，没於京净影寺，是日辍朝。帝曰：“丧吾国宝矣。”验掷笔故处，丹流中贯，危石最峭。後之人实目曰“掷笔台”。邑里时朝礼之，想在容声。有唐宝历元年夏四月，傅学沙门紫羽请刻石台上，河东薛重元刊录故志云。
    ☆陈岵
    岵，宝历中注浮屠书，因供奉僧以闻，除濠州刺史。
    ○履春冰赋（以戒慎之心如履冰上为韵）
    履道有本，戒之在冰，每翘翘於进守，如凛凛之不胜。累足有惧，旁行可矜。识安危之在德，岂颠越之或承。不敬其心，敢徵所以。本之於有，既渐乎履霜；戒在不虞，罔轻於狎水。方保心於慎独，焉敢测乎涯。人之所畏，岂造次而可忘；道之将行，非中人而勿履。败或闻於旋踵，义无轻於举趾。不处於薄，君子之行固然；若居下流，诗人之戒深矣。其始也，阳律掩耀，阴飙戒时。因润下而生德，由塞冱以成姿。皎若澄虚，而体合上善；冥然沉响，而迹不能欺。苟戒之而不履，是以履之而不疑。事异涉溱，匪裳之褰也；德如羽，知仁可蹈之。则知视险无必，素诚可谅。罔违日慎之心，无易春冰之上。投足而众流不测，委顺而中怀是广。焉如捣，知大患之在躬；生也若浮，敢凭虚而用壮。孰曰坚乎，匪同介如。结寒波而暂聚，湛清质以含虚。恍若有亡，似乘空於月宇；退然如失，犹奉身於玉除。且异夫莫来莫往，何遵於匪疾匪徐。必若怀以励贪，饮以明信。如临之戒，如履之慎。则知水德可保，冰力可任。匪冰不薄，匪水不深。彼之蹈者委乎足，我之蹈者本於心，又焉能料其薄厚而计於升沉。则执德罔愆，持危不戒。意平澹之可玩，在清夷之可快。岂知蹈之有道，行之在德，而忽乎沦溺之败。
    ○玉壶冰赋（以坚白贞虚作人之则为韵）
    壶至洁，玉至鲜。有若君子，清标俨然。色澄澄而外澈，质规规而内圆。月出皎兮，入夜而其仪难见；冰以风壮，处寒而其实逾坚。谅负奇而可玩，超众器而为先。当其韬光幽山，韫耀穷石。隐榛芜而怀宝，沦泥滓而藏曰。如虹之气，虽无谢於云烟；抵鹊之乡，常见俦於瓦砾。於是卞生见而神动，匠氏闻而心惜。乃奋剖刻，耀精明。以玉之美，作壶之形。信无瑕之可用，若不琢兮何成。以虚而受，达人侔其宏量；以明而鉴，志士效其清贞。若其禀性温如，作器含虚。正色则惟珍是务，立操则匪贞不居。尔乃严气凝，元阴作。寒飙一振，具物寥索。川以凌满，林稍稍而木落。日既暮兮金闺寂，夜一寒兮玉壶陈。素冰满腹，清光照人。临象筵而色媚，入金镜而影新。对之者畅虑，观之者清神。能励贪夫，何假盘盂之戒；有同儒士，长为席上之珍。是以隋珠夺魄，赵璧惭姿。瑚琏之器，斯实为之。美人曾不足方其皎洁，锦衾亦安敢夸其陆离。伟夫掩物之美，比人之德。素其表兮，其仪不忒；实其中兮，秉心渊塞。伊烈氏之指南，固贤人之轨则。
    ○上中书权含人书
    春雷作，龙蛇不安於蛰户；贤人用，君子思奋於康衢。时至气动，而不知其所以然也。是以小生区区，愿有所陈。伏以今之献书者，语取士之得失，扬盛烈之宏懿多矣。刀尺之下，固当有在。小子浅陋，自陈所抱。曾不逮意，何敢妄有称谓，以成繁文哉！然而志苦者声必哀，气直者辞必端。苟察之不惑，听之不失，则伯牙不碎琴，卞和不泣玉矣。阁下宗文祖德，名全道著。执贽循墙，如岵者固多焉。门屏故人，非敢自适。前者病中求拜，辄以愚弱自疑，犹记与善，谓遇长者之眷，固无戏言。孤负知见，地无措，衣化京尘，星霜七周。分将委运，方里归策。适有一外（阙）举解至翎羽之类，志气由存，欲就明试，不能自决。友人樊生之见谋曰：“足下与元宗简不与他解，就试明主，足下其审处之。李（疑）行举者不然，使吾子为主司，如君之负辱者，将谓伸之乎？”岵曰：“伸之，行举日就试可也。”有姚衮曰：“夫道穷而心泰者神与之，俗变而志定者义归之。时之通塞，非智力所及。吾子处否若泰，不改其守久矣。今主司方以公用骇拘俗，吾子贤，淮阴之辱，非韩信罪也；不贤，损益何有於众人哉！”岵曰：“唯。”欲闻後命矣。严考功之纳樊衡也，以为取衡难，得衡无後悔，黜衡易，失衡有遗恨，故开一人之数以容之。人到於今不谓衡忝一第，而谓严得主司求人之义也。伏想阁下虚求当甚於严也，小子焉敢有希於衡哉！惧畏不敢多陈，死罪死罪！
    ●卷七百四十
    ☆李庾
    庾，懿宗时人。
    ○两都赋（并序）
    臣伏见汉诸儒若班固张衡者，皆赋都邑，盛称汉隆。当王道升平，火德丕赫，数子歌咏，发著後代。今自隋室迁都，而我宅焉。广狭荣陋，与汉殊状。言时则有六姓千龄之变，言地则非秦基周室之故。宜乎称汉於彼，述我於此。臣幸生圣时，天下休乐，虽未及固、衡之位，敢效皋陶、奚斯庶几之诚。谨冒死再拜献两都赋，凡若干言，以诎夸汉者，昭闻我十四圣之制度。请付史氏。赋曰：
    洛先生客於上京，问里人以秦汉咸阳故事。里人曰：“先生不习乎哉！秦址薪矣。汉址芜矣。西去一舍，鞠为墟矣。代远时移，作新都矣。”先生曰：“宾者不识，藐然老沉。懵岁亡而日远，愿闻古而知今。为我源说，恭承玉音。”里人曰：昔者帝兆唐居，命隋先基。乃假隋权，是开中原。既权二年，为唐迁都。周榛秦莽，平芜馀。文驱炀逆，卒於侑传。若天使项氏死劳，而授汉休也。唐开禅坛，新都之门。辟殿乾宫，以朝诸侯。时则有若房、魏作弼，英、鄂执律。南阳故人，河间帝室。戎衣既脱，瑞气洋溢。欢声传於亿兆，炀燎致乎太一。乃会汉，发周赉。谧万类，氵亭四海。遂开国以报功，差子男之五等。然後构阁图形，荣号凌烟。指河带以山砺，书天子之缙绅。
    其制度也，拥乾体，正坤仪。平两曜，据北辰。斥咸阳而会龙首，右社稷而左宗庙。宣达周衢，址以十二；棋张府寺，局以百吏。环以文昌，二十四署。六部提统，按星分度。俨宪台而西列，肃阴馆於北户。建倍员於前王，总维纲於御史。端国家之朝仪，实周察乎左右。
    其内则有太极承端，通址含元。日出东荣，月沉西轩。倚九之下麓，涵太液之清澜。龙道双回，凤门五开。烟笼凝碧，风静蓬莱。东则左阁当辰，延英耽耽。宣徽洞达，温室隅南。接以重离，绵乎少阳。是为二宫，复道邃廊。西则月华重启，银台内向。中书在焉，密用宰相。宦者别省，延缘右藏。建子亭於屏外，设兰於庑下。天子端朝，明庭九宾。发少府之冕旒，陈奉常之书勋。肃勾陈以辟护，翼雉扇而对分。鸡人乃下，鹤唱先闻。千官就日，万品趋云。漏迟迟而东转，风习习而南薰。
    外则国子招徒，疏馆开轩。左立太学，前广文。膳丰中厨，就教九年。稽以博士，总之成均。秘书典籍，品命校郎。横阁三重，阐正铅黄。若六艺之条贯，百氏之纵横。交错发论，礼形而乐声。太傅在前，少傅在後。载言载笔，出纳谟诰。动鸾飞，振玉锵金。殷庙羞瑚琏之器，楚材惭杞梓之林。已而燮和阴阳，经纬天地。采摭轩昊，牢笼虞夏。辟孔子之学堂，敷一代之风雅。此王者之文教也。亲兵百万，制以神策。紫身豹首，金腰火额。猎霞张旆，剥犀缀革。奋目而虎眦，振髯而猬磔。柔六钧，贯七札。对天仗以司戈，分玉墀而执戟。别有陈旌赐钺，阃外四七。依榆关以作镇，拒柳营而开壁。逐虏则出塞飞尘，伐叛则救作泽。此王者之武威也。
    唐礼既行，三代同风。徵叔孙之春官，命伯夷之秩宗，则有封禅巡狩，谒天拜祖，明堂辟雍，王者之事，有司勿失。次有朝廷之位，班爵之序，器服车马，以节文武，不僭不滥。群臣之事，有司以告。下有内族外姻，以杀以隆，五礼各殊，陈吉仪凶，一室是形，天下大同。百姓之事，有司以教。故以内则敬，以外则严，以家则肥，以国则昌。卿士翼翼，公侯皇皇。在野熙熙，在朝跄跄。夫如是夸周而正鲁，胡可殚详。
    洎乎乐之设也。以德配乐。陈器以作，革木匏竹，иね磬。命官二署，谐以协律。以奏庙貌，祖考来格；以陈宫庭，箫韶九成。凤凰来仪，以布天下。手之舞之，足之蹈之。及乎御允衣，集舞童。或献凯作铭，以宣帝功；或布字缀行，以达皇风。此《礼经》之所未纪，夔戛之所不同。
    刑期无刑，辟以止辟。三章汉祖之德，肆赦缓穆王之法。於是天子御端门，诏天下。涣汗发泽，与民更始。建金鸡於仗内，耸修竿而揭起。其下则税三关，解银铛。追其工，徙兜，煦舜弦，浃尧年。台收白简，史阁丹笔。总秋官之计，料不逾乎三十。斥匡衡之失论，罪温舒之不足。司刑无鬼哭之庭，大理有乌巢之狱。
    又若荐祖建宫，元元之庭；霞帔云冠，飘飘太清。天子将有事也，岁豆时笾，夏簋殷。传金炉之御烟，开甲帐之琳琅。此王者之示孝也。对里连街，帝宅王家。青门列槛，棠棣分华。勤政外名，花萼中题。屹云中而佩凤，杳天外而舒。於是天子设千席，羞百醴。家人齿筵，愉愉济济。此王者之示悌也。
    盛则长堤砥平，错则缨弁繁夥。佩印分鱼，九参六佐。肃威仪於行盖，指戒途於前马。待漏未开，朝骑沓街。鸡鸣朱邸，火度青槐。先导擘云，後车奋雷。递以严声，不生微埃。人寒物栗，统以京尹。临人秉杀，罔敢不谨。豪家戚里，金张许史。走骑如龙。行车若水，拉枯请命，曾不仰视。配前秦与後赵，固异代而殊拟。
    其地势也，负泰章台，倚汉甘泉。带泾渭之富流，挟终南之寿山。指重城於二华，拓外门於两关。元素交川，灞在焉。断虹偃蹇而亘梁，拖轮走骤而蹄奔。度万国以向朝，趋魏阙之通门。赤县统剧，停阡帝乡。长安万年，乾封明堂。蓝田左掎，杜前张。分圻连乎冯翊，画疆接乎岐阳。排吴山而抵蜀，亘氐谷而通商。
    天子穆清，环卫陈兵。将军之号，三番六营。至乃辨晓警昏，主在金吾。鼓列六条，外传通衢。备以严兵，罗以周庐。禁动息人，用戒不虞。其中则御水分沟，昆明下流。在野决溉，入宫环洲。菰织蒲纫，芡贽菱羞。渚戏元，沙眠白鸥。其远也，深有蛟潭，氵瓜作龙湫。接河汉，波通女牛。其近也，方塘含春，曲沼澄秋。户闭烟浦，家藏画舟。
    尔乃农家东作，厥土黄壤。树以桑柘，翳荟乎南亩。以黍以余，以黍以稷。以输太仓，天子之储。土厚地中，温寒以宜。门多杖老，室有蕃儿。承化发谣，帝力不知。则有程郑之家，白闼朱轩。崇基峻砌，待驷高门。木秀茸葩，红舒绿繁。挺硕果於华林，育丰蔬於中园。珠箔昼晴，金缸夜明。罗绣巾，鼓瑟吹笙，哗族陈宾，以乐乎太平。
    货隧分廛，物次骈连。中署肆师，夕咽朝昏。越璞楚琛，蜀贿巴ク。裁绮张绣，纹轴蕉筒。声教之所被，车书之所通。交错杂沓，斯焉会同。黄宅缁庐，金篆玉扃。以张帝居，用壮天庭，千形万声，不可多名。
    天子奉尧舜之道，勤後稷之功。当仲夏而献茧，立中和而视农。然後黼黻时备，粢盛告丰。其接下情也，则尧鼓不悬，晋木不列。熔金作轨，四门是揭。人靡迷邦，士无讳讦。示收才而问眚，上谏行而冤达。当其万国贡珍，四夷纳赆。赋用舟通，财因辇进。地官计国，度支主吝。百姓既足，斯焉充刃。复若天府万品，以备供职。登馔则光禄献厨，命驾则太仆承轼。其乐人也，大启九门，分开三殿。齿群臣於次坐，徵公族於内宴。於以训恭俭，於以示慈惠。戏族咸在，百弄迭改。视仙童之霓裳，睹壮夫之角抵。御阶昼阴，帝座春深。缤纷宦闼，窈窕嫔林。既受赐於逮昏，尽拜帛而怀金。与众之乐，一日於此。先生独不习乎！
    其四郊也，或有乘时之旧址，亡国之遗踪。天子迎四气，[B242]然改容，曰是足以怀伤於耳目，作戒於心胸。昔秦政肆刑，秦民其倾。楚泽大呼，分隳列城。徒罢骊山，役休上林。秦址既迁，鸿门至今。此东郊之事也。隋苑广袤，笼南山。占地万顷，不为人间。齐门失耕，禽游兽。代谢物移，缭垣不完。此南郊之事也。丰水悠悠，文王作周。传难子孙，衰平遂迁。乃眷镐都，武王宅居。国失赧逊，酆镐乃芜。此西郊之事也。汉设五，以主淫祀。栾诳徐诬，将求永久。天子亲拜，太牢黍牲。事凶地存，为天下笑。此北郊之事也。故因迎春则鉴秦败，知恃刑不如恃德也；因迎夏则鉴隋怠，知猎兽不如猎贤也；因迎秋则鉴周勤，知祖基作艰，传万年也；因迎冬则鉴汉误，知去淫即正，获天祚也。四鉴以陈，泽於生人；四德以懋，格於上下。故我高祖一呼大定，安都居正。传今皇帝一十四圣，是知禅国也，禅都也，非得隋之命，是得天之命。
    △右赋西都
    先生曰：富哉言乎，尧、舜之事，吾知之矣。然天地旁魄，奥区不一。九衢六陌，亦称河洛。始乎周卜，今日隋革。进八百里，作唐东宅。成者居者，余得其故。用悉闻见，丕我王度。子不识乎？颠炀偾华，中原毒。顺天应人，文皇赫图。王充不来，建德相依。阻我东人，不苏义旗。高祖西安，文皇舞千。一挂戎衣，邦人保完。彭城献级，东功乃立。则创业之事，不独於西也。高祖至天後朝，匪伊是居，於焉逍遥。明帝大同，出震开宫。恩波尔乡，泄源於东。则太平之事，不独於镐也。
    若乃用洛为池，带河为沼。洞八门之会要，控二梁之夭矫。在隋之始移。划前规之隘，侈旧制之陋。指半含而新布，乃集工而成就。重城不居，万盗齐构。讫大业於义宁，廓皇家而逊授。既而天踵以正，地产以实。祯符所纪，嘉名不一。表贤则河水变清，瑞圣则洛图屡出。帝功既成，封禅礼行。显祖光宗，勒岱而祈嵩。我甸我郊，三圣之灵坛在焉。赤县神州，与京比俦。径山东之贡赋，扼关外之诸侯。直齐梁而驾辂，引淮汴而通舟。太行枕甸，发址崇垓；覃怀镇封，上干昭回。凿门导伊，两阜屏开。育仁颐智，堂奥庭隈。尔其左掖通东，右掖洞西。笼故地之铜驼，抱旧里之玉鸡。御沟接氵瓜，苑树通堤。抗凤楼於内庭，矗端门於天街。上阳别宫，丹粉多状。鸳瓦鳞翠，虹梁叠壮，横延百堵，高量十丈。出地标图，临流写障。霄倚霞连，屹屹言言。翼太和而耸观，侧宾曜而疏轩。若蓬莱之真侣，瀛洲之列仙。鸾驾鹤车，往来於中天。严城晓启，千门万户。建卫对营，开扃接牖。翠华在镐，分官以守。监署惟三，卿曹亦九。台阁高闶，支驭东方。仍俾二官，别持宪纲。赫若夏日，凛如秋霜。威动乎瓯、闽之国，风行乎燕、蓟之乡。郊圻作固，屯兵孟津。千里无烟，万夫狺狺。实兼武牢，以食济温。惟是咽喉，属於将军。礼乐所流，厥惟旧周。追鲁俗而为邻，化殷顽而作柔，异材挺擢，多士优游。原无无而耕溺，水溅溅而洗由。士得天爵，孝称行原。身行大节，里有旌门。以继前修，以垂後昆。荣一时之史籍，耸当代之人伦。兄友弟恭，位皆崇荣。石记标衢，棣萼为名。螭首龟趺，嶷峙双形。指两冯而远迈，对二陆而遐征。至若里巷之新名，闾阎之近革。或区区於傅说，或琐琐於典册。非敬戒於将来，何侈言之敢作。且二诰尚存，始卜惟艰。四姓所都，季年乃迁。或得於闻，或得於传。幸子弗哗，试为子发乎齿牙。里人曰诺。
    先生曰：郏辱阝之地，中居帝域。贤相圣营，龟符墨食。成王定鼎，以休姬德。三十承孙，八百祚年。祖功浸微，衰平乃迁。幽用妇烽，诸侯疾怨。夷元敬朔，太史不颁。百派分波，争涸其源。汜水而郑，阳翟而韩。晋盟河阳，秦戍新安。一旅之兵，一成之土。嬴氏乘之，不享文武。此周之失都也。南阳真人，复运汉基。旧邦惟新，上称康时。光武而酿，明醴和ㄤ。冲质不长，桓、灵自纵。後戚立权，内官分弄。四星耀斗，百桷摧栋。阳弱阴强，刘轻曹重。此後汉之失都也。魏丕徙许，促龄四十。疆臣执柄，三嗣徒立。政由宁氏，王髦莫奋。瓦解土崩，炎居奂逊。此魏之失都也。晋始三世，乱兴永嘉。萧墙构兵，沈阏称戈。浩浩逆流，天下垫波。八王既分，五马南奔。左衽之裘，乃来中原。此西晋之失都也。故权在诸侯，则姬氏平；权在内官，则汉室倾；权在强臣，则魏狃；权在亲戚，则晋走。是四者各以其故，权与势移，运随鼎去。从古如斯，谓之何如。世治则都，世乱则墟。时清则优偃，政弊则戚居。勿谓往代，试言前载。
    开元太平，海波不惊。乃驾神都，东人夸荣。时则辚辚其车，殷殷其徒。行者不赍，衣食委衢。冠冕之夫，绮罗之妇。百室连歌，千筵接舞。高楼大观，陈宾归侣。金堂玉户，丝哇管语，我道如尧。我税如貉，贫庾而稻。贱笥而裼，比屋相视。耻衣空帛，开场分肆，不列麦。同轨同文，昼呼夜欢。父怿子愉，去径即盘。既兆既亿，动动植植。无声之乐，薰然不息。稽成康之周隆，考文景之汉汉休。摧代系时，不为彼优。我俗既饶，我人既骄。安不思危，逸而忘劳。故天宝之季，渔阳兵起。逆旗南指，我无坚垒。匝甸鼙动，冲天羯腥。门开丽景，殿据武城。杀人如刈，焚庐若。蜀驾先移，允师後誓。伤四年之委烬，奋二将以建勋。天落妖彗，风摧阵云。及夫埽台榭之灰，收京野之骨。徵郡国之版在，验地官之籍列。太平之人，已十无七八。至德复兴，六纪於兹。七圣储休，平痈补痍。故含识之士女，植发之童儿，皆能痛其丧乱，而期我康时。今四方之事，叟不知也。惟洛泱泱，滨盈万室。惟城职职，市廛骈集。比年大有，稍藏以实。都人嬉贺，有笑无栗。咸曰将睹乎贞观之风，开元之日。乡里之人，思万乘之威仪，幸物阜而时和，指康衢而引领，作望幸之赓歌。歌曰：晓□行兮西风，庆摇裔兮龙在中。望云光兮拜千百，西泽霈兮均东泽。
    里人曰：诚哉是言。前年日南至，天子谒太清宫太庙，郊天祀地。既毕事，执谦端，谓公卿大夫曰：予在人上，历祀三四。年谷比登，未及於富。人庶稍蕃，未臻於寿，动植小遂，犹有枯夭。日月所至，犹照叛士。戎狄虽贡，西地犹虏。今行大礼，得不愧望於天，而献羞於祖。是尚以圣政为忧，未意於行幸也。先生曰：大哉为君！用是言也，理是事也。则千里如郊，万里如圻。在西而东均，处内而外肥。吾归息乡里之谣，安尧舜之时。将齐驱於寿域，何近喜而远悲。则知鉴四姓之覆辙，嗣重叶之休烈。用是言也，理是事也，即所都者，在东在西可也。
    △右赋东都
    ☆刘宽夫
    宽夫，赠工部尚书伯刍子。宝应中为监察御史，转左补阙。
    ○汴州纠曹厅壁记
    郡府之有录事参军，犹文昌之有左右辖，南台之有大夫中丞也。纠正邪慝，提条举目，俾六联承式，属邑知方。致上（阙）於坐啸，举纲维之未振，俾侧者不敢挟其侧，奸者不敢萌其奸。法令修明，典章不紊，此其任也。大梁当天下之要，总舟车之繁，控河朔之咽喉，通淮湖之运漕。丞相治所，鹭成列。地辟土沃，兵多甲坚。人尚矜豪，气率骄蹇。有梁园兔苑之遗事，当四会五达之通庄。杂燕、赵悲歌之人，迩吴楚剽轻之俗，为吏之道，不伦他邦，滔滔来往，阡陌。任刚毅则失於突犯，守谦卑则病於委随。刚则害身，随则弛法。贞元以来，戎帅自擅，威令已出，无复国章，堤防不完，徽纟墨荡失。调补斯任者，但叠迹敛手，以脱祸为心，何有意於勾稽，而敢思其职业者哉！
    太和二年，琅琊郡葛公元方由天长令而莅焉。至则以为当今圣上务治，丞相镇静，以至清肃群下，以至公奉朝廷，凡所建启，惟道是适。苟踵弊於斯日，不以分画於兹辰，则缘奸积蠹，无时而去。於是端诚守职，以正束邪。以俭慎律同僚，以直方吹属邑。绰绰自立，职分随来。故得上下叶和，远近修整。法有刊定之制，军无侵渔之患。人存政举，其在於斯，游刃恢恢，肯綮无滞。主画诺而克胜其任，司准绳而无忝厥官，从容其间，进退不苟。其唯葛君乎！元和中，宪宗皇帝励进理道，注意法律，特设科以招士，欲问明廷後，诏有司核其妍否。先君仆射公时为司绩外郎，实专斯寄，绝因缘之举，以公共为先，於数十人中，得君充诏。故君之行实，敢不详知。
    夫公署有记，其来自远，灿名氏於屋壁，示成败於将来。俾善恶克彰，韦弦斯在，此盖《春秋》之旨也，岂可阙哉！葛君以余从事斯文，叨官倚相，见托论撰，无愧直书．太和三年记。
    ○州节度使院新建食堂记
    朝廷以新平扼东西夏，锁钥郊圻，将帅得人，则虏马不敢东向而牧。今上注意边事，元年，命左仆射河东柳公专护塞之任。公承诏旨，不敢怠遑。览风俗以施化，酌损益以制宜。文武交修，威和迭用。搜元刂蠹於积弊，张纲维於尽隳。完兵甲，赍军粮。乐疮痍，粒饥饿。以信为囿，筑法为坦。人知向方，卒乘辑睦。我洁已而贪冒自革，我不动而云为曷生。表正形端，俗为丕变。之父老，重沐皇风。仲尼每言为政之道，可使三年有成，公孙宏对汉武，且云臣宏尚窃迟之。始为孟浪，今於河东公信之矣。既而定名分，补废阙，饰宾署，宏讲宴。视使院之狭湫，顾会食之无所，因喟然而叹曰：“夫为政之本，在於得人。燕以尊贤是称，卫以多士为美。今酋瑗在列，而堂馆未严。非所以重樽俎咨帷幄之意也。因是从观马之旧亭，敞公府之新宇。增阶陛，所以示尊威也；卜高明，所以启顾虑也。大不逾制，崇不近奢。榱桷础闼，无不中度。翼张四檐，洞开双扉。冬霜不到，夏日潜却。可以备盘餐之品式，可以叙主客之威仪。可以寄琴樽之笑傲，可以筹政令之得失。君子是知河东公之为政也。必自迩而逮远，自身而及物，以理易乱，以实易虚，以宏深易卑圯，以广壮易隘陋，皆此类也。府中僚介，无非正人，有若司马韦君、节度判官皇甫君，皆卿材也。无面从退言之诮，无躬厚薄责之嫌。其他或幄中号宝，或席上称珍，并擅价一时，不可遍举。韦君、皇甫君以余载笔赤墀，粗知旧史，可以传言，命为记之。时太和二年六月日记。
    ○果刂竹记
    左史院迩宸居之正地，直日笔之东偏。俗尘不飞，人意自远。邃幽阒，似非官曹。有竹一丛，翠接阶所。其虚中洁外之操，荫座祛烦之能，紫微郎高公尝赋之，固以备尽。然而岁月滋久，蔓衍浸淫，大小相依，高下丛茂。俾日光不透，阴气常凝。暝色为之早来，阳春为之减煦。四序不正，一庭常昏。蚊虻曹飞，雀自遂。披图散帙，观览不快。二年冬，侍轩之暇，载笔之馀，偶步庭除，病其蔽翳。因命斤斧，将治其芜。沉吟即时，乃用申诫。且谓其徒曰：“砺尔器用，端尔瞻视，谨尔操执，慎尔区分。有其质微而叶环苯者去之，从风而不能自正者去之，大而倚者去之，聚而曲者去之，窍而不能备笙簧之用者去之，挺而不能栖鸾凤者去之。其有群居不乱，独立自持；振风发屋，不为之倾；大旱乾物，不为之瘁；坚可以配松柏，劲可以凌雪霜；密可以泊晴烟，疏可以漏宵月；婵娟可玩，劲挺不回者，尔其保之。”既而芟剪成功，繁芜立尽。去者存者，邪正乃分。不浃旬，扶疏一林，历历可见。有清风澡虑之效，日明奸之机。檀栾风生，韵合宫徵。君子是以知竹箭之美，尚科别之功。即其他不俟言而详矣。或以斯为小，可以伸之。因记一时之妙，广而述之。
    ☆张元素
    元素，宝历三年官黄梅县令。
    ○仙坛山铭
    溧水县寻仙观仙坛山道士宋文，字上仙。以大唐垂拱五年，因山石自然形似，修立仙坛三所。洎长寿元年，县令王通，字元览，在任清勤，户口增益。因开三乡，遂以仙坛名乡，奉仙号里。逮宝历二年，善政县令岑仲休，以德义当官，仁威养俗，百姓畏爱，真如父母。每施香油，琢石为像。夫修道者，上消天灾，保镇帝皇，下禳毒害，福润兆生，而道倍生。元素窃刊元石，贻厥来贤，乃为铭曰：
    无名道始，有德仁基。求仙因此，为政由之。崆峒叶县，导帝匡时。童女三洞，俱会无为。无为久恒，服食丹松。神仙不死，羽化飞空。後来君子，可蹑高踪。
    ☆吕颍
    颍，敬宗时擢书判拔萃科。
    ○西域献径寸珠赋（以“泽浸西荒，非宝远物”为韵）
    西域遐方，献纯精之天产，申重宝之帝乡。岂不以至诚感而灵必自顺，惟德动而坤珍莫藏。不然，何有慕於中土，而走无胫於外荒。彼珠之灵，积阴之魄，禀金气而坚固，韫河润之耀泽。布指而大小无差，洞物而纤毫不隔。迥夜常满，初月每让其圆明；爽曙欲凝，高星自掩其孤白。信殊方所秘，亦稀代难致。夺夏璜以为美，齐楚璧而积异。将配天光以辅三，助皇明而照四。积石峰峻，敦煌路远。驰辉於晦碛之中，流晶於白日之晚。将为表龙旗而缀鸾辂，必将夸池台而耀宫苑。殊不知（一作可）以万邦为虑（一作宪）者，此献则违；以三德为宝者，此宝则非。价越千金，我当俯念其十产；光含径寸，吾将静照於九围。乃遂沉泉而反璞，俾其媚川而自辉。且立德者惟俭之本，作贡者亦土之任。剖蚌而献，既不编於夏书；为器成之，尚有干於时禁。苟夺山川之精魄，是亏雨露之恩浸。所以前代有训，不珍异物。夸齐威者再论而皆惭，求苏则者一言而自屈。岂若我全明德，体大道。照耀也不假隋侯之珍，贞静也自同罔象之宝。由是化中国而及外夷，如风之偃草。
    ○对毁方瓦合判
  </div>
  <div class="pagination">
   <a href="全唐文_page438.html">
    上一页
   </a>
   <span>
    ...
   </span>
   <a href="全唐文_page434.html">
    434
   </a>
   <a href="全唐文_page435.html">
    435
   </a>
   <a href="全唐文_page436.html">
    436
   </a>
   <a href="全唐文_page437.html">
    437
   </a>
   <a href="全唐文_page438.html">
    438
   </a>
   <span class="current-page">
    439
   </span>
   <a href="全唐文_page440.html">
    440
   </a>
   <a href="全唐文_page441.html">
    441
   </a>
   <a href="全唐文_page442.html">
    442
   </a>
   <a href="全唐文_page443.html">
    443
   </a>
   <a href="全唐文_page444.html">
    444
   </a>
   <span>
    ...
   </span>
   <a href="全唐文_page440.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
