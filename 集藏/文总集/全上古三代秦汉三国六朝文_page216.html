<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 216 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 216 页/共 658 页</h1>
    <div class="content">　　◎张飞
　　飞字益德，涿郡人，以从破吕布功拜中郎将。先主定荆州，以为宜都太守征虏将军，封新亭侯。寻定蜀，领巴西太守。先主为汉中王，拜右将军。及称尊号，迁车骑将军，领司隶校尉，进封西乡侯。为帐下将所杀，追谥曰桓侯。
　　◇八蒙摩崖
　　汉将军飞率精卒万人，大破贼首张于八蒙，立马勒铭。（碑本。又《四川总志》题作「流江县题名」，「军」作「张」，「铭」作「名」，与拓本异。）
　　◇刁斗铭铁刀铭
　　新亭侯。（陶宏景《刀剑录》）
　　◎马超
　　超字孟起，右扶风茂陵人。初以功拜徐州刺史，又拜谏议大夫，进偏将军，封都亭侯；后据凉州，称征西将军，领并州牧，督凉州事。为杨阜等所拒，奔汉中，复奔蜀，为平西将军。先主为汉中王，拜左将军假节；及称尊号，迁骠骑将军，领凉州牧，进封乡侯，卒，追谥曰威侯。
　　◇立汉中王上表汉帝
　　平西将军都亭侯臣马超、左将军领长史镇军将军臣许靖、营司马臣庞羲、议曹从事中郎军议中郎将臣射援、军师将军臣诸葛亮、荡寇将军汉寿亭侯臣关羽、征虏将军新亭侯臣张飞、征西将军臣黄忠、镇远将军臣赖恭、扬武将军臣法正、兴业将军臣李严等一百二十人上言曰：
　　昔唐尧至圣而四凶在朝，周成仁贤，而四国作难，高后称制而诸吕窃命，孝昭幼冲，而上官逆谋，皆凭世宠，藉履国权，穷凶极乱，社稷几危。非大舜、周公、朱虚、博陆，则不能流放禽讨，安危定倾。伏惟陛下诞姿圣德，统理万邦，而遭厄运不造之艰。董卓首难，荡覆京畿，曹操阶祸，窃执天衡；皇后太子，鸠杀见害，剥乱天下，残毁民物。久令陛下蒙尘忧厄，幽处虚邑。人神无主，遏绝王命，厌昧皇极，欲盗神器。左将军领司隶校尉豫、荆、益三州牧宜城亭侯备，受朝爵秩，念在输力，以殉国难。睹其机兆，赫然愤发，与车骑将军董承同谋诛操，将安国家，克宁旧都。会承机事不密，令操游魂得遂长恶，残泯海内。臣等每惧王室大有阎乐之祸，小有定安之变，夙夜惴惴，战栗累息。昔在《虞书》，敦序九族，周监二代，封建同姓，《诗》著其义，历载长久。汉兴之初，割裂疆土，尊王子弟，是以卒折诸吕之难，而成大宗之基。臣等以备肺腑枝叶，宗子藩翰，心存国家，念在弭乱。自操破于汉中，海内英雄望风蚁附，而爵号不显，九锡未加，非所以镇卫社稷，光昭万世也。奉辞在外，礼命断绝。昔河西太守梁统等值汉中兴，限于山河，位同权均，不能相率，咸推窦融以为元帅，卒立效绩，摧破隗嚣。今社稷之难，忽于陇、蜀，操外吞天下，内残群寮，朝廷有萧墙之危，而御侮未建，可为寒心。臣等轨依旧典，封备汉中王，拜大司马，董齐六军，纠合同盟，埽灭凶逆。以汉中、巴、蜀、广汉、犍为为国，所署置，依汉初诸侯王故典。夫权宜之制，苟利社稷，专之可也。然后功成事立，臣等退伏矫罪，虽死无恨。（《蜀志·先主传》，又见袁宏《后汉纪》三十，以为诸葛亮等上言。）
　　◇临没上疏
　　臣门宗二百余口，为孟德所诛略尽，惟有从弟岱，当为微宗血食之继，深托陛下，余无复言。（《蜀志·马超传》，又见《华阳国志》六）
　　◎赵云
　　云字子龙，常山真定人。初从公孙瓒，后归先主，迁牙门将军。荆州平，为偏将军，领桂阳太守。蜀平，为翊军将军。后主即位，为中护军征南将军，封永昌亭侯，迁镇东将军。以箕谷失利贬镇军将军。卒，追谥曰顺平侯。
　　◇驳成都屋舍园田分赐诸将议
　　霍去病以匈奴未灭，无用家为。今国贼非但匈奴，未可求安也。须天下都定，各反桑梓，归耕木土，乃其宜耳。益州人民，初罹兵革，田宅皆可归还，令安居复业，然后可役调，得其欢心。（《蜀志·赵云传》注引云《别传》）
　　◎法正
　　正字孝直，右扶风人。入蜀依刘璋，为新都令，後署军议校尉。先主定蜀，以为蜀郡太守扬武将军。及为汉中王，进尚书令护军将军。明年卒，谥曰翼侯。
　　◇与刘璋笺
　　正受性无术，盟好违损，惧左右不明本末，必并归咎，蒙耻没身，辱及执事，是以捐身于外，不敢反命。恐圣德秽恶其声，故中间不有笺敬，顾念宿遇，瞻望忄良々。然惟前后披露腹心，自从始初以至于终，实不藏情，有所不尽，但愚暗策薄，精诚不感，以致于此耳。今国事已危，祸害在速，然捐放于外，言足憎尤，犹贪极所怀，以尽余忠。明将军本心，正之所知也。实为区区不欲失左将军之意，而卒至于是者，左右不达英雄从事之道，谓可违信黩誓，而以意气相致，日月相迁，趋求顺耳悦目，随阿遂指，不图远虑为国深计故也。事变既成，又不量强弱之势，以为左将军县远之众，粮谷无储，欲得以多击少，旷日相持。而从关至此，所历辄破，离宫别屯，日自零落。雒下虽有万兵，皆坏阵之卒，破军之将，若欲争一旦之战，则兵将势力，实不相当。各欲远期计粮者，今此营守已固，谷米已积，而明将军土地日削，百姓日困，敌对遂多，所供远旷。愚意计之，谓必先竭，将不复以持久也。空尔相守，犹不相堪，今张益德数万之众，已定巴东，入犍为界，分平资中、德阳，三道并侵，将何以御之？本为明将军计者，必谓此军县远无粮，馈运不及，兵少无继。今荆州道通，众数十倍，加孙车骑遣弟及李异、甘宁等为其后继。若争客主之势，以土地相胜者，今此全有巴东、广汉、犍为，过半已定，巴西一郡，复非明将军之有也。计益州所仰惟蜀，蜀亦存坏，三分亡二，吏民疲困，思为乱者十户而八。若敌远则百姓不能堪役，敌近则一旦易主矣。广汉诸县，是明比也。又鱼复与关头实为益州福祸之门，今二门悉开，坚城皆下，诸军并破，兵将俱尽，而敌家数道并进，已入心腹，坐守都、雒，存亡之势，昭然可见。斯乃大略，其外较耳，其余屈曲，难以辞极也。以正下愚，犹知此事不可复成，况明将军左右明智用谋之士，岂当不见此数哉？旦夕偷幸，求容取媚，不虑远图，莫肯尽心献良计耳。若事穷势迫，将各索生，求济门户，展转反覆，与今计异，不为明将军尽死难也，而尊门犹当受其忧。正虽获不忠之谤，然心自谓不负圣德，顾惟分义，实窃痛心。左将军从本举来，旧心依依，实无薄意。愚以为可图变化，以保尊门。（《蜀志·法正传》）
　　◎来敏
　　敏字敬达，义阳新野人，汉司空艳子，入蜀为刘璋宾客。先主定蜀，署典学校尉，寻为太子家令。后主即位，迁虎贲中郎将，丞相亮请为军祭酒辅军将军。坐事去职，后为大长秋，迁光禄大夫。复黜，起为执慎将军。景耀中卒，年九十七。
　　◇本蜀论
　　荆人敝邑令死，其尸随水上，荆人求之不得，令至汶山下复生，起见望帝。望帝者，杜宇也。从天下。女子朱利自江源出，为宇妻。遂王于蜀，号曰望帝。望帝立以为相。时巫山峡而蜀水不流，帝使令凿巫峡通水，蜀得陆处。望帝自以德不若，遂以国禅，号曰开明。（《水经》二十三《江水一》注）
　　◎刘豹
　　豹，建安中为议郎，封阳泉侯，仕先主，官爵未详。
　　◇因众瑞上言
　　故议郎阳泉侯刘豹、青衣侯向举、偏将军张裔、黄权、大司马属殷纯、益州别驾从事赵、治中从事杨洪、从事祭酒何宗、议曹从事杜琼、劝学从事张爽、尹默、谯周等上言：
　　臣闻《河图》、《洛书》，五经谶纬，孔子作甄，验应自远，谨案《洛书·甄曜度》曰：「赤三日德昌，九世会备，合为帝际。」《洛书·宝号命》曰：「天度帝道备称皇，以统握契，百成不败。」《洛书·录运期》曰：「九侯七杰争命，民炊骸，道路籍籍履人头，谁使主者玄且来。」《孝经·钩命决录》曰：「帝三建，九会备。」周群父未亡时，言西南数有黄气，直立数丈，见来积年，时时有景云祥风，从玑下来应之，此为异瑞。又二十二年中，数有气如旗，从西间东，中天而行，图书曰：「必有天子出其方。」加是年太白、荧惑、填星，常从岁星相追。近汉初兴，五星从岁星谋，岁星主义，汉位在西，义之上方，故汉法常以岁星候人主。当有圣主起于此州，以致中兴。时许帝尚存，故群下不敢漏言。顷者荧惑复追岁星，见在胃昂毕；昂毕为天纲，《经》曰：「帝星处之，众邪消亡。」圣讳豫睹，推揆期验，符合数至，若此非一。臣闻圣王先天而天不违，后天而奉天时，故应际而生，与神合契。顾大王应天顺民，速即洪业，以宁海内。（《蜀志·先主传》）
　　◎刘巴
　　巴字子初，零陵阳人。先主定蜀，辟为左将军西曹掾，进尚书，代法正为尚书令。
　　◇策丞相亮
　　朕遭家不造，奉承大统，兢兢业业，不敢康宁，思靖百姓，惧未能绥。於戏丞相亮，其悉朕意，无怠辅朕之阙，助宣重光，以照明天下，君其勖哉。《蜀志·诸葛亮传》。案：《刘巴传》云：「先主移尊号，昭告于皇天上帝后土神（，凡诸文诰策命，皆巴所作也。」）
　　◇策许靖为大傅（章武元年四月）
　　朕获奉洪业，君临万国，夙宵惶惶，惧不能绥，百姓不亲，五品不逊。汝作司徒，其敬敷五教在宽，君其勖哉！秉德无怠，称朕意焉。（《蜀志·许靖传》）
　　◇策张飞为车骑将军
　　朕承天序，嗣奉洪业，除残靖乱，未烛厥理。今寇虏作害，民被荼毒，思汉之士，延颈鹤望。朕用怛然，坐不安席，食不甘味，整军诰誓，将行天罚。以君忠毅，侔踪召虎，名宣遐迩，故特显命，高墉进爵，兼司于京。其诞将天威，柔服以德，伐叛以刑，称朕意焉。《诗》不云乎：「匪疚匪棘，王国来极。肇敏戎功，用锡尔祉。」可不勉欤！（《蜀志·张飞传》）
　　◇策马超领凉州牧
　　朕以不德，获继至尊，奉承宗庙。曹操父子，世载其罪，朕用惨怛，如疾首。海内怨愤，归正反本，暨于氐、羌率服，獯鬻慕义。以君信著北土，威武并昭，是以委任授君，抗虎，兼董万里，求民之瘼。其明宣朝化，怀保远迩，肃慎赏罚，以笃汉祜，以对于天下。（《蜀志·马超传》）
　　◇策穆皇后（章武元年五月）
　　朕承天命，奉至尊，临万国。今以后为皇后，遣使持节丞相亮授玺绶，承宗庙，母天下。皇后其敬之哉！（《蜀志·穆皇后传》）
　　◇册皇太子禅（章武元年五月）
　　惟章武元年五月辛巳，皇帝若曰：太子禅，朕遭汉运艰难，贼臣篡盗，社稷无主，格人群正，以天明命，朕继大统。今以禅为皇太子，以承宗庙，祗肃社稷。使使持节丞相亮授印绶，敬听师傅，行一物而三善皆得焉，可不勉欤！（《蜀志·后主传》。）
　　◇策立鲁王（章武元年六月）
　　小子永，受兹青社。朕承天序，继统大业，遵修稽古，建尔国家，封于东土，奄有龟蒙，世为藩辅。呜呼，恭朕之诏！惟彼鲁邦，一变适道，风化存焉。人之好德，世兹懿美。王其秉心率礼，绥尔士民，是飨是宜，其戒之哉！（《蜀志·刘永传》）
　　◇策立梁王（章武元年六月）
　　小子理，朕统承汉序，顺天命，遵修典秩，建尔于东，为汉藩辅。惟彼梁土，畿甸之邦，民狎教化，易导以礼。往悉乃心，怀保黎庶，以永尔国，王其敬之哉。（《蜀志·刘理传》）
　　◇答先主
　　昔游荆北，时涉师门，记问之学，不足纪名，内无杨朱守静之术，外无墨翟务时之风，犹天之南箕，虚而不用。赐书乃欲令贤甥摧鸾凤之艳，游燕雀之宇，将何以启明之哉？愧于「有若无，实若虚」，何以堪之！（《蜀志·刘巴传》注引《零陵先贤传》）
　　◇与诸葛亮书
　　乘危历险，到值思义之民，自与之众。承天之心，顺物之性，非余身谋所能劝动。若道穷数尽，将托命于沧海，不复顾荆州矣。（《蜀志·刘巴传》）
　　◇为先主即皇帝位告天文
　　惟建安二十六年四月丙午，皇帝臣备敢用玄牡，昭告皇天上帝后土神：汉有天下，历数无疆。曩者王莽篡盗，光武皇帝震怒致诛，社稷复存。今曹操阻兵安忍，戮杀主后，滔天泯夏，罔顾天显。操子丕，载其凶逆，窃居神器。群臣将士以为社稷堕废，备宜修之，嗣武二祖，龚行天罚。备虽否德，惧忝帝位。询于庶民，外及蛮夷君长，佥曰「天命不可以不答，祖业不可以久替，四海不可以无主」。率土式望，在备一人。备畏天明命，又惧汉邦将湮于地，谨择元日，与百寮登坛，受皇帝玺绶。修燔瘗，告类于天神，惟天神尚飨，祚于汉家，永绥四海！（《蜀志·先主传》，又见《宋书·礼志三》）

卷六十一·蜀五
◎秦宓
　　宓字子敕，广汉绵竹人，州郡辟命辄不就。先主定蜀，以为从事祭酒。建兴中，丞相亮领益州牧，选为别驾，寻拜左中郎将长水校尉，迁大司农。
　　◇奏记益州牧刘焉荐任安
　　昔百里、蹇叔以耆艾而定策，甘罗、子奇以童冠而立功，故《书》美黄发，而《易》称颜渊，固知选士用能，不拘长幼，明矣。乃者以来，海内察举，率多英隽而遗旧齿，众论不齐，异同相半，此乃承平之翔步，非乱世之急务也。夫欲救危抚乱，修己以安人，则宜卓荦超伦，与时殊趣，震惊邻国，骇动四方，上当天心，下合人意，天人既和，内省不疚，虽遭凶乱，何忧何惧！昔楚叶公好龙，神龙下之，好伪彻天，何况于真？今处士任安，仁义直道，流名四远，如今见察；则一州斯服。昔汤举伊尹，不仁者远；何武贡二龚，双名竹帛。故贪寻常之高，而忽万仞之嵩；乐面前之饰，而忘天下之誉，斯诚往古之所重慎也。甫欲凿石索玉，剖蚌求珠，今乃随、和炳然，有如蛟日，复何疑哉！诚知昼不操烛，日有余光，但余情区区，贪陈所见。（《蜀志·秦宓传》）
　　◇答王商书
　　昔尧优许由，非不弘也，洗其两耳；楚聘庄周，非不广也，执竿不顾。《易》曰「确乎其不可拔」，夫何之有？且以国君之贤，子为良辅，不以是时建萧、张之策，未足为智也。仆得曝背乎陇亩之中，诵颜氏之箪瓢，咏原宪之蓬户，时翱翔于林泽，与沮、溺之等俦，听玄猿之悲吟，察鹤鸣于九皋，安身为乐，无忧为福，处空虚之名，居不灵之龟，知我者希，则我贵矣。斯乃仆得志之秋也，何困苦之戚焉！（《蜀志·秦宓传》）
　　◇与王商书
　　疾病伏匿，甫知足下为严、李立祠，可谓厚党勤类者也。观严文章，冠冒天下，由、夷逸操，山岳不移，使杨子不叹，固自昭明。如李仲元不遭《法言》，令名必沦，其无虎豹之文故也，可谓攀龙附凤者矣。扬子云潜心著述，有补于世，泥蟠不滓，行参圣师，于今海内，谈咏厥辞。邦有斯人，以耀四远，怪子替兹，不立祠堂。蜀本无学士，文翁遣相如东受七经，还教吏民，于是蜀学比于齐、鲁。故《地里志》曰：「文翁倡其教，相如为之师。」汉家得士，盛于其世。仲舒之徒，不达封禅，相如制其礼。夫能知礼造乐，移风易俗，非礼所秩有益于世者乎！虽有王孙之累，犹孔子大齐桓之霸，公羊贤叔术之让。仆亦善长卿之化，宜立祠堂，速定其铭。（《蜀志·秦宓传》）
　　◇报李权
　　书非史记周图，仲尼不采；道非虚无自然，严平不演。海以受淤，岁一荡清；君子博识，非礼不视。今战国反覆仪、秦之术，杀人自生，亡人自存，经之所疾。故孔子发愤作《春秋》，大乎居正，复制《孝经》，广陈德行。杜渐防萌，豫有所抑，是老氏绝祸于未萌，岂不信邪！成汤大圣，睹野鱼而有猎逐之失，定公贤者，见女乐而弃朝事，若此辈类，焉可胜陈。道家法曰：「不见所欲，使心不乱。」是故天地贞观；日月贞明，其直如矢，君子所履。《洪范》记灾，发于言貌，何战国之谲权乎哉！（《蜀志·秦宓传》。李权从宓借《战国策》，宓报。）
　　◎马良
　　良字季常，襄阳宜城人。先主领荆州，辟为从事。蜀平，为左将军掾。及称尊号，为侍中，从征吴，遇害。
　　◇与诸葛亮书
　　闻雒城已拔，此天祚也。尊兄应期赞世，配业光国，魄兆见矣。夫变用雅虑，审贵垂明，于以简才，宜适其时。若乃和光悦远，迈德天壤，使时闲于听，世服于道，齐高妙之音，正郑、卫之声，并利于事，无相夺伦，此乃管弦之至，牙、旷之调也。虽非锺期，敢不击节！（《蜀志·马良传》）
　　◇为诸葛亮与吴主书
　　寡君遣掾马良通聘继好，以绍昆吾、豕韦之勋。其人吉士，荆楚之令，鲜于造次之华，而有克终之美，愿降心存纳，以慰将命。（《蜀志·马良传》）
　　◎马谡
　　谡字幼常，良弟。以荆州从事随先主入蜀，除绵竹成都令越太守。建兴中，丞相亮以为参军。街亭之败，下狱死。
　　◇临终与诸葛亮书
　　明公视谡犹子，谡神明公犹父，愿深惟殛鲧兴禹之义，使平生之交，不亏于此。谡虽死，无恨于黄壤也。（《蜀志·马良传》注引《襄阳记》。又见《御览》四百六十三）
　　◎陈震
　　震字孝起，南阳人。先主领荆州，辟为从事，随入蜀，为蜀郡北部都尉。因易郡名为汶山太守，转犍为。建兴中入拜尚书，迁尚书令，徙卫尉，使吴还，封城阳亭侯。
　　◇入吴移关候
　　东之与西，驿使往来，冠盖相望，申明初好（《初学记》作「载好」）。日新其事。东尊应保圣祚，告燎受符，剖判土宇，天下应响，各有所归。于此时也。以同心讨贼，则何寇不灭哉！西朝君臣，引领欣赖。震以不才，得充下使，奉聘叙好，践界踊跃，入则如归。献子适鲁，犯其山讳，《春秋》讥之。望必启告，使行人睦焉。即日张ユ（《初学记》作「旌」。）诰众，各自约誓。顺流漂疾，国典异制，惧或有违，幸必斟诲，示其所宜。（《蜀志·陈震传》，《初学记》二十）
　　◎孟达
　　达字子度，扶风人，初字子敬，避先主叔父讳改。先主领荆州，以为宜都太守。後降魏，为散骑常侍建武将军，封平阳亭侯，领新城太守，徙安定，复还新城。建兴中，丞相亮数书招之，遂通款，事露，司马懿讨斩之。
　　◇辞先主表
　　伏惟殿下将建伊、吕之业，追桓、文之功，大事草创，假势吴、楚，是以有为之士深睹归趣。臣委质已来，愆戾山积，臣犹自知，况于君乎！今王朝以兴，英俊鳞集，臣内无辅佐之器，外无将领之才，列次功臣，诚自愧也。臣闻范蠡识微，浮于五湖；咎犯谢罪，逡巡于河上。夫际会之间，请命乞身。何则？欲洁去就之分也。况臣卑鄙，无元功臣勋，自系于时，窃慕前贤，早思远耻。昔甲生至孝，见疑于亲；子胥至忠，见诛于君；蒙恬拓境，而被大刑；乐毅破齐，而遭谗佞。臣每读其书，未尝不慷慨流涕，而亲当其事，益以伤绝。何者？荆州覆败，大臣失节，百无一还。惟臣寻事自致房陵、上庸，而复乞身，自放于外。伏想殿下圣恩感悟，愍臣之心，悼臣之举。臣诚小人，不能始终，知而为之，敢谓非罪！臣每闻交绝无恶声，去臣无怨辞，臣过奉教于君子，愿君王勉之也。（《蜀志·刘封传》注引《魏略》）
　　◇在魏奏荐王雄
　　臣闻明君以求贤为业，忠臣以进善为效，故《易》称「拔茅连茹」，《传》曰「举尔所知」。臣不自量，窃慕其义。臣昔以人乏，谬充备部职。时涿郡太守王雄为西部从事，与臣同寮。雄天性良固，果而有谋。历试三县，政成人和。及在近职，奉宣威恩，怀柔有术，清慎持法。臣往年出使，经过雄郡。自说特受陛下拔擢之恩，常励节精心，思投命为效。言辞激扬，情趣款恻。臣虽愚暗，不识真伪，以谓雄才兼资文武，忠烈之性，逾越伦辈。今涿郡领户三千，孤寡之家，参居其半，北有守兵藩卫之固，诚不足舒雄智力，展其勤干也。臣受恩深厚，无以报国，不胜凄凄浅见之情，谨冒陈闻。（《魏志·崔林传》注引《魏名臣奏》）
　　◇在魏与刘封书
　　古人有言：「疏不间亲，新不加旧。」此谓上明下直，谗慝不行也。若乃权君谲主，贤父慈亲，犹有忠臣蹈功以罹祸，孝子抱仁以陷难，种、商、白起、孝己、伯奇，皆其类也。其所以然，非骨肉好离，亲亲乐患也。或有恩移爱易，亦有谗间其间，虽忠臣不能移之于君，孝子不能变之于父者也。势利所加，改亲为雠，况非亲亲乎！故申生、卫、御寇、楚建禀受形之气，当嗣立之政，而犹如此。今足下与汉中王，道路之人耳，亲非骨血而据势权，义非君臣而处上位，征则有偏任之威，居则有副军之号，远近所闻也。自立阿斗为太子已来，有识之人相为寒心。知使申生从子舆之言，必为太伯；卫听其弟之谋，无彰父之讥也。且小白出奔，入而为霸；重耳逾垣，卒以克复。自古有之，非独今也。
　　夫智贵免祸，明尚夙达，仆揆汉中王虑定于内，疑生于外矣。虑定则心固，疑生则心惧。乱祸之兴作，未曾不由废立之间也。私怨人情，不能不见，恐左右必有以间于汉中王矣。然则疑成怨闻，其发若践机耳。今足下在远，尚可假息一时。若大军遂进，足下失据而还，窃相为危之，昔微子去殷，智果别族，违难背祸，犹皆如斯，今足下弃父母而为人后，非礼也；知祸将至而留之，非智也；见正不从而疑之，非义也。自号为丈夫，为此三者，何所贵乎？以足下之才，弃身来东，继嗣罗侯，不为背亲也；北面事君以正纲纪，不为弃旧也；怒不致乱以免危亡，不为徒行也。加陛下新受禅命，虚心侧席，以德怀远，若足下翻然内向，非但与仆为伦，受三百户封，继统罗国而已，当更剖符大邦，为始封之君。陛下大军金鼓以震，当转都宛、邓；若二敌不平，军无还期。足下宜因此时早定良计。《易》有「利见大人」，《诗》有「自求多福」，行矣。今足下勉之，无使狐突闭门不出。（《蜀志·刘封传》）
　　夫不经之言，而有验应者，号曰世谶也。（《书钞》九十六）
　　天地生如镜。（《御览》七百十七）
　　◇与诸葛亮书
　　今送白纶帽玉各一，以示微意焉。（《御览》六百八十七，六百九十二）
　　宛去洛八百里，去此千二百里。闻吾举事，当表上天子。比相反覆，一月间也。则吾城已固，诸军足辨。吾所在深险，司马公必不自来。诸将来，吾无患矣。（《华阳国志》二。又见《晋书·宣帝纪》）
　　◇兵到又告诸葛亮
　　吾举事八日，而兵至城下，何其速也。（《华阳国志》二）
　　◎彭
　　字永年，广汉人。先主定蜀，以为治中从事，左迁江阳太守，以罪诛。
　　◇与蜀郡太守许靖书荐秦宓
　　昔高宗梦傅说，周文求吕尚，爰及汉祖，纳食其于布衣，此乃帝王之所以倡业垂统，缉熙厥功也。今明府稽古皇极，允执神灵，体公刘之德，行勿翦之惠，《清庙》之作于是乎始，褒贬之义于是乎兴，然而六翮未之备也。伏见处士绵竹秦宓，膺山甫之德，履隽生之直，枕石漱流，吟咏袍，偃息于仁义之涂，恬淡于浩然之域，高概节行，守真不亏，虽古人潜遁，蔑以加旃。若明府能招致此人，必有忠谠落落之誉，丰功厚利建迹之勋，然后纪功于王府，飞声于来世，不亦美哉！（《蜀志·彭传》）
</div>
    <div class="pagination">
<a href="全上古三代秦汉三国六朝文_page215.html">上一页</a><span>...</span><a href="全上古三代秦汉三国六朝文_page211.html">211</a><a href="全上古三代秦汉三国六朝文_page212.html">212</a><a href="全上古三代秦汉三国六朝文_page213.html">213</a><a href="全上古三代秦汉三国六朝文_page214.html">214</a><a href="全上古三代秦汉三国六朝文_page215.html">215</a><span class="current-page">216</span><a href="全上古三代秦汉三国六朝文_page217.html">217</a><a href="全上古三代秦汉三国六朝文_page218.html">218</a><a href="全上古三代秦汉三国六朝文_page219.html">219</a><a href="全上古三代秦汉三国六朝文_page220.html">220</a><a href="全上古三代秦汉三国六朝文_page221.html">221</a><span>...</span><a href="全上古三代秦汉三国六朝文_page217.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
