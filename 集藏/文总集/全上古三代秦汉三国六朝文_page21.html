<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 21 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 21 页/共 658 页</h1>
    <div class="content">　　能徙者，予五十金。（《史记。商君传》：「民怪之，莫敢徙。复曰。」）
　　◇遗魏将公子书
　　吾始与公子欢，今俱为两国将，不忍相攻。可与公子面相见盟，乐饮而罢兵，以安秦魏。（《史记。商君传》）
　　◇六法
　　当作立法。案《商君书》二十九篇，今二十四篇见存，不录，录其佚篇。
　　先王当时而立法，度务而制事。法宜其时则治，事适其务故有功。然则法有时而治，事有当而功。今时移而法不变，务易而事以古，是法与时诡，而事与务易也。故法立而乱益，务为而事废。故圣王之治国，不法古，不循今，当时而立功，在难而能免。今民能变俗矣，而法不易；国形更势矣，而务以古。夫法者，民之治也；务者，事之用也。国失法则危，事失用则不成。故法不当时而务不适用，而不危者，未之有也。（《群书治要》三十六）
　　◎张仪
　　仪，魏人。与苏秦俱师事鬼谷先生。说楚，为楚相所辱，苏秦激之入秦，秦惠王以为客卿，寻相秦。去而相魏、相楚，从约解，秦封为武信君。悼武王即位，素有，去复相魏。有《张子》十篇。
　　◇答鬼谷先生书
　　先生秉德含弘，饥必啖芝英，渴必饮玉浆，德与神灵齐，明与三光同，不忘赐书，戒以贪味。仪以不敏，名闻不昭，入秦匡霸，欲翼时君。刺以河边，喻以深山，虽素空ウ，诚衔斯旨。仪等曰：「伟哉先生，方览遐鉴，兴亡皎然。二子不能抑志退身，甘蓼虫之乐，栖竹苇之巢，自掇泯灭，悲夫痛哉！」（《录异记》：鬼谷先生遗仪秦书，仪秦答。）
　　◇为秦破从连横献书楚王
　　秦地半天下，兵敌四国，被山带河，四塞以为固。虎贲之士百馀万，车千乘，骑万匹，粟如丘山。法令既明，士卒安难乐死，主严以明，将知以武，虽无出兵甲，席卷常山之险，折天下之脊，天下後服者先亡。且夫为从者，无以异於驱群羊而攻猛虎也。夫虎之与羊，不格明矣。今大王不与猛虎而与群羊，窃以为大王之计过矣。凡天下强国，非秦而楚，非楚而秦，两国敌侔交争，其势不两立。而大王不与秦，秦下甲据宜阳，韩之上地不通；下河东，取成皋，韩必入臣於秦。韩入臣，魏则从风而动，秦攻楚之西，韩、魏攻其北，社稷岂得无危哉？且夫约从者，聚群弱而攻至强也。夫以弱攻强，不料敌而轻战，国贫而骤举兵，此危亡之术也。臣闻之，兵不如者，勿与挑战；粟不如者，勿与持久。夫从人者，饰辩虚辞，高主之节行，言其利而不言其害，卒有楚祸（《史记》作秦祸。）无及为已，是故愿大王之熟计之也。秦西有巴蜀，方船《史记》作大船积粟，起於汶山，循江而下，至郢三千馀里。舫船载卒，一舫载五十人，与三月之粮，下水而浮，一日行三百馀里，里数虽多，不费马汗之劳，不至十日而拒扦关。扦关惊，则从竟陵已东，尽城守矣。黔中、巫郡，非王之有已。秦举甲出之武关，南面而攻，则北地绝。秦兵之攻楚也，危难在三月之内，而楚恃诸侯之救，在半岁之外，此其势不相及也。夫恃弱国之救，而忘强秦之祸，此臣之所以为大王之患也。且大王尝与吴人五战，三胜而亡之，陈卒尽矣；有偏守新城，而居民苦矣。臣闻之，攻大者易危，而民弊者怨於上。夫守易危之功，而逆强秦之心，臣窃为大王危之。且夫秦之所以不出甲於函谷关十五年以攻诸侯者，阴谋有吞天下之心也。楚尝与秦构难，战於汉中，楚人不胜，通侯执死者七十馀人，遂亡汉中。楚王大怒，兴师袭秦，战於蓝田，又却，此所谓两虎相搏者也。夫秦、楚相弊，而韩、魏以全制其後，计无过（《史记》作危）於此者矣。是故愿大王熟计之也。秦下兵攻卫阳晋，必开扃天下之匈。大王悉起兵以攻宋，不至数月而宋可举。举宋而东指，则泗上十二诸侯，尽王之有已。凡天下所信约从亲坚者，苏秦封为武安君而相燕，即阴与燕王谋破齐，共分共地，乃佯有罪，出走入齐，齐王因受而相之，居二年而觉，齐王大怒，车裂苏秦於市。夫以诈伪反覆之苏秦，而欲经营天下，混一诸侯，其不可成也，亦明矣。今秦之与楚也，接境壤界，固形亲之国也。大王诚能听臣，臣请秦太子入质於楚，楚太子入质於秦，请以秦女为大王箕帚之妾，效万家之都以为汤沐之邑，长为昆弟之国，终身无相攻击，臣以为计无便於此者。故敝邑秦王使使臣献书大王之从车，下风须以决事。（《战国策》十四，又《史记。张仪传》，少未廿一字。）
　　◇献书韩王
　　韩地险恶山居，五谷所生，非麦而豆；民之所食，大抵豆饭藿羹。一岁不收，民不餍糟糠。地方不满九百里，无二岁之所食。料大王之卒，悉之不过三十万，而斯徒负养在其中矣。为除守徼亭鄣塞，见卒不过二十万而已矣。秦带甲百馀万，车千乘，骑万匹，虎挚之士，走《幺幺》科头，贯颐奋戟者，至不可胜计也。秦马之良，戎兵之众，探前句後，蹄间三寻者，不可称数也。山东之卒被甲冒胄以会战，秦人捐甲徒裎以趋敌，左挈人头，右挟生虏。夫秦卒之与山东之卒也，犹孟贲之与怯夫也；以重力相压，犹乌获之与婴儿也。夫战孟贲、乌获之士，以攻不服之弱国，无以异於堕千钧之重，集於鸟卵之上，必无幸矣。诸侯（《史记》作「夫群臣诸侯。」）不料兵之弱，食之寡，而听从人之甘言好辞，比周以相饰也。皆言曰：「听吾计，则可以强，霸天下」夫不顾社稷之长利，而听须臾之说，诖误人主者，无过於此者矣。大王不事秦，秦下甲据宜阳，断绝韩之上地，东取成皋、宜阳（《史记》作荣阳，）则鸿台之宫，桑林之菀，非王之有已。夫塞成皋，绝上地，则王之国分矣。先事秦则安矣，不事秦则危矣。夫造祸而求福，计浅而怨深，逆秦而顺楚，虽欲无亡，不可得也。故为大王计，莫如事秦，秦之所欲，莫如弱楚，而能弱楚者，莫如韩。非以韩能强於楚也，其地势然也。今主西面而事秦，以攻楚为敝邑，秦王必喜。夫攻楚而私其地，转祸而说秦，计无便於此者也。是故秦王使使臣献书大王，御史须以决事。（《战国策》二十六，又《史记。张仪传》少未十七字。）
　　◇为文檄告楚相
　　始吾从若饮，我不盗而璧，若笞我。若善守汝国，我顾且盗而城。（《史记。张仪传》：尝从楚相饮，楚相亡璧，门下意张仪，共执仪，掠笞数百，不服。仪既相秦，为文檄告楚相。）
　　◎李冰
　　冰事秦昭王，为蜀守。
　　◇白沙邮三石人刻要
　　水竭不见足，盛水没肩。（《华阳国志》：李冰为蜀守，於玉女房下白沙邮作三石人，立三水中，刻江神，要云云。《北堂书钞》一百六十引同。《水经。江水》一注作「水竭不至足，盛不没要。」今本《华阳国志》或作「立三水中，与江神要。」）
　　◎范睢
　　睢字叔游，魏人。为魏齐所辱，更姓名曰张禄，入秦，秦昭襄王以为客卿。寻相秦，封应侯。
　　◇献书昭王
　　臣闻明主莅正，有功者不得不赏，有能者不得不官；劳大者其禄厚，功多者其爵尊，能治众者其官大。故不能者不敢当其职焉，能者亦不得蔽隐。使以臣之言为可，则行而益利其道；若将弗行，则久留臣，无为也。语曰：「人主（後语作霸王）赏所爱而罚所恶，明主则不然，赏必加於有功，刑必断於有罪。」今臣之胸不足以当椹质，要不足以待斧钺，岂敢以疑事尝试於王乎！虽以臣为贱而轻辱臣，独不重任臣者，後无反覆於王前邪？臣闻周有砥厄，宋有结绿，梁有悬黎，楚有和璞，此四宝者，工之所失也，而为天下名器。然则圣王之所弃者，独不足以厚国家乎？臣闻善厚家者取之於国，善厚国者取之於诸侯。天下有明主，则诸侯不得擅厚矣。是何故也？为其凋荣也。良医知病人之死生，圣主明於成败之事，利则行之，害则舍之，疑则少尝之，虽尧舜禹汤复生，弗能改已。语之至者，臣不敢载之於书，其浅者又不足听也。意者臣愚而不阖於王心邪？亡其言臣者将贱而不足听邪？非若是也，则臣之志，愿少赐游观之间，望见足下而入之。（《战国策》五，又见《史记。范睢传》，《史记》「将贱而不足听邪」已下作「贱而不可用乎？」又有「自非然者，臣愿得少赐游观之间，望见颜色。一语无效，请伏斧质」等句，馀文字亦有同异。）
　　◎吕不韦
　　不韦，濮阳人，一云阳翟大贾。秦庄襄王以为丞相，封文信侯，食河南洛阳十万户。始皇即位，尊为仲父，坐毒事免，就封。十二年徙蜀自杀。有《吕氏春秋》二十六卷。
　　◇《吕氏春秋》序意
　　维秦八年，岁在滩，秋甲子朔，朔之日，良人请问十二纪，文信侯曰：「尝得学黄帝之所以诲颛顼矣。爰有大圜在上，大矩在下，汝能法之，为民父母。盖闻古之清世，是法天地。凡十二纪者，所以纪治乱存亡也，所以知寿夭吉凶也，上揆之天，下验之地，中审之人，若此则是非可不可，无所遁矣。天曰顺，顺维生；地曰固，固维宁；人曰信，信维听。三者咸当，无为而行。行也者，行其理也。行数，循其理，平其私。夫私视使目盲，私听使耳聋，私虑使心狂，三者皆私设精，则智无由公。智不公，则福日衰，灾日隆，以日倪而西望知之。（《吕氏春秋》十二。案此下尚有赵襄子一段，非十二纪之总序也。不录。）
　　◇列女
　　◎柳下惠妻
　　妻失其姓。柳下惠，鲁大夫展禽。
　　◇柳下惠诔
　　夫子之不伐兮，夫子之不竭兮。夫子之信诚，而与人无害兮。屈柔从俗，不强察兮。蒙耻救民，德弥大兮。虽遇三黜，终不蔽兮。恺悌君子，永能厉兮。嗟乎惜哉，乃下世兮。庶几遐年，今遂逝兮。呜呼哀哉！魂神泄兮，夫子之谥，宜为惠兮。（《列女传》二，柳下既死，门人将诔之。妻曰：「将诔夫子之德邪？则二三子不如妾之知也。」乃诔云云，门人从之以为诔，莫能窜一字。）
　　◎赵朔妻
　　赵朔妻，晋成公姊，赵武母。
　　◇置儿绔中祝
　　赵宗灭乎，若号，即不灭，若无声。（《史记。赵世家》）
　　◎曲沃负
　　负失其姓，魏大夫如耳母。
　　◇款门上魏哀王书
　　曲沃之老妇也，心有所怀，愿以闻於王。（《列女传》三：魏哀王为犬子纳妃而美，将自纳焉，负因款王门而上书。王召入，遂与太子妃，而赐负三十钟。）
　　◎韩凭妻何氏
　　何氏，宋康王舍人韩凭妻。今睢阳有韩凭城。
　　◇密遗夫韩凭书
　　其雨淫淫，河水大深，日出当心。（《搜神记》十一：宋康王夺韩凭妻何氏，凭怨，王囚之，论为城旦。妻密遣凭书，缪其辞。《御览》五百五十九作「河大水深。」）
　　◇遗书於带
　　王利其生，妾利其死。愿以尸骨，赐凭合葬。（《搜神记》十一：韩凭自杀，妻遂自投台，左右揽之，衣不中手而死，遗书於带。）
　　◎楚处庄侄
　　处庄侄，楚县邑之女，年十二，为顷襄王夫人。
　　◇持帜见顷襄王言隐事
　　大鱼失水，有龙无尾，墙欲内崩，而王不视。（《列女传》六。）
　　◎赵括母
　　母失其姓，赵马服君赵奢妻。长平之败，以先言免随坐。
　　◇上书赵王
　　括不可使将。
　　始妾事其父，时为将，身所奉饭饮而进食者以千数，所友者以百数。大王及宗室所赏赐者，尽以予军吏士大夫。受命之日，不问家事。今括一旦为将，东向而朝军吏，无敢仰视之者。王所赐金帛，归藏於家，而日视便利田宅，可买者买之。王以为何如其父？父子异心，愿王勿遣。
　　王终遣之，即有如不称，妾得无随坐乎？（《史记。赵奢传》：赵孝成王七年，秦与赵兵相距长平。信秦之间，以赵奢子括为将，代廉颇。及括将行，其母上书云云。括军败，前後所亡四十五万。赵王以括母先言，竟不诛也。又略见《御览》二百八十。）
【卷十二】 《全上古三代文》
◎阙名
　　◇离别相去词
　　跞躁摧长恧兮，擢戟驭殳；所离不降兮。以泄我王气苏。三军一飞降兮，所向皆殂；一士判死兮，而当百夫。道有德兮，吴卒自屠；雪我王宿耻兮，威振八都。军伍难更兮，势如《豸》ァ。行行各努力兮，於乎於乎！（《吴越春秋。句践伐吴外传》十：军士各与父兄昆弟取诀，国人悲哀，皆作离别相去之词。案是篇起上古三代迄隋，各家为集，各集分类，先赋，次骚，次诏册。今此离别相去之词是骚赋体，故编于阙名之首。）
　　◇召将诏
　　社稷安危，一在将军。今某国不臣，愿将军率师应之。（《六韬。龙韬。立将》：凡国有难，君避正殿，召将而诏之。）
　　社稷之命在将军。即今国有难，愿请子将而应之。（《淮南子。兵略训》，本《六韬》而小异。）
　　见其虚则进，见其实则避。勿以三军为众而轻敌，勿以授命为重而苟进。勿以贵而贱人，勿以独见而违众。勿以辩士为必然。勿以谋简於人，勿以谋後於人。士未坐勿坐，士未食勿食。寒暑必同，敌可胜也。（《群书治要》引《六韬。犬韬》：「国有难，君召将而诏。」今本无。）
　　◇大始天文册文
　　大虚廖廓，肇基化元；万物资始，五运终天，布气真灵，总统坤元。九星悬朗，七曜周旋。曰阴曰阳，曰柔曰刚。幽显既会，寒暑驰张。生生化化，品物咸章。（《素问。天元纪大论》鬼区臾引）
　　丹天之气，经于牛、女戊分；《黄今》天之气，轻于心、尾已分；苍天之气，经于危、室、柳、鬼；素天之气，经于亢、氐、昴、毕；玄天之气，经于张、翼、娄会。（《素问。五运行大论》，鬼区臾引）
　　◇昭命
　　大命世罚，小命罚身（《大戴礼。本命篇》注引无两罚字。）福莫大於行义，祸莫大於淫祭，丑莫大於伤人，赏莫大於信义，让莫大於（案「信义让莫大於」六字，当为衍文）贾上，罚莫大于贪诈。（《周书。命训解》：「明王是故昭命以命之。」）
　　◇投壶命弟子辞
　　无荒无忄敖，无倨立，无逾言，若是者有常爵。（《大戴礼。投壶》）
　　◇命射辞
　　弓既平张，四侯且良，决拾有常，既顺乃让。乃降其堂，乃节其行。既志乃张，射夫命射。射者之声，御车之旌。既获弃莫。（下阙。《大戴礼。投壶》。案《困学纪闻》云：「此命射之辞也。」）
　　◇夏令
　　九月除道，十月成梁。（《周语》中，单襄公引《夏令》。韦昭曰：「《夏令》，夏后氏之令，周所因也。」）
　　◇明堂月朔令
　　孟春之月朔令曰：挺群禁，开闭阖，通穷窒，达障塞，待优□。其禁：毋伐林木。
　　仲春之月朔令曰：弃怒恶，解役皋，免忧患，休罚刑，闭关梁。其禁：田猎不宿，饮食不享，出入不节，夺民农时，及有奸谋。
　　季春之月朔令曰：宣库财，和外怨，抚四方，行柔惠，止刚强，九门磔攘，出疫于郊，以禳春气。
　　孟夏之月朔令曰：爵有德，赏有功，惠贤良，举力农。其禁：母隳堤防。
　　仲夏之月朔令曰：振贫穷，惠孤寡，虑囚疾，出大禄，行大赏。其禁：弃法律，逐功臣，杀太子，以妾为妻。
　　季夏之月朔令曰：起毁宗，立无後，封废国，立贤辅，恤丧疾。
　　中央之极令民（下阙。）其禁：治宫室，饰台榭，犯亲戚，侮父兄。
　　孟秋之月朔令曰：审用法，备盗贼，禁奸邪，饬群牧，谨贮聚。其禁：毋弛戎备。
　　仲秋之月朔令曰：谨功筑，遏沟渎，修仓，决刑狱，趣收敛。其禁：好攻战，轻百姓，饰城郭，侵边竟。乃令民畋，醵庶，毕入于室，曰：时杀将至，毋罹其。
　　季秋之月朔令曰：除道路，守门闾，陈兵甲，戒百官，诛不法，除道成梁，以利农夫。
　　孟冬之月朔令曰：申群禁，修障塞，毕积聚，系牛马，收泽赋。其禁：毋作淫巧。
　　仲冬之月朔令曰：搜外徒，止夜禁，诛诈伪，省酝酿，谨闭关。其禁：简宗庙，不祷祠，废祭礼，逆天时。
　　季冬之月朔令曰：省牲牲，修农器，收秸薪，筑囹圄，谨盖藏。（《尚书大传》）
　　◇春令
　　生而勿杀，赏而勿罚，罪狱勿断，以待期年。
　　◇夏令
　　毋聚大众，毋行大火，毋断大木，诛大臣，毋斩大山，毋戮大衍。灭三大，而国有害也。
　　◇秋令
　　罚而勿赏，夺而勿子，罪狱诛而勿生。终岁之罪，毋有所赦。作衍牛马之实，在野者王。
　　◇冬令
　　毋行大火，毋斩大山，毋塞大水，毋犯天之隆。（《管并子。轻重》己）
　　◇五位令
　　五位，东方之极，太、句芒之所司，其令曰：挺群禁，开闭阖，通穷窒，达障塞，行优游，弃怨恶，解役罪，免忧患，休罚刑，开关梁，宣出财，和外怨，抚四方，行柔惠，止刚强。
</div>
    <div class="pagination">
<a href="全上古三代秦汉三国六朝文_page20.html">上一页</a><span>...</span><a href="全上古三代秦汉三国六朝文_page16.html">16</a><a href="全上古三代秦汉三国六朝文_page17.html">17</a><a href="全上古三代秦汉三国六朝文_page18.html">18</a><a href="全上古三代秦汉三国六朝文_page19.html">19</a><a href="全上古三代秦汉三国六朝文_page20.html">20</a><span class="current-page">21</span><a href="全上古三代秦汉三国六朝文_page22.html">22</a><a href="全上古三代秦汉三国六朝文_page23.html">23</a><a href="全上古三代秦汉三国六朝文_page24.html">24</a><a href="全上古三代秦汉三国六朝文_page25.html">25</a><a href="全上古三代秦汉三国六朝文_page26.html">26</a><span>...</span><a href="全上古三代秦汉三国六朝文_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
