<!DOCTYPE html>
<html>
 <head>
  <meta charset="utf-8"/>
  <title>
   香艳丛书 - 第 162 页/共 467 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   香艳丛书 - 第 162 页/共 467 页
  </h1>
  <div class="content">
   媒得书即往，殷勤致命。舅曰：“三哥俊才洒落，加以历练老成，老夫得此佳婿，深所愿也。但朝廷立法，内兄弟不许成婚，似不可违。前辱三哥惠访，留住数月，甚能为老夫分忧，老夫亦有愿婚之意，而于条有碍，以此不敢成言。”媒氏再三宛转，终不能得。次日妗再置酒款待媒灼，娇侍立于侧，知亲议之不谐也，心怀悒怏，但不敢形之言语耳。酒散，适娇至媒前剔灯，媒因私语娇曰：“子非厚卿之私人乎？厚卿有手书，令我致子。”娇竦然微言应曰：“然。”泪坠言下。媒为之改颜，遂探书授娇。娇收置袖中，未敢展视。妗起，娇亦随妗入室。次早媒再请于舅，且以言迫之。舅怒曰：“此无不可，第以法禁甚严，欲置老夫罪戾也。”媒知其不就，因告归。舅又命妗酌酒与媒为别，娇因侍立，私语媒曰：“离合缘契，乃天为之也。三兄无事宜来。妾年且长，岁月有限，无以姻事不谐为念。”因出手书，令媒持归，以复于生。 
　媒既归，道舅不允之由，遂以娇书与生。生展视，乃新词《满庭芳》一阕也： 
　　帘影筛金，簟纹织水，绿阴庭院清幽。夜长人静，消得许多愁。记得当年月色，小窗外、情话绸缪。因缘浅，行云去后，杳不见踪由。　　殷勤红一叶，传来密意，佳好新求。百端间阻，恩爱成休。应是朱颜薄命，难陪伴、俊雅风流。须相念，重寻旧约，休忘杜家秋。 
　　生览诵数遍，殊不胜情，每对花玩月，不觉泪下。 
　初，生与成都府角妓丁怜怜最善，怜敏惠殊俊，常得帅府顾盼。生方妙年秀丽，怜怜尤见倾慕。生自秋回里，怜怜屡遣人招生，生托故不往。至是生之友人陈仲游，亦豪家子也，见生每置恨于临风对月之间，因拉生往成都，遂同至怜怜家。怜喜甚，杯酒话款曲，生但面壁，略不致意。怜怪之，委曲询生，终不言。怜意其碍于仲游也，乃留之竟夕，令其女弟侍仲游寝，而自荐于生。枕边切切洁生所以不见答之故，生乃具道与娇相遇之情。怜问曰：“娇娘谁家女也？”生曰：“新任眉州王通判之女也。”怜又问：“其质若何？”生曰：“美丽清绝，西施妃子，殆相千百，而风韵过之。”怜因沉思良久曰：“既名娇娘，又且美丽若此，岂非小字莹卿者乎？”生愕然曰：“尔何由知之？”怜曰：“向者帅府幼子，将求婚配，好美丽，不以门第高下为念，但欲殊色。常捐数千缗，命画工于近地十郡求问，伺隙绘人家美女以献。凡得九人，此其一也。色莹肌白，眼长而媚，爱作合蝉髻，时有忧怨不足之状。常至帅府内室见之，因记其姓字，果是否？”生曰：“子所言，如亲见其人矣。”怜曰：“宜子之视我若土壤，子之所遇，真天上人也。妾每见其图，伫目不能去，但恨不见其人。今后至彼，愿以旧鞋丐我。”生诺之。 
　次日抵家，因追念怜怜天上人之语，再期杳杳，伤感成疾，困卧累日，父母惊异，询生得病之由。生乃托以梦寐绝怪，将不能免，必须求善能驱役鬼神者，作法禳之。父乃命良巫诉祝。生密使人厚赂巫者，令向父母言：“此为鬼神所凭，必当远避，方可向安。如其不然，生死未判。”父母闻巫言，大惊惧，以为诚然，于是议令生往舅家避厄，择日起行。先期之二日，令人取覆舅家，舅妗许之。娇时在父母旁，闻生有来期，喜慰特甚。生亦随觉病差。父母以为得计。生至舅居，遇娇于秀溪亭，两情四目，不能自止，暂叩寒喧。乃生欲人谒舅，娇止之曰：“今日邻家王寺丞宅邀往天宁玩赏牡丹，至晚方归，姑止此少息，徐徐而入可也。”乃与娇并坐亭上。娇因谓生曰：“君清癯不如平时，何故？今复来此何干也？”生疑其言，乃曰：“旧月未久，何故忘乎？自相离之后，坐不安席，寝不着枕。中间请命严君，冀谐媒灼，而天不从人，竟辜宿望。春花秋月，风台雪榭，无一而非牵情惹恨之处。百计重来，以践旧约，今子乃有‘复来何干’之辞，予失计甚矣！”娇愧谢曰：“君心果金石不逾，妾何以谢君！”因相与欢，移时同步入室。生至其旧馆，向时所书诗词，濡染如新。怅然自失，复作《鹧鸪天》词以记之云： 
　　甥馆睽违巳来年，重来窗几尚依然。仙房长拥云烟瑞，浮世空惊日月迁。　　浓淡笔，长短编，旧吟新诵万愁牵。春风与我浑相识，时遣流莺奏管弦。 
　至晚，舅妗归，生拜谒甚恭。舅问生曰：“闻三哥微恙，想二竖子今遁矣！”生谢曰：“惟舅舅怜其微恙，庶得逃免。再造之赐，没齿不忘！”舅妗劳勉之。生就室，自后与娇情意周洽，逾于平昔。 
　住数月，情意益厚。生因忆丁怜怜之言，求旧履于娇。娇乃询生曰：“安用敝履为哉？”生不以实告，娇不许。舅之侍女飞红者，颜色虽美，而远出娇下。惟双弯与娇无大小之别，常互鞋而行。其写染诗词，与娇相埒。娇不在侧，亦佳丽也。以妗性妒，未常得宠于舅。常时出入左右，生间与之语。娇则清丽瘦怯，持重少言，伫视动辄移目。每相遇，生不问，娇则不答。戏狎一笑，则使人魂魄俱飞扬。红尤喜谑浪，善应对，快谈论。生虽不与语，亦必求事以与生言。娇每见之，则有不足之意。及生再至，红亦与之亲狎，娇疑焉。生久求娇鞋不获。一日，娇昼寝，生偶至其侧，因窃鞋趋出。方及寓室，以他事去，未曾收拾。飞红适尾生后，见生遗鞋，红乃疑娇所与者，因收之。生罔知所以。及归室索鞋，无有也，因怏怏于内，遂作词以自记，词云 
　　尖尖曲曲，紧把红绡蹙。朵朵金莲夺目，衬出双钩红玉。　　华堂春睡深沉，拈来绾动春心。早被六丁收拾，芦花明月难寻。 
　　及暮，娇问生索鞋。生曰：“此诚我盗去，然随已失之，谅子得之矣，何苦索我耶？”娇乃止。盖飞红拾归，以付娇也。然娇以此更疑生私通于红矣。一日，见红与生戏于窗外捉蝴蝶，因大怨垢红，红颇憾之，欲以拾鞋事告妗，未有间也。后遇望日，众出贺舅妗，娇在焉。飞红因谓娇所履之鞋，扬言谓生曰：“此即子前日所遗之鞋也。”娇易色，亟以他事语舅妗。会舅妗应接他语，不闻。娇因大疑生使红发其私，乃大怨望。自后非中堂相遇，不复求便以见生。女工诸事，略不措意，怨惜之心，行住坐卧皆是也。生亦无以自明。 
　一日生不意中，谩于后园纵步，适于花下见莺笺一幅。生取而视之，乃以词也： 
　　花低莺捎红英乱，春心重顿成愁懒。 
　　杨花梦断楚云□，平空惹起情无限。 
　　伤心渐觉成萦绊，奈愁绪寸心难管。 
　　深诚无计寄天涯，几回欲问梁间燕。 
　　生披味良久，意谓娇词，而疑其字画，颇不类娇所画。因携回，置于室中书案之上，欲询娇而未果。抵暮，西窗前有金笼，养能言鹦鹉一只，甚驯。娇过其侧，戏以红豆掷之，鹦鹉忽言曰：“娇娇，子何打我也？”生闻之，亟出室招娇。娇不至，生恳之方来。娇入生室，正疑思不言，忽见案上花笺，因取视之，良久不语。移时，生乃曰：“子何时所作也？”娇不答，生又曰：“何故不言？”娇亦不应。生力究之，娇曰：“此飞红作也，君自彼得之，何必诈妾？”生力辨，娇并无一言，徘徊良久，竟拂衣起去。生留之不可。自尔相会益疏。娇终日熟寝，间一二日，偶与生一见，见亦不交一言。凡月余，生不能直其事。生一夕迳造娇室，左右寂然，惟见窗上有绝句一章云 
　　灰篆香难烬，凤花影易移。 
　　徘徊无限意，空作断肠诗。 
　　生察诗，知娇之为己也，乘间语娇曰：“再会以来，荷子厚爱，视前时有加焉。迩日形似之间，不能不为子所弃，何今昔异志乎？”娇初不言，生再诘之，娇潸然涕曰：“妾自遇君之后，常恐力日不足。今者君弃妾耳，妾何敢弃君？君今既自有主，何必妾望矣！”生曰：“苟有二心，有如此日！”因指上天自誓，以明无他事，且曰：“子何疑之甚也？”娇曰：“君偶遗鞋，飞红得之，飞红偶遗词，君且得之。天下偶然之事何多耶？妾不敢怨君，幸爱新人，无以妾为念。”生仰天太息曰：“有是哉？吾怪迩日见子若有忧者，人之情态，岂难识哉？子若不信前誓，当剪发大誓于神明之前。”娇乃回笑曰：“君果然否？”生曰：“何害！”娇曰：“若然，后园中池旁乃明灵大王之祠，此神聪明正直，叩之无不响应。君能同妾对祠大誓，则甚幸也。”生曰：“如命。想明灵大王，亦知予心之无他也。”娇乃约以次早，与生俱游后园，临东池畔，遥望大王之祠，两人异口同声，拜祈设誓。其词累千百，不能备载。誓毕，携手而归，恩情有加焉。 
　生自此亦不复与飞红一语，红察之，因大憾。一日，生因纵步至后园牡丹丛畔，忽遇娇先已在彼，遽拥抱求欢。娇正言却之，乃解。遂相与携手而过别圃，不觉飞红亦自后潜至。见生娇并行，因促步返舍语妗曰：“天气晴暄，可入后园，牡丹盛开，能一观否？”曰：可其请，速命红侍行。至园中，瞥见生与娇并行亭畔，左右俱无人。妗因大疑，因呵娇。生乃狼狈反室，惆怅不已，知为飞红所卖，无以自释。强作一词《渔家傲》，写其悒怏云： 
　　情若连环终不解，无端招引旁人怪。好事多磨成又败，应难挨，相看冷眼谁瞅睬。　　镇日愁眉如徽黛，阑干倚遍无聊赖。但愿五湖明月在，权宁耐，终须还了鸳鸯债。 
　越二日，生自觉无颜，乃告归，舅妗亦不留之。娇夜出，潜与生别曰：“天乎！得非命与！相会未几，而有是事，妾独奈何哉！兄归善自消遣，求便再来，无以疑间，遂成永弃，使他人得计也。”因泣下沾襟，生亦掩泣而别。父母以生久在外，妨废书史，间岁功名之会，又复在眼，遂令生于书斋温习旧业。生与其兄纶虽朝夕共学，而思娇之念，无时不然。夜则与兄异榻而寝，怅恨之言，或形于梦寐，恨不能御风缩地，一与娇会。至七月中旬，舅以眉州任满，道经申生之门，因留宿于生家者累日。此时舅挈家以行，妗娇寓生家，相随不离跬步，兼飞红、湘娥诸侍女杂然左右，生与娇欲一言不可得。居三日，舅命戒行，车马喧阗，送者络绎于道。妗与娇各登车，诸侍女相随先后，申生亦乘马相送。闯其便，曳帘挽车，与娇语旧。娇泪下如雨，不能答，徐曰：“遇君之后，一日为别，不能堪处，况今动是三年，远及千里，一旦思君之切，安保其再能见君乎？但恐妾垂首螟目，骨化形销，君将眠花卧柳，弃旧怜新。妾枕边恩爱，他人有之矣。”生曰：“明灵大王在彼，吾誓不为也。”娇曰：“若然，妾荷君之恩，死且不朽。”乃于袖中出香佩一枚，上有金锁团凤，以真珠百粒，约为同心结，赠生曰：“睹物思人可也，得暇可求便一来，毋以地远为辞。”言未毕，轩车催动，雾隐前山，晓月半沉，目送不及。生别舅妗辞回，凄然归于书室。晨窗夕灯，学业几废。间为词章，无非寄恨。一日赋一曲示兄纶云： 
　　春风性情，奈少年，辜负窃香名誉。记得当初，绣窗私语。便倾心，素雨湿花阴，月筛帘影，几许良宵遇。乱红飞尽，桃源从此迷路。只因念，好景难留，光阴易失，算行云何处？三峡词源，谁为我写出，断肠诗句。目极归鸿，秋娘声价，因念司空否？甚时觅个彩莺，同跨归去！ 
　　兄见之，抚生背曰：“厚卿，以弟之才，当取青紫，以显二亲。此词固佳，察弟之心，必有所主。秋期在近，且移此笔鏖战文场可也。”生但无言。盖生词微寓娇相会之始末，至乱红飞尽之句，则直指飞红媒孽之事，其兄不知也。 
　及八月，与兄俱就秋试毕，即欲言归。兄再四挽留，生不得已从之。逾数日，生与纶俱在高选，捧捷而归。次年，又与兄纶同及第，兄纶授绵州绵山县主簿，生以弓箭授洋州司户。兄弟归家侍次。时有买登科录于眉州者，舅因阅之，见生兄弟皆及第，因大喜，归谓妗曰:“二哥、三哥兄弟皆及第，我家宅相得人矣。但恨相去千里，不能亲贺。”遂遣人致书，且询问：“二甥荣授何官？如瓜期未及，能来款我，以慰老夫忻喜之心否？”生得书，与兄谋曰：“舅有命召，弟宜一行。”纶曰：“父母在，焉可远游？然舅命难违，弟固当往。”于是生欣然治行，诣舅任所。既至，舅见之，且贺且谢。须臾妗娇毕见，妙问：“二哥何以不来？”生答兄弟不可俱出之意，舅妗问劳尽礼。妗终以生前疑似之故，馆生于厅事之东边，去堂甚远。生亦远嫌，寻常非呼召不入，即或一至堂庑，未尝与娇款狎。或与娇偶然相遇，左右森立，但彼此伫视，不能出一言。生殊无聊，住十余日，欲告归。然终念远来，未曾与娇一语，闷闷不适，徘徊久之。 
　一日晨起谒妗，妗未起，忽遇娇于堂侧。时且早，左右俱未起，娇亟出步前，语生曰：“别兄久矣，思念未曾少息。喜君近取高第，但薄命之人，不能执箕帚，以观富贵，为大恨耳。兄不弃远来，何以得此！妾与飞红有隙，君所知也。今妗以年尊多病，不暇他顾，而飞红方用事，跬步动容，无所求便。兄至此已十日矣，妾不能与兄一叙畴昔者，坐此故也。妾每见兄，必晨昏入谒，凡七日晨起以俟兄至，而兄每入必晚。今非兄早至，妾安能与兄一语也？”生曰：“我见事已如此，终日兀坐，孤苦之态，不能备言。方欲于一二日间图为归计，缘未及与子一语，故未忍去。今既若此，我虽在此何益？”娇曰：“妾以子故，屈事飞红，尚未得其欢心。自今以来，当益屈意事之。万一得其回意，则可与兄复如前日。兄果能少留月余否？”因出袖中黄金二十两与生曰：“恐兄到此或有用度，衣服有不堪者，宜令左右持来，当与兄修治也。”生乃曰：“若果有可谋，虽僻处鬼室千日，亦何害？”顷之，人渐众，生遂出。益无聊赖，时绕户吟咏，以写怀抱。有二诗云： 
　　庭院深深寂不哗，午风吹梦到天涯。 
　　出墙新竹呈霜节，匝地垂杨滚雪花。 
　　觅句闲来消永日，遣愁聊复酌流霞。 
　　狂风全不知人意，早向窗前报晚衙。 

　　簟展湘纹浪欲生，幽人多感梦难成。 
　　倚床自觉无风味，开户何妨待月明。 
　　拟倩蛙声传密意，难将萤火照离情。 
　　遥怜织女佳期近，时看银河几曲横！ 
　生在舅家，自秋至冬，岁将暮矣，慕恋之心，终无以自遣。每夜明烛独坐，夜半方就枕。所居室东边有修竹数竿，竹外有亭。前任州官有子妇美而少，因得暴疾，遂至不起，殡于亭中，经岁后移归乡里，然精诚常在亭中，每为妖祟以迷少年。生不知其详，一夕，方掩关而坐，将及二更许，忽闻窗外步履声，生意其兵吏夜起，不以为怪。顷之，叩窗甚急，生出视，则见娇娘独立窗下曰：“君何不启，候君久矣。”生不知妖，欣然与之入室，曰：“子何以得来此？”答曰：“舅妗熟寝，无有知者，故来相就。”将旦告去，嘱生曰：“此后妾必夜至，兄无事不必至中堂，或入偶相遇，不必以言相问，恐人有所觉也。妾或与君语，君宜引去不语，则人将谓君无心于妾，庶可释疑也。”生曰：“子必夜至，吾入何为？”言讫遂去。自后妖夜必至，凡月余，人莫知之。 
　娇自生再至，益屈己以事飞红，平日玩好珍奇之物，红一开口，即举赠之。锦绣珠玉，惟红所欲，呼之为“红娘子”。红见娇之待己厚也，渐释愤怒，与娇稳密，娇事之益至。时小慧年已长，见娇屈意事红，语娇曰：“娘子贵人，飞红贱者，奈何以贵事贱？”娇因叹曰：“我之遇申生，尔所知也。红与我有隙，屡窘挠我，所以不自爱而屈事之者，为生故也。”因吟诗一绝云 
　　雨勒春寒花信迟，痴云阻月夜光微。 
　　披云阁雨凭谁力？花月开圆且待时。 
　　吟毕，因泣下。慧曰：“娘子芳年秀丽，禀性聪明，立身郑重。向时游玩花园，与湘娥并行，娥不相让，先登楼梯，娘子怒以告夫人，夫人不治，凡不食者两日。其负气有如此者。前年罢官西归，驿舍床帐不备，重以绣茵，周以罗帏，犹虑其不洁，焚沉爇麝，夜半方寝，其爱身有如此者。娘子善歌，众所共知，亲族聚会，申请再四，终不肯出一声，其重言又有如此者。今既委千金之身于申生，若弃敝屣，而又下事飞红，丧尽名节，此妾所大不晓者！况娘子才色，名闻于时久矣。苟求婚姻，岂不能得一申生乎？又兼申生一第之后，视娘子颇似无情，今虽在此，呼之不来，问之不对，谅必有他意。娘子何自苦如此？”娇曰：“尔勿言，天下岂复有钟情如申生者乎？必不负我。”慧知娇心如铁石，乃亦谄事飞红。红感娇之情，尽释前怨，喟然向娇曰：“娘子近日以来，憔悴特甚，若重有所思者，何不与红一言？红受娘子之恩厚矣，苟有效力，当以死报。”娇但流涕不言。红固叩之，乃曰：“我之遇申生，尔所知也，他何言？”红曰：“此易事。妗年尊，终日于小楼看经。堂室之事，娘子主之。果有所图，敢不唯命？”娇郑重谢之。 
　自此红常与娇为地，求以相见。然生自夜遇妖之后，以为真娇之来，累十余日，不入中堂。间或遇娇，则远自引避。且精神昏倦，终日思睡。娇亦疑之。至晚，遂令小慧及红房下小侍女兰兰，夜出伺生起处。慧与兰兰同至生室，慧因窗内灯明，穴而窥之，见生与一女子对坐，颜色态度，与娇无异。因私相叹骇，归室则见娇与红并坐于室。慧曰：“娘子方至生室乎？”娇曰：“我自遣尔去，我二人坐此，未尝动，尔安得妄言？”慧、兰同声曰：“适来申生与女子对坐，绝似娘子，若此则彼为何人也？”娇、红大骇良久，红曰：“向闻此地多鬼魅，得无是乎？宜其待娘子恝然也。”因欲与慧兰等再出穷之，以夜深而止。 
　明早，娇诈以妗命召生入室，再四方来。小慧前导，至后室，见娇独坐，生旁皇欲去。娇即前挽生袖曰：“君且勿去，将有一事语君。”生不得已乃坐。娇曰：“君近日何相弃？妾之待兄亦至矣，一旦若是，岂平昔所望于兄者？”生不答。娇又曰：“兄每夕所遇者何人？”生曰：“无之。”娇曰：“不必隐讳。”生谓诈己，乃左右顾盼，切切曰：“子令我勿言，何窘我也？”娇曰：“ 妾有何事，令君勿言？”生大骇，因曰：“左右有人乎？”娇曰：“无之。”娇又曰：“妾自别君之后，迄今将两岁矣。兄此来，妾亦何便得与君款密？何曾嘱君勿言？”生曰：“子何反复也？子自前月以来，每夜必至我室，嘱我勿言，恐飞红之辈生衅也。子今乃有是说，何故？”娇曰：“妾室未尝一出，君之室所居穷僻，久闻其中多怪，谅必鬼物化妾之形以惑君。妾自屈事飞红之后，已得其欢心，日夕使人招兄。兄不至，纵一来，与兄谈话，兄又不答。日夕不知所谓，将谓兄有异心。夜来使小慧、兰兰伺兄起处，乃见一女子，形状如妾，与兄对坐，此非鬼祟而何？故今日召兄实之耳。君不信，则召红证之。”乃潜使人呼红，红至，谓生曰：“郎君何弃娘子也？”因具道昨夕之事。生骇然，汗下侠背，周知所出，乃谢曰：“非子眷眷不忘，则我将死于鬼祟手乎？但恨两月以来，负子恩爱之情，其何以为报！”因大恐，不敢出息其室，至暮犹在中堂。红乃与娇谋，以生为鬼所惑告妗。妗疑之曰：“安有此理？”红欲实其言，至一更许，令生且出室，生惧不敢往，红曰：“第往彼，妾将有为也。”因戒生曰：“今夜二鼓，妾与妗来观。如彼来，妾与远望，恐见其类娇则生疑矣。如问君，君亦勿言似娘子也。”生勉强许之。至二更初，鬼果来，生仍与对坐。正在股栗未定间，红、妗已至窗前，果见一妇人。妗欲细视，红惧其事发露，因大抚窗趋人，鬼果不见。生初闻娇之言，且信且疑，及是生方大悟。妗因询生曰：“适为何人？”生愧谢曰：“不知其鬼也，愿妗救我！”于是妗与红谋，移生入中堂。舅知之，广求明师符水，以与生饮。生后卧病累日，亦寻平安。自尔生起居皆在宅内，娇亦不以向日相弃，合意欢恋如平日，或至生室连夕，妗亦不知也。生追思鬼惑之事，深得娇红之救己，乃作《望江南》词以谢之，词曰： 
　　从前事，今日始知空。冷落巫山十二峰，朝云暮雨竟无踪。一觉大槐宫。　　花天月地巧为容，不比寻常三五夜，清辉香影隔帘拢。春在画堂中。 
　又两月余，妗以病死，娇哀毁殊甚，几不堪处。生见舅家事纷纭，乘间告归。娇因谓生曰：“昔日之别，不谓复有今日，欣幸再会。奈何樱此祸变，哀毁之中，不暇与兄款曲。暂归宜再来也。”因长吁曰：“数年之间，送兄者屡矣。知此别后，当复如何？”生无言，但掩泪为别。明日，辞舅归至家中。父母闻妗之亡，皆惊恸嗟泣。明年六月，舅满任回，再过生门，留宿数日。自妗之死，飞红专宠于舅，因婉转为娇谋。因与舅曰：“夫人不幸先逝，善父年少，家事无人主持，何不拉三哥同归经理，且其瓜期未近也。”舅颇然之，欲拉生去。生父不欲，生闻之私心窃喜，因乘间嘱红，俾舅再三言之。舅如言，力与生父言之。父不得已，乃令生行。遂同到舅家。住两月，舅即为再调任计，谓生曰：“家中事绪繁多，小儿幼失所恃，三哥不妨在此，相与维持。侯有荣赴之期，当竭力助行。”生诺之，舅遂行。生厚赂舅之左右，莫不欢悦。生因与娇绝无间隔。院宇深沉，帘幕掩映，玉枕相挨，朱阑共倚。举盏飞觞，嬉笑讴吟，曲尽人间之乐。 
　逾半载，舅以举员未足，再调利州倅以归。左右得生之赂，加以事大体重，无敢言及之者，唯于舅前为生延誉。舅归之后，见生经理其家，事事有伦，知生才干有余，又少年高第，前程未可量，切悔向日背亲之谋。间使红委曲问生。一夕，生方与娇闲坐，红趋至曰：“郎君、娘子，平昔之愿谐矣，敢不拜贺！”娇询之，红曰：“舅又有结好之意，使妾审订郎君，惧郎君之不从也。”娇曰：“天果不违人耶！”因大喜忘寐。是夕，红反命于舅，遂使谋之生家，生父母亦允，行聘有日矣。 
　丁怜怜者，自生别后，久之，偶入帅府。至西书院，所画美人，犹在壁上。帅子坐其旁，怜怜仰视久之。帅子问曰：“天下果有如此妇人乎？”怜曰:“有之。”因指娇像曰：“此画尚未尽其一二。足极小，眉极修，词章翰墨，无出其右。以此像度之，想其它皆然。”帅子喜曰：“我将求婚此女。”怜曰：“无用也。闻此人久有外遇，恐非全身。”帅子曰：“得妇如此，幸已甚矣，此不足问。”怜悔失言，力解不获。帅子遂令亲信恳告其父，求婚于王。王时倅眉州未回，故无言及此者。及王再调归家，待次之日，帅遂遣使求婚。王初拒之再四，帅逼以威势，赂以货财，不得已即许之。娇夜持帅书至生室告曰：“前日姻约复败矣！帅子求婚，家君迫于权要许之矣，兄何以为计？”生曰：“事在他日，当徐图之。”娇自是见生愈密，然一相遇，则惨惨不乐。平生善歌，每作哀怨之音，则闻者动容，或至流涕。虽与生至相得，未尝对生一歌。生或潜听，娇觉之，则又中辍，生每以为嫌。至是，因生请，乃歌一词云 
　　世间万事转头空，何物似情浓？新欢共把愁眉展，怎知道新恨重逢！媒灼无凭，佳期又误，何处问流红？欲歌先咽意冲冲，从此各西东。愁怕到黄昏，窗儿外，疏雨泣梧桐。仔细思量，不如桃李，犹解嫁东风。 
　　歌未终，黯黯然泪下如雨。生平生嗜好，有不能致者，娇广用金玉，售以遗生。 
　 一夕，家宴罢，至就寝，生被酒未能卧，娇秉烛侍侧。生从容问曰：“迩来待我，何益厚也？”娇曰：“始者妾谓可托终身于君，今既不如所愿，事兄盖有日矣。虽尽此身，何足以谢！”生大感动。居数日，娇忽卧病，不得与生会者二月。一日，舅出谒，生厚赂左右，欲一见娇。左右扶娇至生室之侧，生迎与相见，呜咽不已。良久，娇乃曰：“乐极生悲，俗语不诬。妾病不能扶持，生愿不谐，死亦从兄，在所不恤也。”语竟，倚生之怀，似无所主。左右惊扶而入，久之方醒。生亦自此闷闷，作事颠倒，言语无实，目前所为，旋踵而忘。舅甚怪之。秋八月，帅子纳币促亲期，舅许之。娇病少廖，因他事怒小鬟绿英。绿英怀恨，乘间以娇平日所为之事，从实告舅。舅怒，审实于红，将治之。红绐曰:“小娘子读书知礼，岂不知失身之大辱？且重厚少言，爱身若珠玉，择地而行，相公所知也。况申生功名到手，举动不妄，堂庑之间，不命之入不敢入，未尝与娇一语戏狎。倘有是事，妾岂不知？细人之言，未宜深信。且亲期在近，不宜自为此不美也。”舅乃宠任飞红，信其言，不复再问，止加防闲。申生度势不可留，乃告娇曰：“今日之事，舅知之矣。行计不可缓也。子亲期去此止两月，勉事新君，吾与子从此决矣。”娇怒曰：“兄丈夫也，堂堂六尺之躯，乃不能谋一妇人！事已至此，更委之他人，君其有心乎？妾身不可辱，既以与君，则君之身也。”因掩面大恸。生方悟，去留未决。 
　俄得家书，报父有疾，遣仆马促回。生不得已，入谒舅告别。舅时坐中堂，娇闻之，出立舅后，回目伫视，不能出半语。舅曰：“子归后，府君无恙，宜再来。娇娘亲礼在即，家事纷纭，无执干者。”生辞曰：“令爱亲期已近，纯归侍亦须累月。又瓜期将及，动经数年，重会未可知也。舅宜善自爱。”生因再拜。舅曰：“娇娘出室在近，子来期未定，未必相会。”因呼出别生。娇闻语，洒泪不能止，惧舅见之，不敢前，背面遁去，再四呼之不至。生遂别舅而回。 
　娇自生去，日夜悲泣，未尝览镜，芳容顿改。近半月，病益甚，将不能起。红乃潜书促生来，使与为决。生得书，以无故不敢告父母，乃夜遁，潜至娇之门。住两日，舅亦不知也。生时舣舟岸下，期一见娇后即归，盖虑父母之知，必获重责。明日，舅以送旧守出郊外，时红乃与娇私出，即上生舟。娇执生手，大恸曰：“郎不来矣，不幸迫于父母之命，不能相从。兄今青云万里，慎择佳配，共享荣贵，妾不敢望也。向时与兄拥炉，谓事不济，当以死谢。妾敢背此言耶？兄气质孱薄，常多病，善摄养，毋以妾为念。”因出断袖还生曰：“谢兄厚恩，复思此景，其可再得乎？”哭益恸，红亦泪下，久之，红惧有他变，诈语娇曰：“舅将至矣，宜速登岸！”娇含泪口占一绝为别云： 
　　合欢带上真珠结，个个团圆又无缺。 
　　当时把向掌中看，岂意今朝千古别。 
生悲不能和，一揖而别。 
　　娇佳期已逼，乃托感疾，佯狂，蓬头垢面，以求退亲。父迫之，娇引刀自截，左右救之，得不殒。因绝食数日，不能起。红委曲开谕之，曰：“娘子平生俊决，岂不谙晓世事？帅家富贵极矣，子弟端方俊拔，殆过申生。娘子何苦如是耶？且闻媒者之言，彼之欲得娘子，甚如饥渴，其它皆所不问，娘子何自弃也？况申生归后，亦巳议亲贵族，彼盖亦绝念于此矣。”因图帅子之貌以献娇：“得婿如是，亦无负矣。”娇曰：“美则美矣，非我所及。事止此矣，吾志不易也!”红又诈为娇旧遗生香佩，下结以双环只钗，谓生遗娇，因言已结他姻之意以相绝。娇见之，泣下曰：“相从数年，申生之心事，我岂不知者？彼闻我有他故，特为此以开释我耳。”因取香佩细认，觉其虚，因曰：“我固知申生不如是也。我始以不正遇申生，终又背而之他，则我之淫荡甚矣。既不克其始，又不有其终，人谓我何？红娘子爱我厚矣，幸勿多言。我固不爱一身以生也。”遂不复言。舅闻而亦怜之，业已成就，无可奈何，遣红辈百端为开释，终莫能悟。娇即吟诗二首，寄与申生别云 
　　如此钟情古所稀，吁嗟好事到头非。 
　　汪汪两眼西风泪，犹向阳台作雨飞。 

　　月有阴晴与圆缺，人有悲欢与会别。 
　　拥炉细说鬼神知，拚把红颜为君绝。　　 
　　间隔数日，娇竟以忧卒。生方接来诗，而讣音随至，茫然自失，对景伤怀，独坐则以手书空咄咄，若与人语。因赋《忆瑶姬》词以吊娇娘，词曰： 
　　蜀下相逢，千金丽质，冷才便肯分付。自念潘安容貌，无此奇遇。梨花掷处还惊起，因共我拥炉低语。今生拚两两同心，不怕旁人间阻。　　此事凭谁处？对神明为誓，死也相许。徒思行云信断，听箫归去，月明谁伴孤鸾舞？细思之泪流如雨。便因丧命，甘从地下，和伊一毕。 
　　生兄纶见此词尾句，知其语不祥，因再三慰解，终不能堪。又于壁上题诗一绝，以别父母，诗曰： 
　　窦翁德邵如椿古，蔡母年高与鹤齐。 
　　生育恩深俱未报，此生先死奈虞兮。 
题完，简娇所赠香罗帕以自缢，为家人所知，救免。兄纶与生之素识，皆来劝解之，且曰：“大丈夫志在四方，弟少年高科，青云足下，而甘死儿女子手中耶？况天下多美妇人，何必如是？”生色易气逆，不能即对，徐曰：“佳人难再得。”因回顾二亲叮咛曰：“二哥才学俱优，少年取功名，且及瓜期，前程万里。显亲扬名，光大门户，承继宗桃，一夔足矣。惟大人割不忍之恩！”又顾兄纶曰：“双亲年高，惟兄念之！”自是神思昏迷，不思饮食，日渐尪羸，竟奄奄不起。 
父大恸，即日驰书告舅。 
舅得书，飞红辈知之，举家号泣，舅因呼红痛责之日:“往时何不实告我，致成事变，以至于此，皆汝之咎！”红因伏地请罪。久之意稍解，乃曰：“事已如此，不可及矣。两违亲议，亦老夫之罪也。”因又谓红曰：“生前之愿，既已违之矣，与死后之因缘可也。我今复书，与娇柩以归于申家，得合葬矣。没而有知，其不怏怏于泉下也必矣。”于是复书，以此言告于生之父母，许焉。越月得吉日，戒严，遂舁娇柩以归生家。舅书自悔责，且谢两背姻盟之非，仍遣红来吊慰，谋办丧事。又月余，询谋佥同，乃合葬于灈锦江边。 
　葬毕，红告归。抵舍之明日，因与小慧过娇寝所，恍惚见娇与生在室，相对笑语。红仓皇告舅，及舅往寝所物色之，则无有矣。惟见壁间有词一阕云： 
　　莲闺爱绝，长向碧瑶深处歇。华表来归，风物依然人事非。　　月光如水，偏照鸳鸯新冢里。黄鹤催班，此去何时得再还！ 
　　舅见此词，不禁哀悼。所留字迹，半浓半淡，寻亦灭去。舅与红辈，皆惊异，嗟叹而已也。 
 

　　记某生为人雪冤事　清　失名 

　 李某席先人余荫，拥有巨资。少孤，无兄弟姊妹。年近弱冠，尚未受室。孑然一身，淡如也。族中贫而黠者，皆涎其资，顾计无所出。中有某甲，素无行，人多以洞蜴名之，年老矣，掀髯谓诸族人曰：“余有一策，行之无不验者，诸人试猜之”于是或谓鸩杀之者，或谓夜半使人扑杀之者，甲笑曰：“此皆下策也。某之为人，无嗜好，而多疑，万一计不行，我辈反遭其毒手矣。余之计划，行之必效。所难者惟一事耳。”言时，目视某氏而晒。某氏者，李某之叔母也，寡居已久，日甚贫窘，闻甲言，谓：“妾一身之外，祗馀床头败絮耳。苟能效力，未有不愿驰驱诸父老之后者。但不知所需于妾者何事？”甲曰：“所需于嫂者，不过牺牲一身之名誉而已。”因潜告以故。氏初难之，甲又曰：“嫂氏一贫如洗，而所天又失。所依靠者，惟我伯叔诸父耳。倘坚执不行，亦惟命。惟以后之事，我辈亦不敢过问。”嫂不得已，从之。 
　一日清晨，嫂氏至某卧室，诸族人踵其后。俄闻氏大呼救命，诸族人一拥而入，拘某，鸣诸官，控以强奸婶母之罪。某氏为原告，诸族人为证人，证据凿凿，某即喙长三尺亦无从致辩。既承招矣，县令颇疑之，以某为人诚朴，不类强暴，且诸族人皆贫困无状，非善类。使某果好淫，则家势甚豪，何求不得，何必为此干犯名义之事？但此系理想之论，终无以确凿之证据，足以平反其罪案。例强烝者，罪至死。令哀怜之，乃为之末减，将拟以永远监禁之罪。时人莫不冤之。 
　时有某生者，为人机警而多谋。道经该县，于茶肆中微闻其事，询诸茶客，曰：“县令清明乎？”客皆曰：“某县令清廉素着，良吏也。”某生窃喜，乃谒李某于狱中，问曰：“君欲出狱乎？”李闻言，愕然莫知所对，良久乃曰：“君何人，而能出仆于狱？”某生曰：“仆羁旅人也，道经此，闻君受冤于狱，仆欲为君一雪此冤，可乎？”李曰：“仆以非罪，羁于缧绁。牢狱之苦，备尝之矣。君能脱仆于狱，是肉骨也。当以家资半相赠，誓不食言。”某生笑曰：“余数十金足矣。”乃谓李曰：“仆无他术出君，惟有一言相赠。若他日县令重讯时，君谓汝婶母曰：‘婶母，余不过强奸一次耳，何故下此毒手？’”李闻言，诧曰：“君何出此言？仆坚不认，尚系缧绁，况承认乎？”某生曰：“君不承认，已出狱乎？”李未对，某生又曰？“君即不承认，亦不能出狱固矣。君姑认之，如不能出狱，亦不过永远监禁而已。君姑言之，一验我说之不谬也。”李心疑之，然亦无奈。某生将行，又曰：“君记取仆言，不累汝也。” 
　越日，县令复传集人证讯究，刑杖森列，观者如堵，无不为之感泣。李至，竟如某生言，语其叔母。叔母即曰：“何止一次，何止一次！”县令闻言大怒，即拍案叱曰：“胡说！奸有几次可强？尔辈利其家产，诬控强奸，情节显着。尔侄既屡次强奸，而尔尚至其室，是尔使其强奸也。如不实供，将用大刑！”某氏惧，尽吐其实，李冤遂得雪。 
　李归，始厚谢某生，某生曰：“此实由于令之清明，非仆之功也。妇人女子，本无深识，言语仓猝，不及致思。每致欲加人以罪，而反暴之。此亦必然之理也，仆何功之有！” 
 

　　菽园赘谈（节录）　清　海澄邱炜萲蔽园　着 

　　缠足考 
　康熙元年，有诏禁妇女缠足，违者罪其父母家长。是时某大员上疏，有奏“为臣妻先放大脚事，”一时闻者，传为笑柄。后以讦告架诬，纷纷而起。七年，副宪王熙奏免其禁，从之。嗣后关内旗人，亦有尤而效者。纯皇帝恶其变乱旧制，乾隆间屡降旨严责，不许旗人女子裹足，而汉人自若也。考缠足之始，前史不知起于何时，而世率多引用金莲新月故事，则以齐东昏侯尝凿金为莲华，令潘妃行其上，谓之步步生莲花。南唐李后主尝令宫殡窅娘以帛绕脚，纤小屈上，作新月形也。然前此亦有述者。《史记》临淄女子弹弦缠屣。又云：“揄修袖，蹑利屐，缠也，利也。”皆非天足可知。要之，此风自寡而众，自长而短，自庸而奇，亦事有必至，理有固然者乎？《襄阳耆旧传》：“盗发楚王冢，得宫人玉屐。”将毋缠足之起，与细腰互宠，其滥觞于列国之时乎？《琅环记》：“马嵬老岖拾得杨妃袜一只，长仅三寸。”据此以较今制，差为近之。其盛行于唐人之俗乎？至若“纤纤作细步，精妙世无双。”焦仲卿诗也；“新罗绣行缠，足趺如春妍。”晋清商曲也。此则步列国之后尘，而导唐人之先路也。特去古未远，虽属缠足，犹存椎鲁之风，当与唐人有异。顾或谓唐人并不缠足，援李白“可怜谁家女，临流洗素足，”韩握“六寸肤圆光致致”之句为证。意者二公亦偶就所值而言，非唐人并不缠足。如唐人并不缠足，吴均诗“罗窄裹春云”，杜牧诗“钿尺裁量减四分，碧琉璃滑裹春云”之谓何矣？ 

　　僧道与娟妓等 
　宁都魏季子曰：“娟妓以色技媚人，僧道以祸福惑人，其非先王之法一也。欧公本论，既不能行，则僧道不必除，娟优不必禁。”此言殊中肯綮。余谓娟妓僧道，虽斯民之蟊贼，亦天下之苍生。吾儒立身植品，求不为陷溺焉斯可矣。倘必屏而去之，与豺狼虎豹而一视，惟娟优僧道之是除，转非胞与同春之义，而所以矜恻斯民之意亦微。胡忠简公于黎倩，韩文公于大颠，皆往事之可信者。盖为有矜恻之真情，然后免陷溺之滋惧也。 

　　梳头篇 
　《厚甫诗话》有《梳头篇》一首，文甚细腻风光，余酷爱诵之，今录于此： 
　　绿云蓬松罗帏开，呵欠不胜春梦回。 
　　丫鬟十二捧盘立，洗妆拭面迟未毕。 
　　薄敷宫粉轻点脂，巧持玉蓖梳云丝。 
　　回环临镜秋波转，宝钗试上盘龙软。 
　　重提侧照双引光，斜窥不觉眉频展。 
　　铜盘易水盥纤手，缠臂硁声止犹有。 
　　银泥着体试弓鞋，半日无言自怜久。
  </div>
  <div class="pagination">
   <a href="香艳丛书_page161.html">
    上一页
   </a>
   <span>
    ...
   </span>
   <a href="香艳丛书_page157.html">
    157
   </a>
   <a href="香艳丛书_page158.html">
    158
   </a>
   <a href="香艳丛书_page159.html">
    159
   </a>
   <a href="香艳丛书_page160.html">
    160
   </a>
   <a href="香艳丛书_page161.html">
    161
   </a>
   <span class="current-page">
    162
   </span>
   <a href="香艳丛书_page163.html">
    163
   </a>
   <a href="香艳丛书_page164.html">
    164
   </a>
   <a href="香艳丛书_page165.html">
    165
   </a>
   <a href="香艳丛书_page166.html">
    166
   </a>
   <a href="香艳丛书_page167.html">
    167
   </a>
   <span>
    ...
   </span>
   <a href="香艳丛书_page163.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
