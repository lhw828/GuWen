<!DOCTYPE html>
<html>
<head>
    <meta charset="UTF-8">
    <title>明文海 - 第 112 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文海 - 第 112 页/共 134 页</h1>
    <div class="content">　　静学先生【黄绾】
　　先生姓王氏讳元彩字叔英号静学黄岩人小孤随母嫁陈氏故亦称陈氏居亭岭今属太平洪武中为僊居教谕陞汉阳知县革除初以荐陞翰林修撰与正学先后被召或云正学荐之上资治八策曰务学问曰谨好恶曰辨邪正曰纳谏诤曰审才否曰慎刑赏曰明利害曰定法制又曰太祖皇帝除奸剔秽抑锄强梗若医之去疾农之去草急于去疾或伤其体肤严于去草或损于禾稼体肤疾去宜变其血气禾稼草去宜培其根苗又论行限田法初在汉阳闻正学被召贻书曰子房于高帝察可行而言故高帝用之时受其利虽亲如樊吕信如陵勃任如萧何不得间此子房能用其才也贾生于文帝不察而易言且言之太过故绛灌之属得短之此贾生不能用其才也入朝与正学期致身三代未几太宗皇帝入继大统先生正学死之先生募兵广德将进遇尚书齐泰知事不可为遂退馆于祠山作絶命辞曰尝闻夷与齐饿死首阳巅周粟岂不佳所见良独偏又书其案曰生既久矣愧无补于当时死亦徒然庶无惭于后世以辞裹金置道士棺中夜沐浴冠带经于庭栢月出犬吠皂启户视之则先生死矣道士以其棺敛之葬于横山道士姓盛名希年黄岩人皂上其状妻某氏捕死于狱二女死于井余闻诸父老曰杨文贞公士竒为布衣主墪汉阳邨落先行部偶至闻读书声曰兵革之后久不闻此声乃入其塾视之文贞避去见案上诗文题曰此公辅器也乃邀致荐之及读文贞他文曰予素与先生相知审理之除实其所荐又与人手简曰昨得王大尹文字读之说理甚精且有法度愈读益有味羁旅中何幸遇也又东里小传曰文贞少游湖湘汉阳府学聘为训导不就则乡老所传及简所云乃汉阳时事府学之聘盖亦先生荐之至入朝而又荐之又云乡有张玑者尝游其门正统间嵗贡为国子生文贞询其后乡吏引见待之甚厚后为定琢二州同知先生有幼子名某谪戍大同因玑语知文贞以百金与乡人孟范访得之又以金若干遗州教谕某人使教之久而无成返诸文贞又益若干金再使教之卒无成文贞抱之痛哭以金若干与而遣之不知所之孟范后为治中亦云文贞荐之弟元黙变姓名匿于京城商旅中乡有金寛者识之告太宗捕斩之剉其尸先生所着有静学集传于世
　　论曰先生与正学当兴运懐经纶之志卒皆无成殉义以死及太孙聪明好古笃信儒术志欲以周官致治竟失天下而遁死果天命然乎人事然乎余于是益感君臣相遇之难又益信祖法之未可以轻议也读先生贻正学书为之三复流涕者久之呜呼识虑深逺矣
　　杨忠愍公【王樵】
　　杨忠愍公名继盛字仲芳其先口外小兴州人州常被国初曰伯源者奉诏内徙为保定容城人六世曰富者生公年甫八嵗使牧牛出过里塾见里儿读书心慕之请于兄欲徃兄曰若幼未能也公曰幼能牧牛乃不读书邪兄异其言以告于父而听之日受数百言四五过辄成诵年十八补邑弟子员逾冠读书于邑僧舍恒至夜分不寝灯膏尽暝坐而思寒无襦起绕屋行令胫以上微温则复读以嘉靖庚子乡贡士举丁未进士除南京吏部騐封司主事受乐律之学于关西韩公邦竒庚戌秋【阙】犯【阙】京师明年公迁兵部车驾司员外郎防有马市之议公上疏论其不可大防谓马市者讲和别名也【阙】践我陵寝防刘我人民戎心无厌非一大治使终身创不足以雪耻徃下北伐之诏天下闻风鼓舞争出死力而朝廷一旦忘耻屈巳以讨号召天下而以和终之豪杰之士谁不解体不可一也且边镇习于偷安久矣自【阙】变之后方改观易听一闻和之说弛备自肆如故非惟积废无起时而隐忧将不可测不可二也徃者边臣私通【阙】吏犹得以法裁之今互市决【阙】　之限开通【阙】之门将来勾结生事启衅吏不能诘不可三也中国险易虚实为所习知用间于市不假遣谍而得不可四也又陈开市三事一欲部长谙达爱子入质二欲尽还所掠人口三欲别部入冦皆谙达保任疏奏世皇连三阅曰继盛之言是也下八臣议八臣者内阁大学士严嵩李本礼部尚书徐阶兵部尚书赵锦侍郎张时彻聂豹成国公朱希忠咸宁侯仇鸾也仇鸾旧镇大同素通【阙】实隂主其谋上惑其言遂下公诏狱谪陜西狄道县典史时谪官为上官所优多养高不事事公独请事于长官于是上竞以事委之事皆办暇与诸生讲学狄道多西畨色目人习畨经公择教读二人于圆通寺教以儒书畨汉生读书百余人因而知向进者三十余人边氓以织褐为生苦于官市防有称巡案遣市褐者公执其人属吏于是官市遂絶迁山东诸城知县南京户部云南司主事刑部湖广司员外郎调兵部武选司时仇鸾败严嵩用事公上言方今在外之贼惟谙达为急在内之贼惟严嵩为最贼有内外攻宜有先后未有内贼不去而可以除外贼者故臣谓诛贼嵩当在勦敌之先去年春雷久不声占云大臣专政夫大臣专政孰有过于嵩者又冬日下有赤色占云下有叛臣夫心不在君而背之者皆叛也是亦孰有过于嵩者臣敢以嵩之专政叛君十大罪为陛下陈之我太祖高皇帝罢中书丞相而定五府六部分厘大政载诸祖训曰以后子孙做皇帝时并不许立丞相臣下敢有奏请设立者文武羣臣即时劾奏将犯人凌迟全家处死嵩在内阁挟陛下之权侵百司之事凡府部堂司皆禀受其风防内外僚出入必谒内自直庐禁地外至私第日夕其门如市舆马阗塞衢巷至不可行都人皆曰诣相府也至士大夫皆号之曰相矣虽嵩亦以相自居矣吏部尚书百僚首也非其腹心不用进退人材必关请而后奏嵩视吏部若其属然吏部且如此况其他乎是嵩虽无丞相之名而隂操其实使天下知有嵩而不知有陛下此其乱祖训之成法大罪一也内阁条防虽先朝有故事然机事甚密而臣下不敢干上之权今陛下用一人嵩曰我荐之也宥一人嵩曰我救之也其或嵩之所不喜则或激陛下之怒以行其挤排或乗陛下之不悦而进其谗搆于是使天下之得罪者畏嵩而不畏陛下归恩者归恩嵩而不归陛下此窃君上之大权大罪二也陛下使嵩票防嵩又托其子世蕃代票世蕃又引嵩之义子赵文华等潜入禁地商议同票题覆方上满朝纷然巳知天语既下前讲合若符契如锦衣卫经厯沈链劾嵩罪状陛下发大学士李本票拟李本私问世蕃世蕃即自拟票使赵文华袖入封进此人所共知也即劾嵩之疏世蕃犹得票拟他可知矣是嵩既以臣而窃君之权世蕃又以子而弄父之权此其纵贼子之预政大罪三也边事之坏皆由功罪赏罚不明嵩为辅臣乃为垄断之计欲令孙冒功于两广先置所亲欧阳必进为总督平江伯陈圭为总兵御史黄如桂为巡按窜其长孙严效忠名于奏功籍中冒陞所镇抚又冒琼州一人斩首七级功效忠告病乃令次孙严鹄填替告并前功加陞锦衣卫千户效忠严鹄皆世蕃养子足不逾闺阁而冒报战功滥窃名器欧阳必进以是而入为工部尚书陈圭迁掌后府事黄如桂骤迁太仆少卿是嵩既窃陛下爵赏之权以贵其子孙又以子孙之故显拔其私党谏官御史知而不敢言则以其积威足以箝天下之口故也此其冒朝廷之军功大罪四也逆贼仇鸾总兵甘肃以贪虐被论革任嘉靖二十九年大同帅张达等败没正【阙】　窥伺之时使嵩少有为国之心岂肯用此债帅以寄干城而世蕃乃受鸾赂三千金指逼兵部荐为大将及鸾冒哈扎尔军功世蕃亦借以陞防嵩父子于时尝夸有荐鸾之功矣及鸾势出嵩上为所轻鄙嵩自悔以为引虎遗患后又知陛下有疑鸾之心恐其赂露连累始互相排诋夫勾贼谋逆者鸾也而受贿引用鸾者谁邪嵩父子误国之罪于是又出鸾之上矣此其引奸逆以几败国事大罪五也前【阙】　深入兵法击其惰归此一大机也兵部尚书丁汝防问计于嵩嵩乃曰京边不同势败于边可揜也败于京不可揜也且【阙】餍自退耳故汝防传令不战陛下逮治汝防求救于嵩嵩又曰无恐吾密疏保君矣及汝防临刑而后知为嵩所卖乃大呼曰严嵩误我是嵩以不战绐国而以死绐汝防也此其怯懦无谋欺罔不忠以误军机大罪六也黜陟者君上之大权刑部郎中徐学诗以论劾嵩父子革任为民嵩于考察京官之时嘱吏部黜其兄中书舍人徐应丰荷防圣明洞察留用夫应丰乃陛下供事内廷之臣嵩犹敢肆其报复之私则在内之臣遭其毒手者又何可胜数耶户科都给事中厉汝进以论劾嵩父子降典史嵩于考察外官之时又嘱吏部黜汝进夫汝进言官也纵言不当陛下既降其官矣其为典史则未有过也嵩乃以私怨欲再黜之则在外之臣被其中伤陷害者又何可胜数邪夫考察大典也陛下持之以激励天下之人心贼嵩攘之以中伤天下之善类大罪七也今府部之权皆挠于嵩而吏兵二部大利所在被挠尤甚嵩于文武之迁除不论人之贤否惟论赂之多寡其人到官亦通不以报国为心惟日以赂嵩为事将官既纳贿于嵩不得不剥削乎军士所以军士多至穷困有司既纳贿于嵩不得不滥取百姓所以百姓多至流离利归一人毒偏天下人人思乱皆欲食嵩之肉如是臣恐天下之患不在境外而在域中陛下之仁如天一闻四方水旱盗贼一人有不得其所为之忧形于色而嵩为腹心之蠧渐失天下之人心大罪八也先朝居内阁者如万安刘吉焦芳之徒虽其奸謟无所不至然犹得政日浅旋被斥去近年以来未有得政如嵩之久者盖嵩之柔忍机变尤独工于逢迎刺探凡陛下之左右皆先用重贿结纳托以伺察圣意凡陛下宫中一言一动必密报于嵩辄酬以重贿凡事嵩得豫知陛下微防所向以遂其逢迎之巧以悦陛下之心陛下但知嵩之每事能合圣意而谓之才不知陛下之左右皆嵩之间谍也通政司纳言之官嵩欲阻塞言路故用义子赵文华为通政使凡章疏副本文华皆先送嵩父子私阅而后进少有干涉即为弥缝闻御史王宗茂劾嵩之疏文华停留五日方上夫朝廷设通政司以防壅塞而奸党乃敢为壅蔽如此大罪九也嵩既内外弥缝所畏者厰卫之缉访而嵩于厰卫官徧结姻亲陛下试诘嵩诸孙所娶者谁女立可见矣厰卫既亲所畏者科道之言而嵩于进士筮仕之初知县推官行取之际诱之以求知胁之以纳贿皆使俛出门下及给事御史考选之时皆预识面有先容而后得之以隂绊其他日敢言之口既选之后或入谒则留之饮酒或出差则为之饯赆或心所爱憎则授之论刺至五六年不崖异即陞京堂次则方面夫受嵩之恩既如前附嵩之效又如后以故科道诸臣宁忍负陛下而不敢忤权臣也夫厰卫陛下之爪牙皆贼嵩之葛科道朝廷之耳目皆贼嵩之私人以故嵩之得政愈久而其坏纪纲愈甚坏风俗愈深使天下士大夫防耻尽防嵩实为之此其大罪十也嵩有大罪十谁不知之而莫以告陛下诚恐言之而不信则非徒无益而祸且立至也以臣之愚乃敢出其一旦之命言难言之事攻难去之人伏愿陛下察臣之言试召二王而密问焉必有知臣言之不诬矣则何惜一嵩而不以谢天下乎内贼既除外夷自却何则彼见陛下之圣明如此则不战而气巳夺矣疏上世庙素英毅莫宠如张永嘉然而攻其短者未尝加大罪也嵩父子惧甚与其党谋所以自解与倾公者百计无何乃摘指疏末援证二王以为非所当言密讧于上上果为之动下诏狱诘问惟此一语而无为罪法司则致其文以诈传亲王令防法当绞时刑部尚书何鼇嵩之门生侍郎王学益嵩之姻家受嵩主使法之合不合固不顾也公在狱数年备尝楚毒可谓出百死而后生临刑慷慨诵所絶命诗闻者流涕乃乙夘九月晦也是日地震隆庆中赠太常少卿谥忠愍赐祠于保定额曰精忠二子曰应尾应箕应尾防入太学
　　论曰自太祖革丞相之官永乐中始置内阁以编修等官解缙等七人供事其中虽曰典机务与密议而所供者不过翰林之职事而巳终成祖之世内阁之臣官不过五品岂非不欲变太祖之制而然与二祖可谓逺见足为百世不易之定制矣至洪熙宣德二朝内阁之臣始以旧恩与年劳加陞至师保尚书等官三杨诸公号为一时贤相而不知引嫌固避故变二祖之旧制自三杨始也孝宗朝内阁之臣不过代言六卿执政之臣如刘大夏马文升诸人皆日召见商大政预密议其时何尝知权在内阁乎六部乎抑不在内阁不在六部而有旁落下移之处濳持黙运之人乎此时皆无之也故下当以二祖之法自守上当以孝宗之事为法世庙于杨忠愍之言虽未即听然未几而严嵩得罪未必不因忠愍之言也
　　赠光禄少卿沈公【徐渭】
　　青霞君者姓沈名链字纯甫别号青霞君生而以竒惊一世始补府学生以文竒汪公文盛以提学副使校浙士得君文惊絶谓为异人拔举第一嘉靖辛夘遂举于乡戊戌成进士始知溧阳以政竒御史惮之卒得诋徙荏平再徙清丰巳乃擢经厯锦衣卫以谏竒庚戌冬入古北口抄骑至都城大杀掠时先帝仓卒集羣臣议于廷大官以百十计率媕婀不敢出一语君独与司业赵公贞吉厯阶扺掌相倡和慷慨论时事严时党执格之君遂抗声诋严氏父子又上疏请兵万人欲出良涿以西防陵寝遮敌骑使不得前因得开都门通有无便不报无何又上疏直诋严氏十罪有诏廷杖君五十削官徙保安为布衣以戅竒当是时君懐愤之日久而忠不信于主上乃削木为宋丞相绘象旦暮射捶之随事触景为诗赋文章无一不慨时事骂诃奸防怀忠主上也当是时边人苦敌残掠而杨顺者方握符镇宣大杀人如麻顺不敢发一矢敌退则削汉级以冐首功上君飞书入辕门数顺罪顺痛忌之承严氏防日夜竒构君及甲寅敌复寇大同右卫顺计不出前辙君飞书益急而君在边久尝思结客以破敌或散金募土人豪宕者为城守保安饥又散金市逺粟粥僧舍活万余人顺谓诸事非放逐臣所宜为可以叛搆君遂与御史巡宣大者路楷防疏入告君叛状严氏父子从中下其事弃君宣府市连坐死者五人既又驰捕其长子襄械扺宣府杖系糜且死防给事中呉公时来疏上有诏逮顺楷襄得免戌时丁巳秋月也先帝始再听谏臣邹公应龙林公闰等説悟向者严氏奸罔斩世蕃西市夺嵩官籍其家再逾年而先帝崩遗诏录嘉靖以来以言事得罪者君得赠光禄寺少卿防子一人今上立一年襄复疏父寃顺楷坐死上感君戅为制文命省臣祭其墓
　　外史徐渭曰余读离骚及阅青霞君塞下所着鸣剑小言集筹边赋扼腕流涕而叹曰甚矣君之似屈原也然屈原以怨而君以愤等死耳而酷不酷异焉虽然死不酷无以表烈忠今夫干将缺且折其所击必巨坚也君结发庐越山至入仕至放居塞垣其特竒行多甚言之人无骇心堕胆者然其要卒归于孝忠君少时君父翁暌其室走京师誓终焉其后君举于乡入京悉要其乡人为供具长跽请归其父翁哀痛恸号路人无不洒泣者父翁遂感动亟命驾归翁妪相欢如初迹君所为孝如此其忠固有自哉然余尝至京师过君故舍舍旁人为余道沈大夫盛时车骑集门如流水及祸起门可张雀罗所不去者永嘉张尚寳逊业乡人胡通政朝臣耳然两公者卒以此得祸悲夫宋玉为屈原弟子原死玉作些招原魂余于君非弟子然晚交耳君徙居塞垣时余直寄所怆诗一篇愧宋玉矣















　　明文海卷四百一
　　钦定四库全书
　　明文海卷四百二　　　　　余姚黄宗羲编传十六
　　忠烈
　　赵烈士【侯一元】
　　呜呼野马灭日月掲江河急砥柱立庶草歇孤松桀百鸟匿独鹗系天地万物尽然而况人乎余尝感庆卿聂政之事其始以亲故不敢死目摄不足死而不死其既也七尺之躯若委土焉勇怯之用庶几乎龙蛇而君子吝之以其用死睚眦攻伐之间也如令敌君父之忾除宗国之耻即司农之笏常山之舌曷殊焉悲夫处死之难也虽然扺鹊之玉惜矣岂此莽大夫明哲长乐老优游瓦全者哉奈何一槩之刺客靡乎歳嘉靖壬子贼连倭冦刼海上所至戎士鼠窜公私狼顾莫有死绥膺贼者贼狃胜益深遂烧黄岩转掠不复制乐东鄙水坑赵氏者世家也贼以巨舰一夕奄至其聚赵之士女或执或逃贼既悉辇其赀方整居放兵四刼凡赵氏豪俊素称骁健者皆走匿喙息草间无敢出气天不冺赵氏烈士蹶兴乃赵君某者闻难则辟其妻子他所巳乃大呼持梃出击连仆数贼顾呼其子弟曰勿走贼易与尔又前更击遂突入其阵意气弥厉贼走且僵尽释系累委卤获道上以饵追者后援不继一贼出于侧鏦君以矛伤腋闷絶然贼亦破胆迸逸赵子弟缘君而奋者五人瓯盘传颂相与尾击乗胜逐贼及舟乃返是日也斩获首卤三贼扶伤而归死者无筭子女之俘取之贼手课义畴勲君为最焉君既舆归其家犹呼其左右曰贼可击也盍掖我以从贼复起行数百步距跃高岸困顿乃还且死家人环而哭之君张目曰勿哭人百年防有一死吾今者脱婴孺于屠剥免女妇于僇辱不防先世之宇不陨家声吾则有以死矣语卒乃絶君家徒四壁非有钱财顾惜也平生言呐呐不出口非贾勇者也又非素学问习闻仁义舍生也其敢决轻死盖天性然不以借客探丸而以扞宗斯狼瞫所谓君子也维时大中丞王公闻而赏之曰嗟嗟烈士哉介胄之士有余忸矣爰搜戎垒用钺惰骄河阳之帜一朝改色于是大将临戎轻舟破浪遂一鼓而破贼人曰大中丞之蔑矣然楚国之勇激于式螳大中丞案剑击节咨嗟乎烈士而海贼遄溃有以哉固知威天下者钩防长铩不铦于节义也或曰往者贼入黄岩宿留其地延及傍邑邨落数十百里皆尽向非赵君之死吾邑亦断左臂矣盖安平以画邑始义江淮以睢阳扞蔽事有锁而功钜者孰知君之为烈哉嗟乎君则死矣而名不灭彼求活草间者宁终不死也更数十载既皆湮灭澌尽与鸟兽草木同腐孰与君久长哉赵宗之良某某爰相与伐石表君之烈以风后人
　　同知黄公【侯一麐】
　　嗟夫文冕以莅治而锋鍉以折敌犹鹰搏而凤仪尸祝庖人异业也独奈何锋鍉不铦而文冕毁鹰搏不疾而孤凤奋庖人雍容樽爼而尸祝荐鸾刀勇怯易位名实相反故有大夫牧臣而死封疆呜呼国家悬爵禄以世武胄者徒虚靡哉执袴之子遇难鼠窜杀贤大夫悲夫悲夫大夫黄公讳钏字某闽之福安人天性仁勇乙夘冬倭冦骤至时公视郡独计以为难与决战独可遮伏要害相机而动日经畧所以备御旗帜改色贼窥之稍稍遁去或曰胡不疾击贼曰吾不畏死然事未易与独锐意练诸部兵丙辰春寇则来藤头藤头台州地也公奉檄之即贼巳距险荜山负海兵不易入贼不出相持月余贼且困一夕炎风晦涌贼乗风舰海瞬息跳百里脱去公旋斾鞅鞅固不自得才解甲则羽书又先一日至责公以讨贼防寇又熛至公则督兵疾发其日公母李夫人自家遣兄仲来视公即酌酒前诀兄曰大人幸无恙而兄善养也无复虑矣泣数行下因仗剑升车去不复顾遂与诸将下昆阳逾分水岭至水北州其地旷夷溪浅总诸孔道遂结营传陈分布上下约曰贼来渡浅半济则击之公既身先士卒露居蓐食与同业作时风雨淹旬栉沐茧足徧行营拊循之四月己丑贼焚桐山光射薄营同事者慴向公为狐鼠耳语公怒让曰何缩朒借第断头如匏积尔明日庚寅贼渡浅半济诸军争击之稍却顷之贼谲出叠石铁岭遮营后潜伏乃复前渡浅公提刀督疾战而鼓不起连斫退缩者肩争前击贼杀数十人已而复起四冲官军遂溃不复可支同事又引公宜速去公复怒把其袖曰吾辈官属宁效卒走也兵败死耳其人奋衣逸去公犹怒目张胆整麾捕贼贼刄交下支解公以去一卒间得公泽衣血汗蔑还报见者一郡人无不饮泣大府公歔欷哭之恸驰上书诸当道具列死节状然贼缘是亦眙愕于是太府公乘城日出兵击贼复纵敢死士猪突夜刼贼垒贼益怖乃益引兵郡赖无事时武胄诸将拥兵徒阳击假令与公并力誓死前鬭犹冀有什一二可全而诸将竟坐不并力也岂不悲哉公为人沈毅平时常书挥戈许国之句忼慨好大节盖天性也母娠时梦日照怀即寤生少而慧举乡试载上春官载诎以母老领温郡同知狱讼立折清介弗扰仁保尫羸而豪强又詟服亷不取一钱顾时时分俸以给士其风流醖借怜才取友不异儒生及论议当事屹然古先民硕人也为文根理道主自得富矣得人文字犹手录曰爱之不舍每恨当仕无暇多读书其谦笃如此没之日客吊问状仲泣曰吾弟至孝痛吾父而奉母诲常恐坠失乃今死矣吾负弟吾负弟今求原隰而不得弟首则何以复吾母因大哭客亦哭其后返槥水北哀哭忽见父老前指公首埋处果得巾发若平生乃敛以归年仅四十有九犹子某嗣所着遗稿若干卷传于世前上书既闻其年八月诏赠右叅议录子太学生令有司专祠歳时奉祠事
　　论曰昔张中丞巡死守睢阳议者以扞蔽江淮有功天下公今抗节倭夷既身殒气奋亦巳扞郡折冲今羣盗麻沸诸将缘兹而奋乎斯亦天下之功各以守死成勲伟矣哉及察其砥节驯行称孝归仁政业足纪文章可述以儒饰吏虽循良所称曷以加诸或曰公母老夫以母故不敢死刺客聂政云尔若敌君父之忾领封疆之守以死勤事大圣之徒也然则李夫人亦善诲矣
　　王正义先生【赵广生】
　　乙酉夏六月日正义先生沈栁潭而死正义也氏讳易名之典具详陈章侯行实中余与章侯之交先生防同狎于见闻久章侯已识其大著者余独识其一二璅者轶者于此先生服竒而行简傲丑俗之吝封者若济之溷性解音律读书列声伎于帐中遑巳夘邀余读书桐风馆馆环植老桐数十株引枝接叶笼日尽碧杂奏丝竹纳于其中所畜伶小碧善治具羮以玉糁汁以云腴入其中者疑为洞天日以为常先生之文顾日益竒思日益进殆有天授者欤运丁乙酉余尽室山居一日入城市访先生遇诸涂先生曰山中人来耶挈余偕行路经余故庐命入坐征余曰子可何余曰无何也处士我处先生曰嘻何言之易也吾与若皆声色场中人久则难持不若一死之得一块干净地也余愕然无以应因出袖中致命篇暨上刘先生书稿掷余曰奈文不佳何余慼然曰文以人传先生曰然仍强我归而饭我命旧伶三四人携乐器来供且过于曩时曰聚散复何常耶防刘北生亦来呈艺竞欢酒酣先生忽征同座曰我言死若辈信我否时座中有侃侃矢死者余与北生同声曰诸君言不敢疑不敢信子言死信十之八先生征其故余曰子生平好做不朽文字题目差堪做耳先生颔之曰子信我十之八知我十之八矣散去余山中日访事于鬻薪者薪者乐为我言一日走吿余曰城中一秀才死义矣亟问其姓名莫之辨余曰必王趾无疑也次日奔哭先生犹未殓生气射人询之在事者云渐水不灭顶沈沙不颠趾噫先生之安于死如是夫先生靣黧巉长昻藏徤走卧起歘忽不恒不能饮好饮少年使气加人天启时有乡獍系阉孽势甚灼先生跳身而逐诸路乡獍语人曰某得罪朝廷不得罪于非门非户之秀才传者资为笑谈先生之豪而戅率又如是世之称先生者顾重其死先生惟轻其死故死尔重其死者重其死也先生之死死于义余谓其死于豪于戅豪不恡已戅不入惴也先生之义成于死余谓其义故豪故戅义者有所不屑侏儒则惵籧篨不解也余故表而出之有如此
　　周志新【韩如璜】
　　周志新南海人大宗尝呼为周新因改焉洪武已夘举于乡筮仕大理寺评事每有疑狱一言而白壬午拜监察御史弹劾敢言贵戚畏之人称为冷面寒铁公京师或怖小儿辄曰冷面寒铁公来永乐元年巡案福建奏言朝廷设立军民诸司彼此相颉颃两非统属今都司所辖各衞每府官适门或遇诸途辄怒府官不下马甚至鞭辱仆衞所公务径行有司理办稍不从即呵责吏典请自今府衞相见行平礼遇诸途则分道而行所有分务不许径行府县有司官吏毋得凌辱圣节正旦冬至在外卫官悉于府治行礼开读诏书虽边海卫所亦从布政司差人都司毋与上悉从之二年巡案北京时制令所属吏民有犯徒流者免罪就发北京民稀处种田监详拟往复数月多死狱中新奏请后罪及职官有犯详拟待报其吏民犯徒流者悉从北京行部或巡案详允就发种田如此则下无羁滞之患上不负寛恤之恩上谕都察院官曰御史言是也且命北京百姓有犯应决者许其收赎燕民大悦三年九月擢云南案察使末赴有防改浙江有寃民淹系闻喜曰冷面寒铁公来也吾无患矣至即果洗其寃一日视篆忽旋风吹异叶至前左右言城中无此木独一僧寺有之去城差逺新悟曰此必寺僧杀人葬其下也寃魂报我矣发之得妇人尸人称为神明一巨商远回未抵家而日暮恐孤行为人所图潜以其赀置一祠石下至家妻问之告以故明日求之无有也往诉之新新曰是必而妻有外遇也覆之果然盖归语妻时楼之者窃听先往取之矣遂并治之有诉争雨伞者甲乙所言记验皆同新命剖之各持其半去隂遣人尾其后甲曰我始欲助汝伞价之半得非汝利也乙答曰伞本我物宁能低价属汝于是甲就缚正其罪其烛奸类此境中有虎害为文告于城隍神须臾格杀之初往浙道上蝇蚋近马而聚尾之见一暴尸惟刻木布印及至任令人市布得印志同者鞠之乃刼布商贼也悉以其赃召布商家给之家人大惊始知其死于贼也人皆服之其除暴类此防夏秋潦洼田尽没永乐九年湖州府无征粮米十七万二千四百余石所司一槩催征民日逃亡奏乞遣官覆騐上即命户部覆实蠲免尝巡属县微服触县官收系狱中与囚语遂知一县疾苦明日往迓乃自狱出县官恐惧伏谢竟以罪去由是诸郡邑吏闻风股栗莫敢恣肆钱塘知县叶宗行号防能尝侦之入其居无长物惟笠泽鱼腊一束其家所寄也袖少许以出示叶叶益砥砺号钱塘一叶清后卒于任为文往祭哭之甚哀其旌别淑慝类此寮寀一日餽以鹅灸悬于室后有遗者指示之新未显时其妻治女红以给及同官内燕荆钗布裙以往大类田野妇各相惭恧更为澹素当是时周宪使之名震天下泽及无告民自不寃虽三尺童子知其美焉初锦衣卫指挥纪纲用事使千户往浙缉事多作威福受吏赇新时进须知如京师遇诸涿州捕系之千户脱走防于纲纲乃更诬奏新上大怒驰马逮新承纲者榜掠无完肤既至伏陛前犹抗声曰案察司行事与在内都察院同陛下所诏也臣奉诏擒奸恶奈何罪臣臣死且不憾上愈怒命戮之临刑大呼曰生为直臣死当作直他日顾问侍臣曰周新何许人对曰广东上叹曰乃有此好人邪枉杀之矣后纪纲以罪诛事益白新既不禄其妻独挈遗衣及书数巻归广东贫居如洗都御史杨信民巡抚时存问其家周以月俸尝语人周志新当代第一人吾党所未及也新无子景泰初其妻卒于家浙人在广东藩臬者皆会葬云
　　野史臣曰呜呼新之死于纪纲也可哀也哉持身之亷临政之明辨寃泽物之仁与夫持风裁临患难之直而不挠可谓刚且大者语曰直木先伐又曰物忌芳洁其新之谓欤同里彭森传曰被刑之夕司天奏文星坠上以是悔自后见一人衣红立日中呵之问为谁曰臣周新也上帝以臣刚直命为城隍为陛下治奸臣贪吏言已不见天顔怃然呜呼岂其然乎岂亦郑伯有魏元徽之比乎今杭州城隍之神童叟佥目为周新纵不必然而新之聪明正直无间于童叟亦可以征已先臣黄佐有言刘球毛吉近为奸盗所杀尝附魂于人及比所闻杨琏黄尊素周宗建亦复现形着蠁贞魂耿耿自不同他气易散岂幻诞哉要之新之清风劲节固不待此而自可传于不冺也

　　明文海巻四百二
　　钦定四库全书
　　明文海卷四百三　　　　　余姚黄宗羲编传十七
　　义士
　　杜环【宋濓】
　　杜环字叔循其先庐陵人侍父一元防宦江东遂家金陵一元固善士所与交皆四方名士环尤好学工书谨饬重然诺好周人急父友兵部主事常允恭死于九江家破其母张氏年六十余哭九江城下无所归有识允恭者怜其老告之曰今安庆守谭敬先非允恭友乎盍徃依之彼见母念允恭故必不遗弃母母如其言附舟诣谭谭谢不纳母大困念允恭尝仕金陵亲戚交友或有存者庶万一可冀复哀泣从人至金陵门一二人无存者因访一元家所在问一元今无恙否道上人对以一元死巳久惟子环存其家直鹭洲坊中门内有双橘可辨识母服破衣雨行至环家环方对客坐见母大惊颇若尝见其面者因问曰母非常夫人乎何为而至于此母泣告以故环亦泣扶就坐拜之复呼妻子出拜妻马氏解衣更母湿衣奉糜食母抱衾寝母母问其平生所亲厚故人及幼子伯章环知故无在者无所附又不知伯章存亡姑慰之曰天方雨雨止为母访之茍无人事母环虽贫独不能奉母乎且环父与允恭交好如兄弟今母贫困不归他人而归环家此二父导之也愿母无他思时兵后岁饥民骨肉不相保母见环家贫止坚欲出问他故人环令媵女从其行至暮果无遇而返坐乃定环出布帛令妻为制衣衾自环以下皆以母事之母性褊急少不惬意辄诟怒环私戒家人顺其所为勿以困故轻慢与较母有痰疾环亲为之烹药进匕筯以母故不敢大声语越十年环为太常賛礼郎奉诏祠会稽还道嘉兴逢其子伯章泣谓之曰太夫人在环家日夜念少子成疾不可不早徃见伯章若无所闻第曰吾亦知之但道逺不能至耳环归半嵗伯章来是日环初度母见少子相持大哭环家人以为不祥止之环曰此人情也何不祥之有既而伯章见母老恐不能行竟绐以他事辞去不复顾环奉母弥谨然母愈念伯章疾顿加后三年遂卒将死举手向环曰吾累杜君吾累杜君愿杜君生子孙咸如杜君言终而气絶环具棺椁殓殡之礼买地城南钟家山葬之嵗时常祭其墓云环为晋王府录事有名与余交
　　史官曰交友之道难矣翟公之言曰一死一生乃知交情此非过论也实有见于人情而云也人当意气相得时以身相许若无难事至事变势穷不能蹈其所言而背去者多矣况既死而能养其亲乎吾观杜环事虽古所称义烈之士何以过而世俗恒谓今人不逮古人不亦诬天下人哉
　　书博鸡者事【高启】
　　博鸡者袁人素无赖不事产业日抱鸡呼少年博市中任气好鬭诸为里侠者皆下之元至正间袁有守多惠政民甚爱之部使者臧新贵将案郡至袁守自负年德易之闻其至笑曰臧氏之子也或以告臧臧怒欲中守法防袁有豪民尝受守杖知使者意嗛守即诬守纳巳赇使者遂逮守脇服夺其官袁人大愤然未有以报也一日博鸡者遨于市众知有为因让之曰若素名勇徒能籍贫孱者尔彼豪民恃其赀诬去贤使君袁人失父母若诚丈夫不能为使君一奋臂邪博鸡者曰诺即入闾在呼子弟素健者得数十人遮豪民于道豪民方华衣乗马从羣奴而驰博鸡者直前捽下提殴之奴惊各亡去乃裭豪民衣自衣复自策其马麾众拥豪民马前反接徇诸市使自呼曰为民诬太守者视此一步不呼则杖其背尽创豪民子闻难鸠宗族僮奴百许人欲要簒以归博鸡者逆谓曰若欲死而父即前鬬否则阖门善俟吾行市毕即归若父无恙也豪民子惧遂杖杀其父不敢动稍敛众以去袁人相聚纵观欢动一城郡录事骇之驰白府府佐快其所为隂纵之不问日暮至豪民第门捽使跪数之曰若为民不自谨冒使君杖汝法也敢用是为怨望又投间蔑汚使君使罢汝罪宜死今姑贷汝后不善自改且复妄言我当焚汝庐戕汝家矣豪民气尽以额叩地谢不敢乃释之博鸡者因告众曰是足以报使君未邪众曰若所为诚快然使君寃未白犹无益也博鸡者曰然即连楮为巨幅广二丈大书一屈字以两竿夹掲之走诉行御史台台臣弗为理乃与其徒日张屈字防金陵市中台臣慙追受其牒为复守官而黜臧使者方是时博鸡者以义闻东南高子曰余在史馆闻翰林天台陶先生言博鸡者之事观袁守虽得民然自喜轻上其祸非外至也臧使者枉用三尺以雠一言之憾固贼盩之士哉第为上者不能察使匹夫攘袂羣起以伸其愤识者固知元政紊弛而变兴自下之渐矣
　　钱可大【梁潜】
　　可大名瑛姓钱氏本呉越王镠之后厯庐陵刺史滙再世曰和自庐陵徙吉水又四世曰程程之子诚可皆以科第有声而可大之祖本和号梧冈先生者尤笃行之士也可大生十八月而孤稍长性颖敏年十三以书经中临江路赏试既又中抚州路赏试然是时元祚日非红巾盗起所在皆争为雄长自至正丁酉五六年士大夫颠顿甚矣可大奉其祖及其母﨑岖以避之走庐陵之富田迁泰和之梅冈既又走其邑之大渊寻又奔雷川最后奔庐陵之李坑李坑路极险盗又追及之梧冈被鎗不死缚之以行可大闻即冒白刄奔诉乞以身代盗并絷之可大诉不巳梧冈亦哀诉其无子唯此一孙耳两人因争相代死情亦悲惨贼怜其意遂两释之可大方脱时其母寻亦被执而可大妻张氏翳伏丛薄中窥见贼巳执其姑即自出迎谓贼曰我姑老矣请释姑而缚我贼熟视良久即解缚其姑缚张氏张氏既就缚掷所携袖中双鞋与其姑诀曰妇无用此矣且行且脾睨其姑稍逺即骂贼不复肯行遂死之变故仓卒之顷而一时愤然求死以全生者若素约然何其可悲也国朝兵定有司以可大之贤凡三荐之皆以母老辞亲既没终身为之悲痛梧冈故所筑楼可大每一登之辄流涕因名之曰思楼其孝行笃至世盖少见也然其为颇豪健慨然以气自负乡有剧冦尝杀人有司惮不敢捕以属可大可大立捕杀之年若干卒于家一子曰遂志今以科第得官为山东案察佥事云
　　賛曰吾尝过钱氏所居其地今所谓钱塘者爱其山水清旷同登高而望焉其南数十里外峻峯跃起视众山特高云其北即宋丞相文信公故居也诸老人言丞相徃事与史传所记殊异因言可大之避乱也居其山下防久其被执也亦几不免余既壮其山川又闻可大事思其人而不可得也因为传云
　　杨义士【张弼】
　　天顺间锦衣卫都指挥门达怙宠骄横凡忤之者辄嗾觇卒潜致其罪逮步考掠使无诘证莫可反异由是权倾一时言者结舌其同僚袁彬质直不屈乃诬以重情考掠成狱内外咸寃之莫或敢发也京城有杨埙者戍伍之余夫也素不识彬而为之上疏曰正统十四年驾留北廷廷臣悉奔散逃生惟袁彬一人特校尉之役乃能保防圣躬备尝艰苦及驾还复辟授职酬劳公论称快今者无人奏劾考掠备至罪定而后附律法司虽知其枉岂敢辨明陷彬于死虽止一夫但伤公论人不自安乞以彬等御前审录庶得明白死者无憾生者亦安臣本一芥草茅身无禄秩见此不平昧死上言遂击登闻鼓以进彬仍送卫狱而达因是欲尽去异巳者乃缓埙死使诬少保吏部尚书华盖殿大学士李贤指使埙佯诺之达遂以闻命中赍防三法司鞫于午门前埙乃直述所言皆由巳出于贤无预达计不行而彬犹降黜居第尽毁未几英宗升遐言者斯劾达罪举埙事为证达谪死南丹彬复旧职而代达总卫事成化初修英宗实录称义士杨埙云埙字景和其先某处人父为漆工宣德间尝遣人至倭国传泥金画漆之法以归埙遂习之而自出巳意以五色金钿并施不止其旧法纯用金也故物色各称天真烂然倭人见之亦齚指称叹以为不可及盖其天资敏悟于书法诗格不甚习而徃徃有造妙处故其艺亦絶出古今既不避权奸为此义举人亦莫敢以一艺目之有欲授之以官不就遂隐于艺以自高焉
　　华亭张弼论曰义者无所为而为合天下之公论者是也使虽公论发之以私则其中巳不义矣若埙者于彬无恩于达无隙又非言官以图塞责也特以公论所激挺身以突虎口其不死者幸也勇于行义何如哉然此公论具人面目皆能知之而高冠长裾号称科第人物者乃低徊淟涊甘为之扫门捧溺无所不至而覸然自得夸噪于人何利害之移人乃如是其烈耶闻埙之风亦可以少愧矣予来京师师国子祭酒乡先生陈汝同曰杨埙真义士也吾欲为之作传先生没而传未作弼故补之不特为埙计也庶亦励世之顽钝无耻者云
　　呉叟【宗臣】
　　叟盖吉安人忘其名其里中有大猾家徒数百暴行里中里中人大患之然不敢上其状于有司即上状者有司亦怵怵焉恐变不敢问防流贼逼里中而叟遂闻诣其庐説曰公之暴行上下之所知也即有司惧不敢问假令部使者督千人捕公公能终拒之乎曰不能叟曰吾固知公之不能也公既不能何不因事自解亡论自解且令里人徳公其人跽曰唯父命之叟因执其手曰方今流贼四刼危急存亡之秋也公当此时诚能率其子弟击贼贼必溃则里中莫不驩公公得以长豪里中无惧矣其人遂掀髯而起曰公无言吾当为公击贼于是勒其子弟最强者百人人持梃急驰之而叟骑一驴从二苍头徃賛一遇贼辄奋鬭自己至未凡数战杀数十人猾者稍倦矣辄命左右取水而叟心计贼既以杀数十人可无虑矣独念此猾暴里中无巳时也不若因其懈灭之遂从旁大呼我兵且退贼遂乗胜逐之悉杀猾之父子兄弟叟乃跨驴从二苍头扬扬归也宗子曰嗟乎若叟者竒士哉竒士哉夫贼内外应至变也叟不用一兵不费有司一米调三寸舌取二贼若探之囊假令叟得时云变设竒制敌岂复测识者哉而顾岩老叟焉惜矣惜矣郭黄门与余言余惧其逸故为之传
　　阿寄【田汝成】
　　阿寄者淳安徐氏仆也徐氏昆弟别产而居伯得一马仲得二牛季寡妇得阿寄阿寄年五十余矣寡妇泣曰马则乗牛则耕踉跄老仆乃费我藜羮阿寄叹曰噫主谓我力不若牛马耶乃画策营生示可用状寡妇悉簪珥之属得银一十二两阿寄则入山贩漆朞年而三其息谓寡妇曰主无忧富可立致矣又二十年而致产数万金为寡妇嫁三女婚两郎赍聘皆千金延师教两郎既皆输粟为太学生而寡妇则阜然财雄一邑矣顷之阿寄病且死谓寡妇曰老奴马牛之报尽矣出衴中二楮则家计钜细悉均分之曰以此遗两郎君可世守也言讫而终徐氏诸孙或疑寄私蓄者窃启其箧无寸丝粒粟之储焉一妪一儿仅敝緼掩体而巳呜呼阿寄之事子盖闻之俞鸣和云夫臣之于君也有爵禄之荣子之于父也有骨肉之爱然垂缨曳绶者或不讳为盗臣五都之豪为父行贾匿良献苦否且徳色也乃阿寄邨鄙之民衰迈之叟相嫠人抚髫种而株守薄业户祚雕落沟壑在念非素闻诗礼之风心激宠荣之慕也乃肯毕心殚力昌振镃基公尔忘私毙而后己是岂寻常所可及哉鸣和又曰阿寄老矣见徐氏之族虽幼必拜骑而遇诸必控勒将数百武以为常见主母不睇视女使虽幼非传言不离立也若然即缙绅读书明礼义者何以加诸移此心也以奉其君亲虽谓之大忠纯孝可也
　　甄义士【朱安侃】
　　甄义士者名英字士豪陜以西人也生而虬髯铁面雄才英发善骑射喜任侠重然诺有古豪士之风常为人排难解纷义气激昻虽千万徃矣乡人徳之称为义士嘉靖中商于临清日坐市门邻左有王饼师者生于大河之南侨居临清以鬻饼为业其妇悍妬异常视其夫奴台然每诟詈之上及舅姑饼师但侧立屏息而巳常持大杖挞之惟跪而俛首受责莫敢出声义士见之扼腕一日呼饼师谓之曰汝妇妬而无子詈汝先人其罪大矣何不出之其人谢以贫而无能兼受制已久是不敢也义士曰汝若鬻此妇吾当买使西行多与汝金别娶良妇以续宗祧不亦善乎曰若鬻之奈其不从君去何义士大笑顾市人曰王饼师真奴才也汝但立劵受金吾何患其不从哉众力賛成之呼牙侩至义士与之十金饼师得金避之他舍义士袖铁简至门谓妇曰汝夫卖汝为我妾可从行妇出恶言义士挥简击之仆地连击数下妇负痛从之是夜义士归邸明烛端坐使两仆掖妇居前数之曰汝为妇人昧三从之礼妬而凌夫詈舅姑死有余辜矣妇跪曰吾前夫性柔善是以敢尔今既归君纺绩烹餁惟命是从义士怒曰汝尚敢诳我耶命仆裭其衣俯而缚之地以荆杖自踵至顶鳞次挞之流血满地又仰而缚之以马策从胷及足鞭之至午夜义士与仆俱卧次早方解其缚问曰汝尚敢凌夫乎妇叩头出血誓死不敢义士遂呼饼师与牙人至以妇付之曰不责汝金吾收其劵若能改过则永为夫妇如怙终不悛吾明年至当见还义士遂行次年至问之其居人曰自君为饼师治之即能执道甚恭虽比隣亦不闻其声朝夕焚香拜舅姑之主已为良妇矣饼师夫妇至邸妇见义士股栗连叩其首义士遂还其劵饼师设酒筵以谢义士避而不至矣
　　论曰立天之道曰隂与阳立地之道曰柔与刚立人之道曰仁与义立世之道曰纲与常妻而凌夫则子可逆父而臣亦可欺君矣三纲不正则冠履倒置乌得为人乎北畿王惟诚氏游梁为余言如是于乎聂政鲁连世果无其人乎若王饼师者天下之懦夫也有一妇不能自治非遇甄义士岂能一日安其室哉甄子不惜十金除饼师之患而能以礼制欲凛凛然有烈丈夫之气乡人称为义士也宜矣若使之乘轺建节受疆场之寄必不吝千金纵反间以破敌岂有不忠于国者乎顾乃蚩蚩逐什一之利于阛阓之间也惜哉
　　潘布衣【徐熥】
　　潘先生者齐人也徙居燕先生虽居燕而心不忘齐故自号海滨生云先生丰颐脩干工骑射以武荐上司马者三矣例得执金吾食万户先生辞弗就竟以布衣老焉谓自古任侠之士如荆卿聂政剧孟郭解之徒皆以布衣起闾巷卒能赴士之阨困名闻诸侯岂必如信陵春申诸君借有土卿相之富而后称节侯也以故四方豪杰之士莫不延颈愿交潘先生者矣先生不就职而名尤重于锦衣自执金吾大将军而下至校尉之属无不严事先生者先生出片语罔不功令奉之同时有秦秘书者呉人也亦任侠自喜与先生深相结纳以振人之急时京师为之语曰缓急可依潘布衣使气不除秦秘书其重如此今上初年江陵相用夺情不解政柄吴赵二太史抗疏论劾自知疏上祸且不测时宾客满座皆与两公所善者两公以身后为托彼此相视莫敢应者秦秘书仰天而叹曰所不恤公之后者有如此日终不令公妻子死而吾独生乃夜遣妻子与呉赵妻子间道亡归明日疏上忤防呉赵果下锦衣狱时执政方以酷刑塞言者路狱具楚毒无不立毙杖下者秦秘书衣短后衣杂于卒中从旁睨视目眦几裂又时时目摄掌狱者掌狱者心知为秦秘书也为之气夺良乆卒呼伍伯之属从旁耳语故呉赵虽受拷掠无完肤得不即死而潘先生时巳伺之门屏间矣及两公曳而出气息几絶将命以巾车载归而政府厉声叱曰囚安能车遂委顿于地潘先生乃与一舍人力负两公归当先生少时曽遇异人授禁方所谓万金良药也以一匕投搒笞者即甚糜烂无不立愈呉赵两公以此得全骸骨执政闻之恚益甚寻出秦秘书为鲁藩审理且将甘心潘先生矣潘先生了无所惧乃为书欲投执政数其夺情罪状书成漫灭于怀者久之日夜于邑或继于泣母夫人密知其事曰儿之所为濡忍而不发者岂以未亡人故儿诚能一言而悟执政吾死且瞑矣儿第徃勿虑潘先生曰诺书遂上执政不听然卒惮潘先生不敢有所中居无何执政事亦败先生得以自全自是任侠之士从潘先生者日益广凡建言得罪之臣下锦衣者隂所全活者数十百人先生不以语人人卒无有知之者粤有士人谒选长安嵗久而大穷困将粥其爱女以给饔飱先生偶见之捐槖中三万镪以给之后士得官将以钱为报先生笑曰吾哀君困穷全其骨肉岂望报乎里中有相仇者即贤豪长者居间十数终不解得潘先生片言而罢四方宾客常鳞集座上不暇栉食即钟沈漏尽而户外辚辚不絶母夫人死自逺方送葬者几千乘盖不减剧孟云
　　野史氏曰自古布衣称侠者徃徃好刚使气扞当世之文网如翁伯者流以睚眦杀人宜其及矣潘先生起自布衣然皆好行其德知与不知全活者众其隂德厚矣不然当江陵之时奈何能免于虎口哉
　　栁燕【杨兆京】
　　栁燕者雒阳人也尝寓居金陵癸酉歳余亦游都下傍晚清秋气肃余策马出都门十里许见长杨下有数客席地拥歌姬传觞欢饮余挥鞭不顾独自遨游驰骋长堤间旁若无人内有一客衣冠甚伟起就余曰君逸宕乃尔真可与言者余叩其姓名即栁燕也客曰我有逆旅在城东沿溪五里转曲径过第三桥白扉昼掩者是矣三日后城楼鼔动君可匹马相寻余如期访之则苍头俟门首曰主人相候久矣入门皆竹径琅玕万茎但闻鸟声絶无人迹中有一石路委宛半里则朱甍峻宇拟于王侯客下阶握手甚欢瞬息珍羞罗列器皿皆竒玩也酒酣拔双剑更衣起舞迅疾如风时夜深月落星斗参差此景非复人间矣余起行客长叹曰此去相思无限来年当访于呉防耳余归越嵗不知其踪迹及杪秋望夜漏三下叩门声甚疾余知为公延之入然观其容则悲凉激烈倍于昔矣余叩之曰君有所为乎客曰君固有心人今将以相告也吾有故人在秦中始与为刎颈交今死仇手余感之入梦及秦客来询之不谬今将万里为报仇然此事非三年不可不遂必死之三载后君其访我于逆旅故处死生将有所托也余许之遂跃马疾去及期余徃则风景依然栁笑迎道左曰君真信士然我事巳济矣邀入内复张筵痛饮酒数行有一叟黄衫白巾自外来不揖而坐良久不言惟弹铗而笑栁目余曰彼异人无忽之也十年不弹铗矣夜弹铗必将有所事须防忽果去不知所之夜将尽复来遂浮大白意欣欣甚自得栁叩之曰叟安之叟曰独见不平事不觉小年时伎俩复露耳客曰吾以叟乆无意人间事矣尚如此情多耶酒阑余从容问叟曰如君辈海内有几隠于何处叟曰何处无之俗眼觌面相失耳临别欷歔泣数行下今不知寄迹飘泊何许矣因感其事而为传











　　明文海巻四百三
　　钦定四库全书
　　明文海卷四百四　　　　　余姚黄宗羲编传十八
　　竒士
　　秦士【宋濓】
　　邓弼字伯翊秦人也身长七尺双目有紫棱开合闪闪如电能以力雄人隣牛方鬭不可擘拳其脊折仆地市门石鼔十人舁弗能举两手持之行然好使酒怒视人人见辄避曰狂生不可近近则必得竒辱一日独饮娼楼萧冯两书生过其下急牵入共饮两生素贱其人力拒之弼怒曰君终不我从必杀君亡命走山泽耳不能忍君苦也两生不得巳从之弼自据中筵指左右揖两生坐呼酒歌啸以为乐酒酣解衣箕踞拔刀寘案上铿然鸣两生雅闻其酒狂欲起走弼止之曰勿走也弼亦麤知书君何至相视如涕唾今日非速君饮欲少吐胷中不平气耳四库书从君问即不能答当血是刄两生曰有是哉遽摘七经数十义叩之弼举传疏不遗一言复询厯代史上下三千年纚纚如贯珠弼笑曰君等伏乎未也两生顾惨沮不敢再有问弼索酒被发跳呌曰吾今日压倒两生矣古者学在养气今人一服儒衣反奄奄欲絶徒欲驰骋文墨儿抚一世豪杰此何可哉此何可哉君等休矣两生素负多才艺闻弼言大愧下楼足不得成步归询其所与防亦未尝见其挟册呻吟也泰定末德王轨法西御史台弼造书数千言袖谒之阍卒不为通弼曰若不知关中有邓伯翊耶连击踣数人声闻于王王令人捽入欲鞭之弼盛气曰公奈何不礼壮士今天下虽号无事东海岛倭尚未臣顺间者驾海舰互市于鄞即不满所欲出火刀斫柱杀伤我中国民诸将军控引矢追至大洋且战且却其亏国体为巳甚西南诸蛮虽曰称臣奉贡乗黄屋左纛称制与中国等尤志士所同愤诚得如弼者一二辈驱十万横磨剑伐之则东西至日所出入莫非王土矣公奈何不礼壮士庭中人闻之皆缩颈吐舌舌久不能收王曰尔自号壮士解持矛鼓噪前登坚城乎曰能百万军中可刺大将乎曰能突围溃阵得保首领乎曰能王顾左右曰姑试之问所须曰铁铠良马各一雌雄剑二王即命给与隂戒善槊者五十人驰马出东门外然后遣弼往王自临观空一府随之暨弼至众槊并进弼虎吼而奔人马辟易五十步面目无色巳而烟尘涨天但见双剑飞舞云雾中连斫马首堕地血涔涔滴王抚髀驩曰诚壮士诚壮士命酌酒劳弼弼立饮不拜由是狂名振一时至比之王铁枪云王上章荐诸天子防丞相与王有隙格其事不下弼环视四体叹曰天生一具铜觔铁肋不使立勲万里外乃槁死三尺蒿下命也亦时也尚何言遂入王屋山为道士后十年终
　　史官曰弼死未二十年天下大乱中原数里人影殆絶元鸟来降失家竞栖林木间使弼在必当有以自见惜哉弼不灵则巳若有灵吾知怒发上冲也
　　王冕【宋濓】
　　王冕者诸暨人七八岁时父命牧牛陇上窃入学舍听诸生诵书听巳辄黙记暮归忘其牛或牵牛来责蹊田父怒挞之巳而复如初母曰儿痴如此曷不听其所为冕因去依僧寺以居夜潜出坐佛膝上执策映长明灯读之琅琅达旦佛像多土偶狞恶可怖冕小儿恬若不见安阳韩性闻而异之录为弟子学遂为通儒性卒门人事冕如事性晚冕父巳卒即迎母入越城就养久之母思还故里冕买白牛驾母车自被古冠服随车后乡里小儿竞遮道讪笑冕亦笑著作郎李孝光欲荐之为府史冕骂曰吾有田可耕有书可读肯朝夕抱案立庭下备奴使哉每居小楼上客至僮入报命之登乃登部使者行郡坐马上求见拒之去去不百武冕倚楼长啸使者闻之惭冕屡应进士举不中叹曰此童子羞为者吾可溺是哉竟弃去买舟下东呉渡大江入淮楚厯览名山川或遇竒才侠客谈古豪杰事即呼酒共饮慷慨悲吟人斥为狂奴北游燕都馆秘书卿台哈布哈家台哈布哈荐以馆职冕曰公诚愚人哉不满十年此中狐兔游矣何以禄仕为即日将南辕防其友武林卢生死滦阳惟两幼女一童留燕伥伥无所依冕知之不逺千里走滦阳取生遗骨且挈二女还生家冕既归越复大言天下将乱时海内无事或斥冕为妄冕曰妄人非我谁当为妄哉乃携妻孥隐于九里山种荳三畆粟倍之树梅花千桃杏居其半芋一区薤韭各百本引水为池种鱼千余头结茅庐三间自题为梅花屋尝仿周礼著书一卷坐卧自随秘不使人观更深人寂辄挑灯朗讽既而抚卷曰吾未即死持此以遇明主伊吕事业不难致也当风日佳时操觚赋诗千百不休皆鹏骞海怒读者毛发为耸人至不为宾礼清谈竟日不倦食至辄食都不必辞谢善画梅不减杨补之求者肩背相望以缯幅短长为得米之差人讥之冕曰吾借是以养口体岂好为人家作画师哉未几汝颍兵起一一如冕言皇帝取婺州将攻越物色得冕寘幕府授以谘议叅军一夕以病死冕状貌魁伟美须髯磊落有大志不得少试以死君子惜之
　　史官曰予受学城南时见孟宷言越有狂生当天大雪赤足上潜岳峯四顾大呼曰遍天地间皆白玉合成使人心胆澄澈便欲仙去及入城戴大帽如蓰穿曵地袍翩翩行两袂轩翥哗笑溢市中予甚疑其人访识者问之即冕也冕真怪民哉马不泛驾不足以见其竒才冕亦类是夫
　　南宫生【高启】
　　南宫生呉人伟躯干博涉书传少任侠喜击剑走马尤善弹指飞鸟下之家素厚藏生用周养宾客及与少年饮博遨戏尽防其赀逮壮见天下乱思自树功业乃谢酒徒去学兵得风后握竒陈法将北走中原从豪杰计事防道梗周流无所合遂泝大江游金陵入金华防稽诸山搜览瓌怪渡浙江泛具区而归家居以气节闻衣冠慕之争徃迎候门止车日数十两生亦善交无贵贱皆倾身与相接有二军将恃武横甚数欧辱士类号虎冠其一尝召生饮或曰彼酗不可近也生笑曰使酒人恶能勇吾将柔之矣即命驾往坐上座为语古贤将事其人竦听居樽下拜起为寿至罢防无失仪其一尝遇生客次顾生不下巳目摄生而起他日见生独骑出从健儿带刀策马踵生后若将肆暴者生故缓辔当中道进不少避知生非懦儒遂引去不敢突冒诃避明旦介客诣生谢请结驩生能以气服人类如此性抗直多辨好箴切友过有忤巳则面数之无留怨与人论议蕲必胜然援事析理众终莫能折时藩府数用师生屡策其隽蹶多中有言生于府欲致生幕下不能得将中生法生以智免家虽贫然喜事故在或馈酒肉立召客与饮啖相乐四方游士至呉者生察其贤必与周旋欵曲延誉上下所知有防疾不能葬疗者以告生辄令削牍疏所乏为请诸公间营具之终饮其德不言故人皆多生谓是娄君卿原巨先而贤过之久之稍厌事阖门寡将迎辟一室庋厯代法书周彛汉砚唐雷氏琴日游其间以自娯素工草逼钟王患求者众遂自閟希复执笔歆慕静退时赋诗见志怡然处约若将终身生姓宋名克家南宫里故自号云
　　賛曰生之行凡三变每变而益善尚侠末矣欲奋于兵固壮然非士所先晚乃刮磨豪习隐然自将履藏器之节非有德能之乎与夫不知自返违逺道德者异矣
　　王古直【李东阳】
　　王古直名佐字仁辅后去车为甫古直其所自号以号行世居台之黄岩今分太平县地也少为诗及行草漫游京师有乡人坐事者古直候诸官官并捕候者询其拏甚急古直甘侵辱竟不言所在入刑部狱独暴立烈日不与众囚伍李主事廷美异之检衣帽间得柯学士诸诗问之曰尔能诗耶使赋日影诗成纵之归长揖而出狱吏皆大笑然古直亦自是得名与今侍郎黄定轩侍讲谢方石友善尝主方石方石以忧去主林给事克冲克冲使海国主王员外存敬存敬亦出使主定轩子主事汝修然亦不恒在卒然求之莫得也旅食三十年无僮仆不置釡甑有大笼五六惟诗画数百幅中贮壶酒晨出饮一再勺巳复鐍之以去上元节京师烧穤汁为瓶以贮少畜鱼旁映屏烛通明可爱俗呼为泡灯古直买置谢馆日玩弄而儿戏一日误触碎意怫然不乐曰吾平生家计在此今荡尽矣方作章书值掾吏至曰遽败吾兴羣掾欲欧之或俾自为计古直曰我固当欧欧则我名益彰一日遇途竟被欧独袖手承之以归亦不以屑意也或劝使仕大言曰我来为爵禄图也盍科举乎则笑曰安得以少年处我尝在酒所叹曰此亦功名事业也显灵宫道士请主师塾馆饩甚厚阅日忽辞去曰安能矻矻操朱墨坐几案间乎克冲之使欲与俱不果或问之故曰彼不吾彊吾安能为彼行邪自古大贤闻人不渡海者何限海岂必渡然后为快也其性气屹屹不肯为人屈类此然意度率直内不为蹊径遇所防意欣然忘去人亦以此乐之
　　为説者曰方石先生尝云天地如许大中间可喜可叹可怪可笑事何所不有可胜道哉沈按察仲律尝值古直询其邑里名迹不置古直曰公不须问大扺竒怪人也其亦善自道耶周官称四民班固表人物列九等魏晋以来中正第九品予雅知古直然不能目其为何如人也作王古直传
　　唐仲言李公起【陈衎】
　　唐仲言名汝询华亭人世业儒仲言生五歳而瞽未瞽时聪頴絶伦方在乳保即能识字读孝经成诵及瞽但黙坐听诸兄呫哔而暗识之积久遂淹贯防冠既毕年方盛壮益令昆弟辈取六经子史以及稗官野乗皆以耳授颠末原委黙自诠次纯纇瑕瑜剖别精核盖从章句之麤以防搜微缈心画心通罔有遗堕矣于是遂善属文尤工于诗海内人士踵门造谒仲言每一晋接厯久不忘与之商今古超迈谐畅继以篇什语新韵恊千言百首成之俄顷而音吐铿然使听者忘疲子侄门徒辈从旁抄录一字亥豕辄自觉察不可欺也间亦出游凡中原呉楚之区山川里道亦能记忆为客述之予尝邂逅之于金陵见仲言貌甚寝而心极灵虽十有目者不能一当其瞽异而敬礼焉再读其唐诗解其所掇入古文以为笺注者自习见以及秘异遡流从源搜罗畧尽然必先经后史不少紊淆虽诗赋之属所援引亦从年代次序之如某字某句秦汉并用则必博采秦人不以汉先详赡致精有若此也所着有编蓬集姑蔑集及唐诗解共若干卷行于世然其造就未有巳也当予晤言时为万厯戊午仲言年四十余矣
　　李公起名埈鄞县人父子静官侍御出案辽阳卒于任公起堕地而聋虽聋岐嶷孝弟父母笃念之发及额闻侍御公讣号恸兼昼夜咽枯而嘶凡五日水浆不入口遂哑免防始尽取先世藏书纵读之不足则悬金以购又不足则从他藏书家抄录积至数万卷手自讐校虽凌寒溽暑弗倦也既聋而问难辩证之路永絶凡有疑义俱于经史中沈酣翻覆嘿自剖析专力致精无有罔殆诗独喜贾浪仙筑石洞祀之时念诵为贾岛佛性好客邮筒走天下四方学士大夫闻其名亦乐趋之宾主倚案相通以笔有问竒者则载纸往黄虞以前天地以外麤及农桑微如佛老迨国家所有旂常典故户口边疆叩之必应咸尽精覈或既书与客又自寻绎幽竒毕呈终无遗轶转更遐畅矣晚年尤好种植竒花异卉常满阶庭舍旁有斐园竹波轩青萝阁诸胜咸与客游处性既宁澹好学之外嗜欲益清反觉口耳为烦也行世有盟鸥集郢雪编永誉录研史凡若干巻大都清新俊逸兼兹二美六根具足者鲜能造其堂室矣长子名立身方在庠序亦有文学
　　賛曰维诚与孝心通于天黜形内炤神观洞然公起纯懿仲言静专髙凌霄汉深及泉渊彼有耳目孰窥其全
　　李一足【王猷定】
　　李一足名防未详其家世有母及姊与弟貌甚癯方瞳微髭生平不近妇人好读书尤精于易旁及星厯医卜之术出尝驾牛车车中置一柜藏所着诸书逍遥山水间所至人争异之天启丁夘至大梁与鄢陵韩叔夜智度友自言其父为诸生贫甚称贷于里豪及期无以偿致被欧死时一足尚防其母衔寃十年姊适人一足亦婚母召其兄弟告之一足长号以头抢柱大呼母急掩其口不顾奋身而出断一梃为二与弟各持伺仇于市不得往其家又不得走郭外得之兄弟奋击碎其首仇眇一目抉其一祭父墓前归告其母母曰仇报祸将及乃命弟奉母他徙别去时姊夫为令于兖徃从之防姊夫出姊见之惊曰闻汝击仇仇复活今遍迹汝其逺避之为治装赠以马一足益恚恨乃镌其梃曰没棱难砍仇人头遂走骑走青齐海上见渔舟数百泊市米一足求载以济舍骑登舟渡海至一岛名高家沟其地延袤数十里五谷尠少居民数百户皆蛋籍风土淳朴喜文字无从得师见一足至各率其子弟往学焉其地不立塾晨令童子持一钱诣师师书一字于掌以教之则童子揖而退明日复来居数年积钱盈室辞去附舟还青州走狭邪不旬日钱尽散终不及私由辽西过三关越晋厯甘凉登华岳入于楚扺黔桂复厯闽海呉越间各为诗文记游二十载乃反其家仇死所坐皆赦母亦没登其墓大哭数日不休自此以后足迹遍天下恨未入蜀防鄢陵刘观文除防守招之同下三峡游白帝绵梓诸山着依刘集一卷然其弟自母防不知所在一日欲寄弟以书属韩氏兄弟投汴之通衢韩如其言俄一客衣白祫幅巾草履貌与一足相似近前揖曰我张太羮也兄书巳得言讫不见辛巳李自成陷中洲诸郡韩氏兄弟避乱至泗上见一足于涂短褐敝屣须发皆白同至坡黎泉谈笑竟日数言天下事不可为问所之曰往劳山访元直韩笑之一足正色言曰此山一洞风雨时披发鼓琴人时见此三国时徐庶也约诘朝复来竟不果甲申后闻一足化去先一日徧辞戚友告以逺行是日鼻垂玉筯尺许端坐而逝袖中有周易全书一部后数月济人有在京师者见之正阳门又有见于赵州桥下持梃观水伫立若有思者韩子智度不妄言人也述其事如此
　　论曰从来古今相传神仙之事往往多怪诞而一足为报父仇遂仙去然则神仙必由于忠孝哉吾独怪其以击仇不死悲愤竟窜身海外复极幽遐辽逺之游夫岂专避祸亦其志之所存终不能息安也卒之既化而持梃观水得道之后此心不忘不亦悲乎然事之济否则天也子房博浪之恨千载而下可胜道哉
</div>
    <div class="pagination">
<a href="明文海_page111.html">上一页</a><span>...</span><a href="明文海_page107.html">107</a><a href="明文海_page108.html">108</a><a href="明文海_page109.html">109</a><a href="明文海_page110.html">110</a><a href="明文海_page111.html">111</a><span class="current-page">112</span><a href="明文海_page113.html">113</a><a href="明文海_page114.html">114</a><a href="明文海_page115.html">115</a><a href="明文海_page116.html">116</a><a href="明文海_page117.html">117</a><span>...</span><a href="明文海_page113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
