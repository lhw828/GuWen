<!DOCTYPE html>
<html>
<head>
    <meta charset="UTF-8">
    <title>全唐文 - 第 453 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 453 页/共 603 页</h1>
    <div class="content">    佳城之南兮面南山，元奘法师兮葬其间。基公既殁兮陪其後，甲子一百兮四十九。碣文移入兮本寺中，昙景取信兮田舍翁。义林高足兮曰令检，亲承师言兮精诚感。试具畚锸兮发元堂，全身不朽兮满异香。铭志分明是宏道，齿白骨鲜兮无销耗。瑞云甘雨兮昼，神悉兮罗寿宫。依教茶毗兮得舍利，金瓶盛之兮埋厚地。建塔其上兮高巍巍，铭勒贞石兮无愧辞。深谷为岸兮田为瀛，此道寂然兮感则灵。
    ☆陈嘏
    嘏字君锡，莆田人。开成三年进士，累官刑部郎中。
    ○霓裳羽衣曲赋
    我元宗心崇至道，化叶无为。制神仙之妙曲，作歌舞之新规。被以衣裳，尽法上清之物；序其行缀，乃从中禁而施。原夫采金石之清音，象蓬壶之胜概。俾乐工以交泰，俨彩童而相对。漓洒合节，初闻六律之和；摇曳动容，宛似群仙之态。尔其绛节回互，霞袂飘扬。或眄盼以不动，或轻盈而欲翔。八风韵肃，清音思长。引洞云於丹墀之下，飒天风於紫殿之旁。懿乎乐洽人和，曲含仙意。杂弦管之繁节，澹君臣之元思。清凄满听，无非冲穆之音；飒沓盈庭，尽是□霄之事。吾君所以凝清虑，慕元风。无更旧曲，用纂成功。既心将道合，乃乐与仙同。悦康平於有截，延圣寿於无穷。美矣哉！调则冲虚，音惟雅正。於以臻逍遥之境，於以畅恬和之性。遂使俗以廉平，人无纷竞。见天地之合，致朝廷之清净。小臣忭而歌曰：“圣功成兮至乐修，大道叶兮皇风流。愿揣侔於竹帛，赞元化於鸿休。
    ☆张次宗
    次宗，宰相宏靖子。开成初为起居舍人。累迁考功员外郎知制诰，出为沣明二州刺史卒。
    ○谢赐端午衣物状
    右。伏以中暑良时，沐兰令节。王人乘驿，初降於九霄；内府颁衣，遽沾于千里。臣忝膺寄任，未展涓埃。节候每移，尸旷增惧。陛下殊私荐及，宠赐不忘。天书睹经纬之文，丽服见裁缝之妙。捧其珍玩，价重於兼金；赐以彩丝，恩深於延算。况宠周将校，问及偏裨。争驰就日之诚，益励酬恩之节。
    ○谢赐冬衣状
    右。伏以元律戒时，祁寒应候。王人传诏，御府颁衣。伏惟皇帝陛下盛德御天，至仁育物。每念藩方之任，屡加宠锡之恩。臣绩效未施，尘忝兹久。捧温密之诏，喜若朝天；被轻纤之衣，暖同就日。况抚寒之问，下及师人；锡服之荣，遍周戎校。喜气乍传於封部，阳和先及於荆衡。争驰恋阙之诚，各励酬恩之志。
    ○谢赐冬衣状
    右，中使刘泰伸至，伏奉敕书手诏，宣慰臣及将吏僧道百姓等，并赐臣手诏及冬衣两副、大将衣十副者。清风戒寒，元律将至。未及严凝之候，已沾轻暖之衣。承宠命而载惭，启缄封而增感。伏惟皇帝陛下至德御时，深仁育物。光武十行之诏，每睹忧勤；魏後五时之衣，未为宠锡。况臣叨荣渐久，受赐弥多。寒暄之节候骤移，新旧之光华相委。被服悉颁於御府，裁缝仅度於私家。挟纩之恩，已周於列校；维鹈之刺，尢愧於微躬。
    ○荐前汉州刺史薛元赏状
    右件官明每多才，干能有用。尝列班行之任，亦专繁剧之司。广汉在蜀川之中，最为大郡，凋瘵之後，为理甚难。流庸自占者过九千家，田业开辟者逾五百顷。修兵甲则戎备斯足，置什器则公用有馀。事无不周，去有遗美。臣任当廉察，备睹政能。伏望圣恩，特垂甄奖。
    ○荐前淮南节度掌书记殿中御史李躔状
    右件官禀性端方，临事果毅。有清介之节，擅文华之名。操心不回，居约可久。臣去年有状，已具荐论。累月在京，未蒙奖擢。傥置之谏署，或授以宪官。视其为人，必能称职，辄再具论奏。伏望天恩，俯赐裁酌。谨奏。
    ○荐前沣州刺史崔芸状
    右。伏以前件官业尚儒学，才通吏事。言行无玷，终始可观。有古人岁寒之心，得君子时中之道。所历五郡，去皆见思。或在危疑之中，能全名节；或当徵发之际，不扰疲人。自理沣阳，课绩尢异。得赋敛变通之法，置邮馆供待之资。创立堤防，修缮城洫。事必可久，政皆有经。臣任忝宣风，谙其履行。若在郡无此实效，岂敢辄有荐论。伏望圣恩，特加奖擢。
    ○荐观察判官陆畅请章服状
    右件官植性谨和，氵位事周敏。词赋中第，篇什成名。应物而精力有馀，处烦而变通靡滞。所委公事，案牍虽多。巨细无遗，剖断尢速。领刑狱之重，人自不冤；颁廉察之条，法皆可久。准敕文，使下检校官凡至五品，便得赐绯。今陆畅前任秘书丞，已是登朝五品，即颇与格文相当。又职事修举，合当甄奖。臣先已有状，未蒙允许。今辄敢再具论奏。伏望天恩，特赐章服。
    ○请立前节度使李德裕德政碑文状
    右。伏以勋著王室者，则铭於景钟；功及生人者，则刊於乐石。故扶风存必拜之地，岘山有堕泪之思。固有旧章，盖无馀美。窃以李某缵庆相门，伏膺儒业。得诗书之学，兼祭遵儒雅之风。自授任坤方，镇安全蜀。亭戍多警，灾旱相仍，外有定戎之功，则城栅相望；内有缮完之备，则器甲维新。强寇将罢其东渔，邻敌自止其南牧。况令行属郡，威肃连营。来暮之谣，已章於昔岁；去思之美，无谢於古人。今合境同词，诸郡献状。虽黄霸入用，宠方盛於登贤；而邓侯不留，情犹深於爱树。臣谬当交代，备闻政能。愿嗟卧辙之情，特允纪功之请。
    ☆韦温
    温字宏育，京兆人。年十一举两经及第。以书判拔萃补校书郎，累迁尚书右丞，出为陕虢观察使。武宗立，召拜吏部侍郎，出为宣歙观察使。卒年五十八。赠工部尚书，谥曰孝。
    ○请治修葺太庙慢官并止委中使鸠工疏
    臣伏见今月五日敕，将作监等修葺太庙稽迟，各已罚俸，特命亲臣专知缮理。有以见陛下奉宗孝思之至也。臣闻吏举其职，国家所以治；事归於正，朝廷所以尊。夫设制度，立官司，事存典故，国有经费。而最重者，奉宗庙也。伏以太庙当修，诏下逾月，有司弛堕，曾不加诫。宜黜慢官，以惩不恪之罪；择可任者，责以缮完之功。此则事归於正，吏举其职也。而圣思不劳，百职不旷。今慢官不恪，止於罚俸；宗庙所切，便委内臣。是许百司之官，公然废职，以宗庙之重，为陛下所私。群官有司，便同委弃。此臣窃为圣朝惜此事也。事关宗庙，皆书史策，苟非旧典，不可率然。伏乞更下诏书，得委所司营缮，则制度不紊，官业交修。
    ○请止上尊号疏
    德如三皇止称皇，功如五帝止称帝。徽号之来，乃圣王之末事。今岁三川水灾，江淮旱歉，恐非崇饰徽称之时。
    ☆欧阳
    字降之，国子监四门助教詹从子。开成中进士。刘从谏镇泽潞，表佐幕府。其子稹拒命，上表斥损时政，或诬为之。诏流崖州赐死。
    ○移陆司勋沔书
    月日，殴阳移书郎中阁下。夫百女荡，一女贞，荡者纷然，为贞者笑。脱使贞者始贞而後荡，奈百人之笑一人耶？呜呼！一之笑百，百者有比，耻於一人而已．百之笑一，一者举目无比，其如耻何？伏唯阁下少垂听览．在闽中时，闻阁下之名十年矣。及来京师，又逾一纪．尝期阁下洋出则若南赐刘子骥、会稽谢庆绪，出则如蜀孔明、殷傅说。不然，亦如贾谊、朱云之徒，庶几於直道也。今皇帝起阁下为郎，阁下俣俣而来。谓斯来也。向数年有见必言，有闻必论，日复一日，仅三百日矣。岂九牧之民皆治矣，无有术耶？四夷之患皆平矣，无有策耶？天下之无贤者不可举耶？天下之无幸者不可黜耶？天下之无赃者不可劾耶？天下之无冤者不可雪耶？天下之无屈者不可伸耶？天下之无骄者不可诫耶？既无所闻，又无所见，则乐尧、舜之道，读周、孔之书，刘ら之、谢敷斯人也，阁下亦斯人也。岂徒鼓动以朝，廊餐崦退，是何前倨而後恭，若彼始贞而後荡如此？且一之笑百，虽有比也正，今晨人之反笑矣，阁下欲何比焉？夫名利之心不可卷，正直之心亦不可转。谓阁下今之为，不及昔时不为明矣。且逢萌不挂冠，孰有萌耶？孙楚不漱石，孰有楚耶？阁下始心为直，苟在为郎，国家有明经、进士、史传诸科孰不郎也？後达者虽在阁下之左，先达者虽在阁下之右，所谓为郎不若不为，盖悲阁下身未死而名已灭。虽然，尚有可复之计。何者？阁下有所见，勿惜其位而言；有所闻，勿顾其身而论。论或不行，言或不用，则乞骸归去，斯谓可复之计也。已矣！吴、越胜景，山川如绣，鲈、、莼羹，放歌长啸。夫如是，永为陆司勋，庶几乎不朽。伏维念之，再拜。
    ☆韦琮
    琮，字礼玉，第进士。武宗朝以中书侍郎同中书门下平章事，迁门下侍郎兼礼部尚书。无功，罢为太子宾客分司卒。
    ○月明星稀赋（以“大明流光，群曜自戢”为韵）
    伊圆光之未呈，观列象之繁星。忽升轮以委照，齐掩缛而韬精。天宇无云，意娥之可睹；金波出海，觉婺女之迷明。尔其兔影高辉，榆光潜霭。冲融者寥落或存，隐映者苍茫自昧。仰著明而下分融朗，惊有烂而全迷光大。美矣夫星沈四裔，月丽中央。以合璧之华彩，埽连珠之众光。有北微分於辰极，维南屡失於昊苍。奕奕三台，既惭容於出没；荧荧五纬，亦具体而微茫。时则俯烛地隅，斜临海峤。写碧落以增丽，拂金风而引耀。使占蜀国，当暧昧而何知；贤聚颍川，岂低昂而自照。的的悠悠，蟾孤桂秋。离离兮弄影如晦，皎皎兮澄明不流。万家盈手之时，望女牛而才见；千里同心之际，美乌鹊而追游。且乐彼无私，失乎躔次。煌河鼓，幂历天驷。初ㄔ胧出地，似怀德以增辉；忽灿烂经天，知畏威而有自。既而夜久凝澈，时无埃氛。银华炫晃以将落，珠彩萧疏而掩群。且共叹於阴灵，因悲鹊化；如欲观其分野，岂辨天文。俨若宾，稀然且集。知至明之难竞，故不耀而相袭。则水朝宗未足以为喻，火就燥孰云其可及。吐皓魄以流空，掩繁光而载戢。
    ○明月照积雪赋（以“孤光上烛，寒彩下凝”为韵）
    月丽天而配阳，雪抱阴而体刚。轮合太虚，类呈祥於往汉；尺盈平地，亦表瑞於我唐。清辉洞照，皓质练张。配金精而可久，禀水德而为常。月吐危峰，自掩瑶阶之迹；雪凝平野，谁分玉兔之光。高卑交映，静动有方。一则向晦而引曜，一则候明而昭彰。同圣人之洁白，类君子之行藏。俯而察之，谓履玉山之玉；远而望也，谓睹烛龙之烛。影能相扶，德且不孤。ㄔ胧相映，若有若无。亏盈足为物鉴，朴素可与道俱。夜久弥明，鹊绕林而就侣；室虚生白，人味道以自如。当其云卷天高，氛销镜朗。旷碧霄明媚之色，失白鹇飞舞之状。临北堂而可鉴，曳穿履以遐望。娟娟若昼，高临旧井之中；淅淅惊风，疑落孤松之上。光临皓璧，气引凝寒。混金波而曜潘室，交素彩而鄙齐纨。入秦台且不惭於清镜，弹楚曲宁有愧於幽兰。懿夫夜已深兮月犹在，雪未消兮夜将改。照耀冰壶之质，掩映琼林之彩。月之德也明而升，雪之体也白已凝。圆虚色澈，柔祗气澄。故得二美相贯，两气含宏。谢庄玩而成咏，袁安寝而莫兴。原夫象在於上，形成於下。德无不施，物无不假。比同尘之叶美，异投珠而见舍。倘委照以无私，愿不遗於微者。
    ☆杨汉公
    汉公字用，虢州宏农人。大和八年进士。累拜荆南节度使，召为工部尚书。宣宗朝同州刺史，更宣武天平两节度使卒。
    ○干禄字书後记
    太师鲁公，忠孝全德，仪刑古今，存道没身，焕乎国史。文学之外，尢工隶书。尽鲴繇之精能，极逸少之楷则。顷因左宦，曾牧兹郡，才大事简，居多馀，录干禄字样，镌於贞石。仍许传本，示诸後生。一二工人，用为衣食业，昼夜不息，元刂缺遂多。亲侄禺顷牧天台，惧将磨灭，欲以文字移於他石。资用且乏，不能克终。汉公谬憩棠阴，获睹墨妙，得以馀俸，成禺之意。自看摹勒，不差纤毫，庶笔踪传於永永。时开成四年六月廿九日。
    ☆房千里
    千里字鹄举，太和中进士。官国子博士，终高州刺史。
    ○骰子选格序
    古之序班位，列爵禄，非独以理万民总百事也，用以别白贤不肖。尧为君，舜为相，其下有共、鲧焉；成王为君，周公为相，其下有管、蔡焉。舜、周公之贵，非幸也，宜也；共、鲧、管、蔡之殛放，非不幸也，宜也。故贤者宜进之，虽已贵，益其禄厚其爵不为幸；不肖者宜退之，虽已贱，夺其廪削其秩不为歉。由是人用自励，迁善去恶，强奋自笃。後代衰微，升於上者不必贤，沈於下者不必愚。得不必功，失不必过。贤者知其善不足恃，耻比肩而趋，故贤未尝进；不肖者知其恶不果弃，惟奋臂而逞，故不肖未尝退。有贤者退，人虽心知之，卒无奈何，且曰非人也，命也；有不肖者进，人虽心知之，又无可奈何，亦曰非人也，命也。以是善不劝而恶不悛，率曰付诸命而已矣。果如是，圣人所谓仁义忠信者，何足道哉！姑徵其有命无命耳。悲夫！斯後代之不可复古，岂不由是也。
    开成三年春，予自海上北徙，舟行次洞庭之阳，有风甚急，系船野浦下三日。遇二三子号进士者，以六骰双双为戏，更投局上，以数多少为进身职官之差数，丰贵而约贱。卒局，座客有为尉掾而止者，有贵为相臣将臣者，有连得美名而後不振者，有始甚微而升於上位者。大凡得失，酷似前所谓不系贤不肖，但卜其偶不偶耳。达人以生死为劳息，万物为一马。果如是，吾今之贵者，安知其不果贱哉！彼真为贵者，乃数年之荣耳。吾今贵者，亦数刻之乐耳。虽久促稍异，其归於偶也同。列御寇徐穆天子梦游事，近者沈拾遗述枕中事，彼皆异类微物，且犹窃爵位以加人，或一瞬为数十岁。吾果斯人也。又安知数刻之乐，果不及数年之荣耶。因条所置进身职官迁黜之目，为骰子选格序。
    ○游岭徼诗序
    有进士韦滂者，自南海邀赵氏而来，十九岁为余妾。余以鬓发苍黄，倦於游从。将为天水之别，尚有数秋之期。纵京洛风尘，亦其志也。赵屡对余潸然，恨恨者未得偕行。即泛轻舟，暂为南北之梦。歌陈所契，诗以寄情。
    ○庐陵所居竹室记
    凡天地之气，煦妪乎春，曦彤乎夏，凄乎秋而冽乎冬。楚之南当冬而且曦，燕之北当夏而且冽。是皆不得气之中正。人之百骸，上阳而下阴。阳戒於，故膏盲欲寒；阴戒於溺，故肾胁欲燠。人之外好，欲轩冕文彩以为荣，似若动且阳焉。人之内好，欲寡虑恬默以为泰，似若静且阴焉，其门外欲肥马大车以为热者，其室内欲虚堂广厦以为清者，果反是必为灾。且妖且病，且乱且穷矣。天地之性，当夏而冽，当冬而曦，其岁时恶。人之百骸，上阳而不能寒，下阴而不能煦，其神瘵。外饰文采，不能动且荣而必慊，其心躁。内思恬默，不能静且泰而必汨，其志乱。外门凄凄而寒者，内室彤彤而热者，其士穷。
    予三年夏，待罪於庐陵。其环堵所栖者，率用竹以结其四周。植者为柱楣，撑者为榱桷，破者为ニ，削者为障，臼者为枢，篾者为绳，络而笼土者为级，横而格空者为梁。方大暑，火烘爆，ニ坼壤，若坠於炉，若燎於原。舌呀而不能持，支堕而不自运。赫赫々，如列千万炬於室内。视其门，即寂寥虚阒，若清秋之山焉，若寒浦之波焉。予乃知向所谓天地之气，人之百骸，与其心形之内外，居室之寒燠，反是果为灾，且妖且病，且乱且穷也。今予方穷不能奋，果穷也，其处於是亦宜矣。天地之气，不能易者也，邹子有吹律之变；人之生死，不可制者也，俞扁有针砭之术。是二者尢不可革，且有道而得之。今予室之曦，予门之寒，予亦姑思其治之之道。将其庐而斩其工竹，室其能永永以烁。予书其词於壁。
    ○知道
    世之所以为达者，贵爵富禄，威刑不胜其用，珠玉不胜其计。耳热声，口饫味，目厌色。斯所谓常情之大欲也。世所以为穷者，秩不足以庇身，禄不足以充用，侮不能威，辱不能刑，声色不足於耳目，滋味不甘於口舌。斯所谓常情之大不欲也。然而圣人汲汲於禄仕者，岂为是耶！曰：非也。圣人为人者也，恒人为已者也。圣人负其资，得其地，逢其时，有其禄，然後因其基，流其德泽。犹水之居高者，决而溉之，其浸必广。圣人之所以为荣者，导人於仁谊，然後使千万年戴其烈光，为巍巍之德功，以浃於生人者也。恒人之为已者，期於厚禄贵位，位以私尊，禄以私富，益尊而愈骄，益富而愈汰，以淫快一日之欲，才放肆於气未绝之间者也。圣人有其时，有其位，行其道以及於人；无其时，无其位，奉其道以自饰。故圣人进不为荣，退不为戚，而常得其道。恒人幸其时，窃其位，恣其所为，竭人以自足。无其时，失其位，任其愚以自困。故恒人进以为己荣，退以为已辱，而常失其道。孔子曰：“凤鸟不至，河不出图。吾已矣夫！”孔子叹行已之道足以致是，而时王不用己之道，道无所施，非叹其身食不方丈，衣不文绣也。恒人之所悲不达者，率曰：“吾妻不能罢襦，吾儿不能肉食耳。”岂常少及於外物哉！圣人以德泽流於人，虽九命崇锡，不以为厚，以其所赏果当外其身而公於天下，非已幸也。恒人无毫毛以裨於人，苟幸得禄仕，即逸豫以自怡，以窃取偷得为大黠，其所得幸也。孔、颜圣贤也。岂尝闻伐树瓢饮以为已辱哉！姬旦亦圣人也。岂尝闻受封摄理以为已幸哉！是知圣人之乐也内，而恒人之乐也外。内故常有馀，外故常不足。有馀故推於人，不足故取於人。有道之人，虽鹿裘带索而人不鄙之者，取其内而忘其外也。豪民侠士，紫衣金钩而人不贵之者，文饰於外也。若然者，宝贵文饰於外也，彼之所以仁谊者，质充於内也。西子不华，嫫母锦，是不能易其美恶。後之君子，穷於时者，当思负其内以自笃，无以其外而谄人，达於时者，当思勉其内以自饰，无以其外而骄人。苟如是，庶几乎知道矣。
    ☆许浑
    浑字用晦，丹阳人。故相圉师之後。太和六年进士第。当涂太平二县令，以病免，起润州司马。大中三年为监察御史，历虞部员外郎，睦、郢二州刺史。
    ○乌丝阑诗自序
    余岁业诗，长不知难。虽志有所尚，而才无可观。大中三年，守监察御史。抱疾不任朝谒，坚乞东归。明年少间，端居多暇，因编集新旧五百篇，置於几案间。聊用自适，非求知之志也。时庚午岁三月十日，於丁卯涧村舍，手写此本。
    ●卷七百六十一
    ☆郑涯
    涯，太和朝官司勋员外郎。
    ○武宗庙议
    会昌六年五月，礼仪使奏，武宗昭肃皇帝庙，并合祧迁者。伏以自敬宗、文宗、武宗兄弟相及，已历三朝。昭穆之位，与承前不同。所可疑者，其事有四。一者兄弟昭穆同位，不相为後。二者已祧之主，复入旧庙。三者庙数有限，无後之主，则宜出置别庙。四者兄弟既不相为後，昭为父道，穆为子道，则昭穆同班，不合异位。
    据《春秋》：“文公二年跻僖公。”何休云：跻，升也。谓西上也。惠公与庄公，当同南面西上，隐、桓与闵、僖，当同北面西上。孔颖达亦引此义释经文。贺循云：殷之盘庚，不序阳甲；汉之光武，上继元帝。晋元帝、简文皆用此义。盖以昭穆位同，不可兼毁二庙故也。《尚书》云，七世之庙，可以观德。且殷家兄弟相及，有至四帝不及祖祢，何容更言七代，於理无疑矣。
    二者今以兄弟相及，同为一代，矫前之失，则合复代宗、神宗於太庙。或疑已祧之主，不合更入太庙者。案晋代元、明之时，已迁豫章、颍川矣。及简文即位，乃元帝之子，故复豫章、颍川二神主於庙。又国朝中宗已太庙，至开元四年，乃出置别庙。至十年置九庙，而中宗神主复太庙。则已迁复入，亦可无疑。
    三者庙有定数，无後之主，出置别庙者。按魏、晋之初多同庙，盖取上古清庙一宫，尊远神祗之义。自後晋武所立之庙，虽有七主，而实六代，盖景文同庙故也。又按鲁立姜原文王之庙，不计昭穆，以尊尚功德也。晋元帝上继武帝，而惠、怀、愍三帝，时贺循等诸儒议，以别为主庙。亲远义疏，都邑迁异，於理无嫌也。今以文宗弃代才六七年，武宗甫尔复土，遽移别庙，不齿宗祖。在於有司，非所宜议。
    四者添置庙之室。案礼论，晋太常贺循云，庙以容主为限，无拘常数。故晋武帝时，庙有七主六代。至元帝、明帝，庙皆十室。及康、穆二帝，皆至十一室。自後虽迁故新，大抵以七代为准，而不限室数。伏以江左名儒，通赜睹奥，事有明据，固可施行。今若不行是议，更以迭毁为制，则当上不及高曾未尽之亲，下有忍臣子恩义之道。今备讨古今，参校经史，上请复代宗神主於太庙，以存高曾之亲；下以敬宗、文宗、武宗同为一代，於太庙东闲置两室，定为九代十一室之制，以全臣子恩敬之义。庶协大顺之宜，得变礼之正，折古今之纷互，立群疑之杓指。因心广孝，永烛於皇明；昭德事神，无亏於圣代。
    ○武宗庙合祧迁议
    夫礼经垂则，莫重於严配。必参损益之道，则合典礼之文。况有明徵，是资折衷。伏自敬宗、文宗、武宗三朝，嗣位皆以兄弟。考之前代，理有显据。今谨详礼院所奏，并上稽古文，旁摭史氏，协於通变，允谓得宜。臣等商议，请依礼官所议。
    ☆郑处诲
    处诲字廷美，赠仆射汗子。太和八年进士。累迁工部刑部侍郎，出为浙东观察使检校刑部尚书宣武军节度使。
    ○授郑薰礼部侍郎制
    敕。仪曹剧任，中台慎择。总百郡之俊造，考五礼之异同。必求上才，以允佥属。中散大夫尚书工部侍郎郑薰，高阳茂族，通德盛门。秉庄氏之遗风，蕴名卿之品业。文谐骚雅，鼓吹前言。誉洽绅，领袖时辈。操守必修其谦柄，进退常践於德藩。叠中词科，亟升清贯，持橐列金华之侍，挥毫擅紫闼之工。贰职冬官，克扬休问。是用俾司贡籍，以振儒风。朕以化天下者，莫尚於人文；序多士者，以备乎时选。育材之本，惟善是从。搴拔既尚於幽贞，耸劝勿遗於曹绪。无求冠玉，无采雕虫。当思取实之方，必有酌中之道。尔其尽虑，以率至公。可守礼部侍郎。
    ○州节度使厅记
    为古国，其俗质而厚，其人朴而易理。业尚播种畜扰，有後稷、公刘之遗风。始皇并天下，地属右辅。後汉析为新平郡。後魏改置豳州，国朝因之。开元中，诏以豳、幽为疑，因改为。天宝已前，太平岁久，西通伊、凉，万里而远，实为近郡。申王薛王以亲贤之责居之，太尉房公以盛德之重居之。洎逆胡勃起幽、朔，西戎尘坌荡涌，乘艰难际，盗据河右。蕃兵去王城，不及五百里，由是为边郡斥候，近郊镇要害。大历中，尚父汾阳王始以朔方军壮其威容。後益选武勇骁健有胆决奇谋者继之。
    今天子三年，西戎款关，献河湟数州故地，西鄙益拓。为近蕃，上念兵戎方息，边备愈远，始诏司空白公，由丞相府持节来镇。丞相功成继命，文雅忠恕之风，煦然而起。边人若寝寤拭目，心意苏醒，始知礼让文化之为急务。廷议以我季父尚书公前为夏帅，夷安，寇盗弭急，储廪果实，兵械果完，懋赏休绩。迁镇是军，季父又以理夏之政，移之於。人嬉嬉，薰为太和。
    尝睹屋壁，志前帅是军者之名氏，因曰：“曩之帅此者，岂不知是耶？始务公车，而角材坚垒，未暇及此尔。吾既承数君子大理之後，敢不勤督吾之未至者。况今戎丑既夷，不宜独以鸣鼓鼙教击刺为事。”因命疏自开元以来，刺是郡帅是军者，追书於屋壁。季父尚书公曰：“吾思将有以警於吾前警於吾後者。之土实，妇人无桑绩，不能自衣；朔方之军雄，男子勇於公战，无他业以自厚。故郡之人以耕稼为事，军之卒以勇敢得赏。後之抚於人者，宜勉农亩，时其徵调，人不扰而完富矣；帅於军者，宜严其刑赏，时其衣食，卒不骄而勇敢矣。人既完富，卒既勇敢，生聚之，训练之，吾知青海之西，不数年为内郡矣。”命处诲记其始终，序於前後。处诲谨以季父之言志於後，将允於後之人俾无怠。大中二年三月二十日记。
    ☆孙简
    简，华州刺史宿孙。举进士，官兵部尚书。
    ○请改定百官班位奏
    伏以班位等差，本系品秩。近者官兼台省，立位稍迁，颇紊彝制，理亦未通。今据台司重举元和元年所奉敕，常参官兼大夫中丞者，准检校官立在左右丞之上者。承前列曹侍郎兼大夫者至少，准京兆尹往往带此官。其京兆尹是从三品，至今班位只在本品同类官从三品乡监之上，在太常宗正卿三品之下。其尚书左丞是正四品上，户部侍郎是正四品下。今户部侍郎兼大夫只合在本品同类官正四品下诸曹侍郎之上，不合在正四品丞郎之上，与京兆尹在正三品卿监之下无异。又据尚书右丞是正四品下，吏部侍郎是正四品上。今吏部侍郎班位在右丞之下，盖以右丞官居省辖，职在纠绳，吏部侍郎品秩虽高，犹居在下。推此言之，则左丞品秩既高，又处纲辖之地，户部侍郎虽兼大夫，岂可骤居其上。今据散官自将仕郎上至开府特进，每品从上下名级各异，则从上下又不得谓之同品。今取於理近者，用以比方。今京兆河南司录及诸州录事参军，皆操纪律，纠正诸曹，与尚书省左右丞纪纲六典略同。设使诸曹掾因其功劳，朝廷就加台省官，立位岂得使在司录及隶事参军之上。施於州县，尚谓非宜，况在朝廷，实为倒置。且尚书左丞自置此官，职业至重。按《六典》得弹射八座，主省内禁令及宗庙祠祭之事，御史纠刻不当，得弹奏之。岂可不究是非，轻为措施。今台司所奏，但言往例，曾不揣摩。事若循理，虽无往例，亦合遵行；事若非宜，虽有往例，便合改正。今据元和元年台司所奏敕，户部侍郎兼大夫，班位合在兵部侍郎之上。在左右丞吏部侍郎之下，今若因循往例不改正，遣户部侍郎兼大夫位在左、右丞之上，则京兆尹兼御史大夫班位合在太常宗正卿之上。不惟有紊典章，实恐重违元敕。谨具贞元二年以後敕旨如前，伏乞重赐参详，庶合事理。
    ○奏置本钱状
    准赦书节文，量县大小，各置本钱。逐月四分收利，供给不乘驿前观察使刺史前任台省官等。晋、慈、隰三州各置本钱讫。得绛州申称，无钱置本。令使司量贷钱二百贯充置本，以当州合送使钱充。
    ○李高崇文配享次序议
    伏以蜀、蔡之功，实皆超卓，勋力虽等，艰危则殊。高崇文宪宗御宇之初，朝廷讨叛之始，雷霆斯赫，物力方全。刘辟起参佐而为凶魁，行恶者势同乌合。崇文统百万而命群帅，起行者理足鹰扬。所以严道虽深，剑门不能恃其固；污俗未久，刀州莫与结其恩。大勋诚集於忠劳，作孽本无其根据。此崇文所以不辱专征之寄，克成定蜀之勋。至於李之所立，适当伐蔡累年，旁有包荒数镇。元济袭父业而成邪计，凶党皆为其致命，同恶惧齿寒而为阴援，军须必从以有资，是故垤窟益深，毒烂不诛。於此时，独能善贷行权，窜谋沈断，跳驱闲道，乘凌坚壁。不俟拔帜而坐失金汤，未暇请缨而已累俘虏。斯实军锋之冠，万夫之将。由是言之，代蜀当专征之始，众锐且同於楚金；攻蔡承连兵之馀，群疑颇同於鲁缟。及成功而虽一，在出奇而尤高。昔者光武比耿於韩信，优之独收寇。今陛下令臣等校崇文与李之功，迥出等夷。傥圣慈以格言所著，德宜有邻，武功之中，功皆难掩。则居第一，崇文次之。庶尽公言，上符诏旨。
    ○宪宗庙配享功臣议
    伏以宪宗皇帝元德英猷，迈越千古，神机睿算，恢复四方。始者既戮惠琳，连诛辟，睿求良辅，果集大勋。乃覆淮蔡之妖巢，大芟河朔之馀孽。皇威震耀，寰宇和宁，偃武修文，几无遗事。陛下崇严享礼，爰轸孝思，将举元勋，以显丕绩。臣等伏思故司徒兼中书令赠太师裴度，天纵忠公，道施康济。始处司言之任，屡陈忧国之诚。常因别召，深得圣旨。乃贰邦宪，使於藩方。处嫌疑者，悉付心诚；怀顾虑者，必得要领。俄登相位，专任大事。遂乃擒元济，枭师道。承宗效顺，刘总叩头，程权来朝，同捷就戮。盖宪宗有知人之明，而度尽致君之道也。於是息疮痍，培根本，宇内无犷悍之俗，元和为盛明之代。薰灼天下，将明帝图。古往今来，善无与让。即配圣德，光扬大勋。详考功行，无先於度。
    ☆狄中立
    中立，会昌初官华州下邳县尉武陵军事判官。
    ○桃源观山界记
    桃源山洞开显，庑宇兴创，神仙异境，具武陵经。今有言者，道士朱法虔以状来曰：有观在山，有户在疆，图籍且久，事不能辩。农人曰：斧某林，田某墟，而养侵竞，未能以遵清净之化。公贤其辞，实疑渔蠹之末弭，乃询故实，刻石定所至而明白之。荥阳公之临武陵，实开成五年也。桃源观在州西，水路去州城一百四十里，陆路八十里。准天宝七年五月十三日制，取近山三十户，蠲免租赋，永充洒埽，守备山林。此观山四至，准建中二年所定山界，东西阔七里，南北长九里，周回三二里。东至厮罗溪五里，西至大江二里，南至障山四里，北至大江五里。障山在祠堂南四里，以山岭分水为界，直南屏蔽如障，故以名。八迹坛在祠堂北一百八步，瞿童上升处，足印八迹。後人思之，立坛於其所，因以为名。今奉敕醮祭，皆在斯坛。秦人洞在障山中峰之阴，厥状如门，巨石屏蔽，灵迹犹存。有水自中，涓涓不绝，竹树阴森，虽盛夏炎炽，凛然若秋。又多奇花奇木，禽兽非凡。信仙境也。朱老师阁在观西一百步。老师名灵，於此朝礼，常闻异香仙乐，既终，後人莫敢居。年久摧毁，厥址尚存，今有杉木十馀株，枝干盘屈若龙蛇之形，凌冬不凋，有松柏之操。桃源洞在祠堂北。大江南岸渔人黄道真见桃花处，备於陶渊明、伍安贫记云。会昌元年十二月二十一日，军事判官前华州下邳县尉狄中立记。
    ☆褚藏言
    藏言，江西人。
    ☆窦常传
    府君讳常，字中行，扶风平陵人也。祖，同昌郡司马，赠水部郎中。皇考叔向，仕至左拾遗，赠尚书右仆射。当代宗皇帝朝，善五言诗，名冠流辈。时属贞懿皇後山陵，上注意哀挽，即时进三章，内考首出，传诸人口者，有“礼逊生前贵，恩追殁後荣”，又“命妇羞叶，都人插奈花”，又“禁兵环素，宫女哭寒云。”备在文集。故刑部侍郎包佶制序，府君同气五人，各首自序。
    府君大历十四年举进士，与故吏部侍郎奚陟、商州牧卞亻免秘校独孤授同年上第。迨拾遗下世，力养继亲，家无旧产，百口漂寓。繇是弃高科於盛时，就泉府之少职，回者十年。厥後载罹家祸，因卜居广陵之柳杨西偏，流泉种竹隐几著书者又十载。繇擢第至释褐，凡二十年。洎贞元十四年秋，成德军节度使太尉王公命从事御史卢Г贶五百金，辟为掌记，不就。其年，淮南节度左仆射霸陵杜公奏为参谋，授秘书省校书郎。厥後历泉府从事，繇协律郎迁监察御史里行。居无何，湘东ヘ戎，转殿中侍御史，赐绯鱼袋。元和六年，繇侍御史入为水部员外郎，亦既二岁，婚嫁未毕，求牧守之官，出为朗州刺史，转固陵、浔阳、临川三郡。既罢秩，东归旧业。时宰嘉招，固辞衰疾。因除国子祭酒致仕。宝历元年秋，寝疾告终於广陵之白沙别业，卒时年七十。其年诏赠越州都督。会昌元年，武宗即位，恩覃中外。嗣子宏馀，任黄州刺史，准赦改赠太子少保。有文一十八卷，西江逸民褚藏言制序。
    ○窦牟传
    府君讳牟，字贻周。家世所传，载於首序。府君贞元二年举进士，与从父弟故相赠司徒易直、故相赠少师李公夷简、故兵部侍郎张公贾、故工部侍郎张公正甫，同年上第。府君初授秘校东都留守巡官，历河阳昭义从事，累转协律郎评事监察御史里行。府罢，复为留守判官，转殿中侍御史，寻为昭义节度判官，累迁检校水部员外，转本司郎中兼御史，赐绯鱼袋。後为留守判官检校尚书都官郎中，出为泽州刺史，改国子祭酒。长庆二年春，寝疾告终於宣平里之私第，享年七十四。嗣子周馀，任秘书监。今上即位，恩覃内外。准赦文，大中四年赠给事中。府君和粹积中，文华发外。惟琴与酒，克俭於家。时人以为有前古风韵。世为五言诗，加以笔述，文集十卷，末暇编录。
    ○窦群传
</div>
    <div class="pagination">
<a href="全唐文_page452.html">上一页</a><span>...</span><a href="全唐文_page448.html">448</a><a href="全唐文_page449.html">449</a><a href="全唐文_page450.html">450</a><a href="全唐文_page451.html">451</a><a href="全唐文_page452.html">452</a><span class="current-page">453</span><a href="全唐文_page454.html">454</a><a href="全唐文_page455.html">455</a><a href="全唐文_page456.html">456</a><a href="全唐文_page457.html">457</a><a href="全唐文_page458.html">458</a><span>...</span><a href="全唐文_page454.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
