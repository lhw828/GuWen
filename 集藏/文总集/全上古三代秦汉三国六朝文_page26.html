<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 26 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 26 页/共 658 页</h1>
    <div class="content">　　君子戒车，小人戒徒。（《文选。颜延年秋胡诗》注）
　　上有高台，下有雍池，以此事君，其贵若化。若以贾市，其富如河。（《御览》四百七十二）
　　有人将来，遗我货贝。以正则彻，以求则得，有喜则至。（《艺文类聚》八十四，《御览》八百七十）
　　有人将来，遗我钱财，自夜望之。（《御览》八百三十一）
　　东君云中。（《史记。封禅书》《索隐》云：「见《归藏易》。」）
　　乾为天，为君，为父，为大赤，为辟，为卿，为马，为禾，为血卦。（《路史。发挥》。案此盖《说卦》文，殷《易》先有，非始《十翼》。）
　　已上二十五事，引见不著篇名。其云「黄神」至「夏后」「启占验」，当在「启筮篇」，而并及武王、穆王者，盖太卜增加。《北堂书钞》一百一引桓谭《新论》：「《归藏》藏于太卜，」故殷《易》有周事。凡繇辞外，皆传说耳。）
　　◇《归藏》启筮
　　太昊之盛，有白云出自苍梧，入於大梁。（《艺文类聚》一，《文选。谢新亭渚别范零陵诗》注，《初学记》一，《百帖》二，《御览》八，又八百七十二）
　　昔女娲筮张云幕而枚占，神明占之曰：「吉。昭昭九州，日月代极。平均土地，和合万国。」（《北堂书钞》一百三十二，《初学记》二十五，《御览》七十八）
　　共工，人面蛇身朱发。（《山海经。大荒西经》注，《艺文类聚》十七，《御览》三百七十三，《路史。後纪》二）
　　蚩水出自羊水，八肱八趾疏首，登九淖，以伐空桑，黄帝杀之於青丘。（《初学记》九，《路史。後纪》四。案《路史》又云：「蚩尤疏首虎卷，八肱八趾。」见《归藏启筮》）
　　空桑之苍苍，八极之既张，乃有夫羲和，是主日月，职出入，以为晦明。（《山海经。大荒南经》注）
　　瞻彼上天，一明一晦，乃有夫羲和之子，出於阳谷。（《山海经。大荒南经》注）
　　帝尧降二女，为舜妃。（《周礼。太卜疏》引《坤开筮》，坤是其卦名。）
　　滔滔洪水，无所止极，伯鲧乃以息石息壤，以填洪水。（《山海经。海内经》注，又见《史记。甘茂传》《索隐》，《北堂书钞》一百六十作「以堙洪水。」）
　　鲧死，三岁不腐。剖之以吴刀，化为黄龙。（《山海经。海内经》注）
　　鲧殛死，三岁不腐，副之以吴刀，是用出禹。（《初学记》二十二，《路史。後纪》十二。）
　　丽山之子鼓，青羽人面马身。（《山海经。西山经》注，《路史。後纪》四。案《西山经》又云：「钟山，其子曰鼓，其状如人面而龙身。」注云：「其类皆见《归藏启筮》）
　　金水之子，其名目羽蒙。乃之羽民，是生百鸟。（《文选。鹦鹉赋》注，《御览》九百十四）
　　羽民之状，鸟喙赤目而白首。（《山海经。海外南经》注）
　　昔彼九冥，是与帝辩同宫之序，是为《九歌》。（《山海经。大荒西经》注）
　　不可窃《辩》与《九歌》以国于下（《山海经。大荒西经》注）
　　◇归藏郑母经
　　昔者羿善射，毕十日，果毕之。（《尚书。五子之歌疏》，《左传》襄四年《疏》，《论语。宪问疏》，《孟子。梁惠王》疏，《山海经。海外东经》注。案洪兴祖《补注。天问》引《归藏易》云：「羿毕十日，」即此约文。）
　　夏后启筮御飞龙登於天，吉，明启亦仙也。（《山海经。海外西经》注。案《穆天子传》五注云：「嵩高山，启母在此山化为石，而子启亦登仙。」皆见《归藏》。）
　　明夷曰：昔夏后启上乘龙飞，以登飞天，皋陶占之曰：「吉。」（《御览》九百二十九案《路史。後纪》十四引《归藏。郑母经》：「明夷曰：「夏后启筮御龙飞升于天，」」与上文连为一条。）
　　◇归藏初经
　　初坤，初乾，初离，初坎，初兑，初艮，初，初巽。（《路史。後纪》五，又《发挥》。案《玉海》三十五引作初乾，初，初艮，初兑，初荦，初离，初，初巽。卦皆六画。即坤，荦即坎，即震。世有《归藏镜》亦作，作荦，作。）
　　◇归藏齐母经
　　瞿有瞿有，瓜宵梁为酒。尊于两壶两俞，饮之二日後稣。士有泽，我取其鱼。（《尔雅。释畜注》《释畜疏》云：「《归藏齐母经》之文也。瞿有，卦名。」）
　　◇归藏本蓍篇
　　蓍末大于本为上吉，蒿末大于本次吉，荆末大于本次吉，箭末大于本次吉，竹末大于本次吉。蓍一五神，蒿二四神，荆三三神，箭四二神，竹五一神。筮犯皆臧，五筮之神明皆聚焉。（《御览》七百二十七引《归藏》，不著篇名。《崇文总目》云：「今唯存《初经》《齐母》《本蓍》三篇。」知此为《本蓍》篇文。）
　　《左传》襄九年，穆姜梦于东宫，初往而筮之，遇《艮》之八。注：「《连山》《归藏》，皆以七八为占，故言遇《艮》之八。《疏》：「七为少阳，八为少阴，九为老阳，六为老阴，老主而少不变。《周易》以变为占，二《易》以不变为占。此筮遇《艮》之八谓《艮》之第二爻不变者，是八也。」
　　◇筮辞
　　谨案：《周礼。太卜》掌三《易》之法，一曰《连山》二曰《归藏》三曰《周易》，其经卦皆八，其别皆六十有四。秦焚书，唯《易》以卜筮存。《易》盖统三《易》言之。汉专用《周易》，而夏、殷《易》若存若亡，通儒不尽见之，後竟佚失，可异也。余编上古三代文既辑《归藏》一篇如右，而左氏所载或用《周易》，传必明明标出，其不标出者实兼三《易》，然亦有筮者临时推测，别撰韵语为象辞，复以韵语下断者，今辑一篇，题曰《筮辞》，附《归藏》後焉。
　　同复于父，敬如君所。（《左传》闵二年：成季之将生也，筮之，遇《大有》之乾云云。注：「筮者之辞也。」）
　　涉河，侯车败。（《左传》僖十五年，秦伯伐晋，卜徒父筮之吉，云云。）
　　千乘三去，三去之馀，获其雄狐。（同上：「诘之，对曰：「乃大吉也。三败，必获晋君。其卦遇蛊」云云。注盖卜筮者杂辞，以狐蛊为君，其义欲以喻晋惠公，其象未闻。）
　　土羊，亦无亡皿也。女承筐，亦无贶也。西邻责言，不可偿也。归妹之睽，犹无相也。震之离，亦离之震，为雷为火，为嬴败姬。车说其复，火焚其旗，不利行师，败于宗丘。归妹癸孤，寇张之弧，侄其从姑，六年其逋，逃归其国，而弃其家。明年，其死於高梁之虚。（《左传》僖十五年：「初，晋献公筮嫁伯姬於秦，遇《归妹》之睽，史苏占之曰：「不吉。」其繇曰」云云。注：「凡筮者用《周易》，则其象可推。」非此而往，则临时占者或取于象，或取于气，或取于时日王相以成其占。）
　　南国蹙，射其元王中厥目。（《左传》成十六年：晋楚遇于鄢陵。公筮之，史曰：「吉。其卦遇复」云云。注：「此卜者辞也。」）
　　◇卜颂
　　谨案《周礼》太卜掌三兆之法，一曰玉兆，二曰瓦兆，三曰原兆，其经兆之体皆百有二十，其颂皆千有二百，盖三兆之颂合三千六百。群书所载卜之「遇兆曰」、「其繇曰」、「占曰」者，皆卜颂也。卜以五行为兆。《左传》哀九年，赵鞅卜救郑，遇水适火，注：「水火之兆，」《疏》引服虔云：「兆南行适火。」卜法横者为土，立者为木，邪向经者为金，背经者为火，因光而细曲者为水。自汉以来，筮专行而卜微。今辑《卜颂》一篇，附三《易》之後焉。
　　鼎成三足而方，不炊而自烹，不举而自臧，不迁而自行，以祭於昆吾之虚上乡。（《墨子。耕柱》：「昔者夏后开使蜚廉采金于山川，而陶铸之于昆吾，是使翁难乙卜于目若之龟，龟曰。」）
　　逢逢白云，一南一北，一西一东。九鼎既成，迁于三国。（《墨子。耕柱》：「乙又言兆之由曰：飨矣」云云。由同繇。）
　　非龙非螭，非虎非罴。兆得公侯，天遗汝师，以之佐昌，施及三王。（《六韬》：文王将田，史编布卜曰：「田於渭阳，将大得焉」云云。文王曰：「兆致是乎？」史编曰：「编之太祖史畴，为禹占得白本陶，兆比於此。」案《史记。齐世家》载此小异）
　　蜉蝣之羽，飞集于户。鸿之戾止，弟弗克理。重灵降诛，尚复其所。（《文选。思玄赋》注引古文《周书》：周穆王姜后昼寝而孕越姬嬖，窃而育之，毙以玄鸟二七，涂以彘血，诸姜后，遽以告王。王恐，发书而占之，曰。」）
　　虫飞集户，是曰失所。惟彼小人，弗克以育君子。（同上：「问左史氏，史灼曰。」案灼本又作豹。）
　　关亲，将留其身，归于母氏，而後获宁。册而藏之，厥休将振。（同上：史良曰：「是谓」」云云）
　　凤皇于飞，和鸣锵锵。有妫之後，将育于姜。五世其昌，并于正卿。八世之後，莫之与京。（《左传》庄二十二年：初，懿氏卜妻敬仲，其妻占之，曰：「吉」云云。）
　　其名曰友，在公之右。间于两社，为公室辅。（《左传》闵二年，成季之将生也，桓公使卜楚丘之父卜之，曰：「男也。」又见昭三十二年。）
　　挟以衔骨，齿牙为猾，戎夏交猝。（《晋语》一：献公卜伐骊戎，史苏卜之，曰：「胜而不吉，遇兆。云云，」公不听，遂伐骊戎，克之，得骊姬以归。）
　　专之渝，攘公之俞。一薰一莸，十年尚犹有臭。（《左传》僖四年：初，晋献公欲以骊姬为夫人，卜之不吉，筮之吉。公曰：「从筮。」卜人曰：「筮短龟长，不如从长，且其繇曰云云，必不可。」弗听。）
　　兆如山陵，有夫出征，而丧其雄。（《左传》襄十年。「郑皇耳帅师侵卫，孙文子卜追之，献兆于定姜，姜氏问繇，曰云云）
　　君子得鼋，小人遗冠。（《御览》六百八十四，八百三十二，九百三十二引《古文琐语》：范献子卜猎，其繇曰云云。献子猎无所得，遗得其豹冠。）
　　沈阳，可以兴兵，利以伐姜，不利于商。（《左传》哀九年，赵鞅卜救郑，遇水适火，史龟曰：「是谓云云。」）
　　如鱼窥尾，衡流而方羊。裔焉大国，灭之将亡。阖门塞窦，乃自後逾。（《左传》哀十七年，卫侯梦浑良夫叫天无辜，卫侯贞卜，其繇曰。）
　　大横庚庚，余为天王，夏启以光。（《史记。文帝纪》：「陈平等遣人迎代王，代王卜之，兆得大横，占曰。」）
　　◇夏书
　　昏墨贼杀。（《左传》昭十四年夏引「《夏书》云云，皋陶之刑也。」注：「逸书。」）
　　◇夏训
　　有穷后羿。（《左传》襄四年引《夏训》有之，」注：「《夏训》，夏书。」）
　　昔有夏之方衰也，后羿自Θ迁于穷石，因夏民以代夏政。恃其射也，不修民事，而淫于原兽。弃武罗、伯因、熊髡、ζ圉而用寒浞。寒浞，伯明氏之谗子弟也。伯明后寒弃之，夷羿收之，信而使之，以为已相。浞行媚于内，而施赂于外，愚弄其民，而虞羿于田，树之诈慝，以取其国家，外内咸服。羿犹不悛，将归自田，家众杀而亨之，以食其子，其子不忍食诸，死于穷门。靡奔有鬲氏。浞因羿室，生浇及，恃其谗慝诈伪而不德于民，使浇用师灭斟灌及斟寻氏，处浇于过，处于戈。靡自有鬲氏收二国之烬，以灭浞而立少康，少康灭浇于过，后杼灭于戈，有穷由是遂亡。（同上）
　　◇训语
　　夏之衰也，褒人之神化为二龙，以同于王庭而言曰：「余褒之二君也。」夏后卜杀之与去之与止之，莫告。卜请其而藏之，吉，乃布币焉，而策告之，龙亡而在，椟而藏之，传郊之。及殷周，莫之发也。（《郑语》史伯引《训语》有之。注：「《训语》，周书。」）
　　◇秩官
　　敌国宾至，关尹以告，行理以节逆之，候人为导，卿出郊劳，门尹除门，宗祝执祀，司里授馆，司徒具徒，司空视涂，司寇诘奸，虞人入材，甸人积薪，火师监燎，水师监濯膳宰致饔，禀人献饩，司马陈刍，工人展车，百官以物至，宾入如归，是故大小莫不怀爱。其贵国之宾至，则以班加一等，益虔。至于王吏，则皆官正莅事，上卿监之。若王巡守，则君亲监之。（《周语》中，单襄公引周之《秩官》。注：「《秩官》，周常官篇名。」）
　　◇西方之书
　　怀与安，实疚大事。（《晋语》四，注：「西方谓周。」）
　　◇大度之书
　　举兵之日而境内不贫，战而必胜，胜而不死，得地而国不败，为此四者，若何？举兵之日而境内不贫者，计数得也；战而必胜者，法度审也；胜而不死者，教器备利而敌不敢校也。得地而国不败者，因其民也。（《管子。兵法》）
　　◇郑书
　　安定国家，必大焉先。（《左传》襄三十年，子产引「《郑书》有之。」注：「郑国史书。」）
　　恶直丑正，实蕃有徒。（《左传》昭二十八年，晋司马叔游引「《郑书》有之。」注：「郑书，古书名也。」）
　　◇太府之宪
　　国虽大赦，降臣亡子，不得与焉。（《战国策。魏》四；安陵君言：「先君手受《太府之宪》，《宪》之上篇曰。」注：「以城降人及亡人之子。」）
　　◇礼志
　　将有请於人，必先有入焉。欲人之爱己也，必先爱人；欲人之从己也，必先从人。无德於人，而求用於人，罪也。（《晋语》四）
　　◇前志
　　敌惠敌怨，不在後嗣。（《左传》文六年）
　　◇志
　　言以足志，文以足言。（《左传》襄二十五年）
　　高山峻原，不生草木；松柏之地，其土不肥。（《晋语》九。）
　　◇军志
　　允当则归。（《左传》僖二十八年，注：「《军志》，兵书。」）
　　知难而退。（同上又宣十二年。随武子曰：「见可而进，知难而退，军之善政也。」）
　　有德不可敌。（同上）
　　先人有夺人之心。（《左传》宣十二年。）
　　◇周志
　　勇则害上，不登於明堂。（《左传》文二年引《周志》有之，注：「《周志》，周书也。」案见《周书。大匡解》。）
　　文王梦天帝，服玄穰，以立於令狐之津。帝曰：「昌，赐汝望。」文王再拜稽首，太公於後亦再拜稽首。文王梦之夜，太公梦之亦然。其後文王见太公而□之曰：「而名为望乎？」答曰：「唯，为望。」文王曰：「吾如有所见於汝。」太公言年月与其日，且尽道其言：「臣此以得见也。」文王曰：「有之有之。」遂与之归，以为卿士。（晋太康十年，汲县《齐太公庙碑》引《周志》）
　　◇汲冢琐语
　　谨案，《晋书。束皙传》：「初太康二年，汲郡人不准盗发魏襄王墓，或言安厘王冢得竹书数十车，其《琐语》十一篇，诸国卜梦妖怪相书也。」《隋志》：《古文琐语》四卷，《汲冢书》。《旧新唐书》同宋以後不著录。今辑群书引见，省并复重，得二十五事，汇为一篇，至《穆天子传》，《竹书纪》年》，俱汲冢古文，见存不录。
　　舜囚尧於平阳，取之帝位。今见有囚尧城。（《史通。疑古篇》，《广宏明集》十一。案《初学记》八引《竹书》云：「舜囚尧，偃蹇丹朱。」盖此城也。）
　　仲壬崩，伊放太甲，乃自立四年。（《御览》八十三）
　　周宣王夜卧而晏起，后夫人不出於房。其后既出，乃脱簪珥，待罪於永巷，使其傅母通言於宣王曰：「妾之淫心见矣。至使君王失礼而晏起，以见君王之乐色而忘德也。乱之兴，从婢子起，敢请罪。」王曰：「寡人不德，实自生过，非夫人之罪也。」遂复姜后也。勤于政事，早朝晏退，卒成中兴之名。（《艺文类聚》十五）
　　宣王之元妃献后，生子不恒，期月而生，后弗敢举。天子召问群臣及元史，史皆答曰：「若男子也，身体有不全，诸骨节有不备者，则可。身体全，骨节备，不利於天子也。将必丧邦。」天子曰：「若而不利余一人，命弃之。」仲山甫曰：「天子年长矣，而未有子。或天将以是弃周，虽弃之，何益？且卜筮言，何必从？」天子乃弗弃之。（《御览》八十五，又一百三十五）
　　幽王娶褒姒，楚矢箕服，是丧王国。（《北堂书钞》二十六，又四十二。）
　　周王欲杀王子宜咎，立伯服，释虎，将执之，宜咎叱之，虎弭耳而服。（《御览》八百九十一，《事类赋。注》二十）
　　晋冶氏女徒病，弃之舞嚣之马僮饮马而见之。病徒曰：「吾良梦。」马僮曰：「汝奚梦乎？」曰：「吾梦乘水如河汾，三马当以舞。」僮告舞嚣，自往视之，曰：「尚可活，吾买汝。」答曰：「弃之矣。犹未死乎？」舞嚣曰：「未。」遂买之，至舞嚣氏而疾有间，而生荀林父。（《御览》六百四十二）
</div>
    <div class="pagination">
<a href="全上古三代秦汉三国六朝文_page25.html">上一页</a><span>...</span><a href="全上古三代秦汉三国六朝文_page21.html">21</a><a href="全上古三代秦汉三国六朝文_page22.html">22</a><a href="全上古三代秦汉三国六朝文_page23.html">23</a><a href="全上古三代秦汉三国六朝文_page24.html">24</a><a href="全上古三代秦汉三国六朝文_page25.html">25</a><span class="current-page">26</span><a href="全上古三代秦汉三国六朝文_page27.html">27</a><a href="全上古三代秦汉三国六朝文_page28.html">28</a><a href="全上古三代秦汉三国六朝文_page29.html">29</a><a href="全上古三代秦汉三国六朝文_page30.html">30</a><a href="全上古三代秦汉三国六朝文_page31.html">31</a><span>...</span><a href="全上古三代秦汉三国六朝文_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
