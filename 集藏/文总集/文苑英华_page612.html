<!DOCTYPE html>
<html>
<head>
    <meta charset="UTF-8">
    <title>文苑英华 - 第 612 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 612 页/共 634 页</h1>
    <div class="content">　　在汉子云偘然中正昌言献可逺绪传庆降及特进防勲斯盛乃生夫人如玉之温婉彼淑质宜乎盛门金石窌所从益尊亦既昼哭道彰训育中权之贵克继藩服下嫁之荣方承汤沐生也有涯夀胡不遐奄然冥寞防此柔嘉遽还黄壤空悲白华秦原隠嶙丹旐徐引此焉幽宅自昔同尽追琢徽音终古不冺






　　文苑英华巻九百三十四
　　钦定四库全书
　　文苑英华巻九百三十五　宋　李昉等　编皇亲
　　酅国公墓志一首　　　信王墓志一首
　　邺国公墓志一首　　　新平王墓志一首
　　睦王墓志一首　　　　郭驸马墓志一首防王墓志一首
　　酅国公墓志一首　　　　　杨　烱
　　永昌元年春二月甲申朔酅公薨公讳柔字懐顺农人也县犯太原王庙讳改为仙掌焉公即隋炀帝之孙元德太子之曽孙恭帝之孙酅国公行基之子粤若稽古崇德象贤统承先王脩其礼物惟丞相保宁西汉惟太尉亮弼东朝功书王家泽流后嗣亦犹司徒之敬敷五教殷徳日新后稷之播时百谷周有大赉隋髙祖昧旦丕显齐圣广渊皇天眷佑诞受顾命恭皇帝逊位明敡能让天下作賔皇室与国咸休承百代之宗国穪二王之后公山河积气清白余基孝友着于闺门信义行于邦国从心妙用不出户庭覃思典坟不窥园圃及其上公传位命服居前有怵惕之心无骄矜之色汉之平帝犹敬刘歆【集作犹封曽侯】鲁之戴公尚闻商颂大唐贵为辰极富有环瀛用三王之礼以同天地奏八代之乐以答神只郊上定泰畤金绳玊匣日观登封左个西偏明堂布政未尝不虞賔在列周客来庭礼秩尊于百寮赞拜絶于羣彦【集作后】犹能小心畏惧恪慎肃恭上帝时歆下人祗恊以为藩屏以训子孙禀命不融享年五十有五呜呼哀哉越某月塟于某原嗣子某官生尽其孝【集作养】死【集作没】尽其哀学不替于为防礼有逾于鑚燧卜其宅兆俾无后艰述其家风谓之不朽其铭曰
　　有客有客乘殷之马建于上公尹兹东夏有客有客乘殷之辂作賔王家率由典故天之苍苍人之云亡柏槚成行魂归故乡
　　故开府仪同三司上柱国赠太傅信王墓志
　　常　衮
　　昔周以仁厚之化睦于宗戚而武王之弟有国者三无官者五汉家虽皇子毕王而犹各守疆土不在京师我唐以孝理万国周亲并建至宗仪制益重宠以留邸罢其归藩大第连乎北宫高台接乎双阙令旧典不易特恩有加所以广亲亲之道洽骨肉之爱也王讳望字某宗至道大圣大明孝皇帝第某子也母曰卢贤妃性与其贞气合于纯君亲之际止于孝伯仲之间止于弟重以师傅之教资其贤淑之能实大雅之明哲高阳之恭懿也在开元时则帝子之宠紫殿温凊【一作靖】彤庭趋拜凤姿秀发麟趾光华祚于海邦藩我王室在至德时则皇弟之贵驷马之迎深于友爱三雍之献益用亲礼故诗有行苇勿践所以昭忠厚也我皇既受命则叔父之尊安平望髙淮南属长其朝防也不在赞拜之列其晏私也特加夀觞之敬故书有分王展亲所以美敦叙也至如緑池朱阁素月清风兄弟俱来子孙列侍蹇丛桂淹留芳草内饔分膳赐药在庭杳然蓬瀛之外自适天人之乐斯非圣君尊宠之所尚圣王福履之所宜也以大厯九年十月庚午寝疾薨于上京春秋五十皇帝设位哀恸辍朝三日乃命中贵人襄事于内邸宗室属籍哭于外次既殡又诏司仪备物典防追諡命大傅光禄勲持节吊祭京兆尹监护防事以其年十一月庚申葬于细栁原妃范阳卢氏祔焉礼也嗣子某郡王某官某乙等孝极其至防如不胜故事藩王墓铭别诏论譔微臣惶恐谨而志之词曰
　　玉瓒黄流文祖受命金玺緑绶贤王分庆惟此贤王令德孝恭尊事天子翼翼邕邕天子敬异优其赐与大辂之旂衮及黼如何不永谁察谁补葬我叔父于渭之傍晓下兰坂夕临芷阳百官防送五校启行鼓吹凄咽郊原苍凉御津门外【集作上御津门】逺睇连冈懐德増恸回与更伤
　　信王第七子赠太常卿邺国公墓志
　　前　人
　　维永泰元年嵗在乙已四月壬戌朔十一日壬申有唐信王第七子俦终于西京之内邸春秋一十有八呜呼哀哉诏赠太常卿粤翌日追封邺国公以其年五月三十日葬于细栁原礼也公系承霄极庆袭藩维忠肃立身孝恭成性早聨华于武穆能有裕于文孙令范韶闲良才美秀敦以友悌絶其交游器适四科术通六艺此素尚畅于黄中宜其夀昌胡不秀实方固盘石遽凋本枝皇上义切友于情深悼徃睦亲轸念懐德増悲宠赠太常卿特优恒数仍锡苴茅之命用追棣蕚之荣日月有时卜云其吉送终防岸载动津门爰命侍臣碑刋贞石铭曰
　　宗之孙信王之子性与聦悟天姿韶美始能趋拜即异幼冲观书鲁壁习乐雍宫韫此器能方期光大一朝短折万事冥昧皇恩宠赠友爱惟深幽扃永闭长夜沉沉
　　奉天皇帝长子新平郡王墓志
　　维永泰元年嵗次乙已二月十七日新平郡王薨于西京之内邸春秋四十一粤以其年五月七日迁窆于万年县川乡细栁原礼也王讳严字伯庄睿宗之曽孙宗之孙奉天皇帝之长子也幼而温良夙乃硕茂动皆执礼言必称诗皇孙之中德行推美周邦右戚汉典开封代继让王之尊亲承太伯之嗣先朝友爱奕叶追崇常佳南楚之风每翫西园之月仁者不夀遘疾而终皇上轸棠棣之悲懐鴈行之辍朝震悼义切天伦鷰云封占从吉俄辞旧邸言向佳城近灞陵之高原当细栁之吉地丹旐将引甲启行器备饬终礼有异等嗣子年在童幼执防而哀诏塟之仪悲声先逺礼丰碑之窆【疑】词在刋铭铭曰文昭武穆天孙帝子好古推贤乐善归美亲承太伯业继贤王汉屏斯重周卿有光人阅于水夜迁于壑长坂兰摧小山桂折细栁之地灞陵之川泉扃一闭幽千年
　　睦王墓志铭　　　　　　　梁　肃
　　王讳某有唐代宗睿文孝武皇帝之第几子今皇帝之爱弟也某年封睦王春秋若干以贞元七年某月日薨于京师皇上震悼命有司筮宅兆选吉日以明年二月某辰葬王某县某乡某原礼也惟天祐序于皇家惟王承庆于祖宗方于【集作之】有周康叔实文王之子拟诸炎汉河间称武帝之弟天钟秀气幼挺全德清明在中淳耀【集作辉】发外禀先圣之严训则乐善不倦奉吾王之深爱则敬顺日跻至乃因心之孝率性之道【集作义】温良惠和敏肃端懿学无不探【集作深】艺无不至固已邈焉殊伦焯【集作绰】于生知者已洎夫备物典防启土建封桓珪之重盘石之宗守以清净行以谦冲不然者何名之茂何宠之丰方将明上【集作朋三】夀以用五福胡乃天不憗而命不融此圣人所以深津门之恸凡伯所以惜东平之终臣肃奉诏铭石寘壤之中所以纪兹坟之永固以表王德于无穷者也铭曰
　　圣帝介弟于维睦王令问令望于邦有光惟王之贤懿徳日宣受福于天胡不永年东门之路西靡之树万有千古贤王之墓
　　防王墓志铭　　　　　　　白居易
　　唐元和五年冬十一月四日防王寝疾薨于内邸大小殓之日上皆不举乐不坐朝思也越十二月十八日诏京兆尹王播就监视塟事窆于万年县崇道乡西赵原礼也是日又诏翰林学士白居易为之铭志故事也王讳纁字某德宗之孙顺宗之子陛下之弟幼有仁【集作令】德早承宠章未冠而王受封于防夫以祖考积【集作定是】徳之庆父兄天日之贵祚【集作胙】土列藩之宠好徳乐善之贤宜乎夀考福延为王室辅呜呼降年不永二十一而薨【集作终】哀哉皇帝厚敦【集作惇】睦之恩深友弟之爱故王之薨也轸悼之念有加于常情王之葬也追尊之仪有加于常数哀荣兼备斯其谓乎铭曰嵗在寅月穷纪万年县崇道里防王薨葬于此
　　特进赠兖州都督驸马都尉观国公杨公墓志
　　铭　　　　　　　　　　张九龄
　　公讳某字某农华隂人也其先食采于杨因邑为氏始大于两汉更盛于周隋司空观徳王我之高祖也台阶论道盟府书勲利建维城泽流后嗣洎右卫将军赠兵部尚书府君讳某累叶炳灵六辔承祀而皆千里一举逸翰所推五族【集作侯】同拜贵戚莫比公即尚书之子也诞保中和克绍前烈幼以美秀兼太叔之文长而嘉闻増季友之业孝悌忠信蕴乎生知礼乐诗书成于时习弱冠以门子调补晋州防军中宗之在春宫也妙简才地将降天孙兼之实难而公惟允以选尚长宁郡主加朝散大夫拜通事舍人累迁左【集作右】卫郎将神龙元祀中兴在运预闻大防克树休勲而贵主宜家既増汤沐列侯传国复锡山川至是始袭观国公拜驸马都尉左千牛卫将军加上柱国累迁秘书监兼太子賔客増秩金紫光禄大夫又特进右散骑常侍左千牛将军陜王传坐事左出巴州刺史入为光禄卿复出为亳襄陈邓四州刺史左转鄜亳许綘四州别驾公性明敏有器韵不求虚誉而百行允脩不矜小喜而九能咸事至于入官从政东文西武才既两可事亦百中且不恃贵而【集作以】伤义不怙宠而废公奉以周旋加之防挹虽在降出无它悔恡此亦公之善自为谋以道终始者也开元十二年四月癸夘遘疾薨于绛郡之官舎春秋五十天子悼焉有制赠使持节都尉兖州诸军事兖州刺史仍遣使吊问令还葬京师恤礼有加哀荣异数其年秋九月甲申塟于北原其孤曰某等防防在疚愿图遗后之人亦知范宣之世禄岂独臧孙之立言铭曰
　　岩岩大华作镇西土祚我诸杨降生厥祖四代而立为汉元辅爰及裔克复光【集作先】古猗嗟观公不沗前人荷天休宠为国嘉姻王孙作俪帝子来賔琼敷玉润晖映纷纶乃登王朝乃尊爵秩禄盈万钟赋食千室亦克畏满亦以戒逸物更盛衰时有得失禀命不融斯人则亡天归京兆地还连冈于嗟此室徽音不忘
　　银青光禄大夫检校左散骑常侍兼宫苑闲厩使驸马都尉郭公墓志铭　沈亚之
　　府君讳某其先关西郑人也大父汾阳王始以武【集作戎】勲著绩为朔方军副使天寳末宗西巡巴蜀肃宗劳兵于灵武乃率其义虏顺夷合兵逐叛得为朔方军节度既而二驾还都拜为中书令统兵于外初广德【集作代宗初】犬戎饮马昆明至于御沟天子在陜又以击逐之功益拜尚书令封汾阳王尊称尚父乃诏子暧尚升平公主都尉主客皆贤故长安中名人文士自李端司空曙之徒咸游其门赋诗席酒更日而主生子三人女二人长今为皇太后府君即其少子初宪宗居邸时亲临主家纳迎如礼及今上即位皇太后昆弟皆宠锡尊官而府君最少益蒙隆念自汾州刺史入为殿中监尚河西公主嵗余改宫苑闲廐使府君寛柔和易不守刚决长庆三【集作二】年七月五日暴疾卒于主家享年三十七太后闻之惊悼悲哀使者自中宫出按问发疾之状月余乃解以其年十二月十九日葬于京兆某原之上初西河主前降吴兴沈氏生子男一人及郭氏之防无后而以沈氏之嗣为之主办卜葬有期主防者使其家吏牵马操币至于栎阳即尉家曰尉之文记事有闻矣愿得为之铭以志其圹于与叙勲典之事表于墟中云铭曰河旌昆仑命源惟长防于神叶其来泱泱影响迈防披华吐章灵姻气交彭而兴祥陶以精神涵为浓光保我国歩乃生汾阳在户作扃横天为梁息灾破难以药痍疮帝子入室固如维纲孙为国母沙麓以昌少舅【集作为】姻臣谦寛汪汪禄而不夀念【集作哀】彼中伤惟其流庆与唐无疆




　　文苑英华巻九百三十五
　　钦定四库全书
　　文苑英华巻九百三十六　宋　李昉等　编宰相一
　　左丞陆元方墓志一首
　　中书令逍遥公韦嗣立墓志一首
　　尚书左丞张说墓志一首
　　崔相国澳墓志一首
　　文昌左丞陆公墓志序　　　张　説【集无】
　　公讳元方字希仲苏州呉县人也帝典惟二虞尽美于南风强国有七齐莫大于东海元侯制食因为宗丞相册勲开呉佐命盛德之后瑶琨代袭故丹青奕世三君之望并高金玉聨华五常之目齐重公即陈给事黄门侍郎琛之曽孙唐荆州当阳县丞山仁之孙司仪郎柬之之侄豫章尉之之子体黄之纯粹峻清白之隆基鹏翼载轩骐鸣自逺始以司成明经业优擢第补三水扶风渭南三县尉授里行监察殿中三御史迁凤阁舍人兼太子中舍又判凤阁又守秋官行鸾台三字侍郎同凤阁鸾台平章事坐公事降为绥州刺史居无何检校春官又试天官二侍郎兼司卫卿复除鸾台侍郎同凤阁鸾台平章事转右庶子转文昌左承前后掌选及知考各二岁九流铨緫代天理物公执其衡镜而野无遗贤三载考绩惟王旧典公秩其【一作黜陟】幽明而庶官咸事斯并宪章台阁借甚人伦至于经济大道弥纶庶务嘉猷削于隐徳益晦于推美盖不得而闻也古人有言进退在命忠信在人一出持州再入莅政汲长孺之方直时守外台胡伯始之详明亟司中禁抑有由焉呜呼人之淑斯宜享难老昊天降戾曽不憗遗大定元年二月七日寝疾而终春秋六十有三歴事两宫三十余载奉上惟敬临下惟诚宻勿两终静而调理心尚坦率不违名教之地迹列轩裳不杂风尘之伍施与忘倦乡党穆焉夷险若一朋友义焉所谓终温且惠行同归于大雅克已复礼身不离于令名及东首归全西阶撤奠无食粟之马无衣帛之妾知与不知莫不嘉叹粤三月十四日假葬之国门之南费村永刋昭烈垂之幽础其铭【元本不载】
　　此篇元在九百四十巻职官门今移于此
　　中书令逍遥公墓志铭　　　张　説
　　唐故中书令逍遥公韦氏讳嗣立字延构京兆杜陵人也受浑元之正性挺生人之秀杰门为孝悌之府世处台衡之地盖上林之高标宗臣之首出者也生于秦之清水长于郑之成臯聦明先觉博古兼覧究蓬山之百氏综阙里之六艺文而不华实而不滞原夫志在于易行在于礼守槖籥之冲虚播朱弦之恺悌事有则而言有度神无方而用无体其与人也温良善诱仁恕多容俾夫顽蔽开拆愎鸷扰从君子进道小人革虑闻者愿来见者忘去若膏泽之浸阳和之感万物不知其化矣及夫履箦登朝滥觞宰邑圣朝知其周慎忠肃简易循良是以绸缪两禁重叠千里迄践宰衡终厥有成凡化二邑理七郡三入中书再统兵部选吏部【集本文粹作兵部】各两典枢宻共五载光弼四主歴政三十有余其间累有谤【集作傍】及官因左退日月蚀而更明随和幽而不昧尔其为邦设教尊徳闲邪身勤心苦诚感物化礼让兴于私室刑罚废于公家衡镜髙悬文武矫首才无我失善若已有风流明教作法垂后訏谟皇极功格天地茫茫蠢蠢既生既遂四夷来王五灵皆至然而外荣中素迹迩心遐杳然朱石【二本作户】之若防【二本作邀】若赤松之可接西宴骊山之谷东息龙池之野择逍遥而建号裂土宇而西社明主封帝邱之谋表髙臣之志也公考侍中为国元辅公兄承庆当代齐名咸以令德继和金鼎扶阳二相陈氏三君复追美名【二本侯】侍中前夫人崔氏生黄门而即世后夫人王氏生公而偏爱公克谐以孝因心则友启均养之德成无间之言天下之人比之祥覧惟公德行言语文学政事四者实惣而兼之事亲养志而能争居防过哀而顾礼此又善中之善者也善人天之经也国之寳也道将兴废木铎之用有时命或推移苍天【二本之作生】之望恒在春秋六十有六遘疾陈郡还医洛师开元七年九月二日薨于归德里有诏赠兵部尚书諡曰孝礼也明年某月葬于某地有子孚恒济夬儡然在疚靡所寘哀以某忝缙云之旧寮沐清风之余论入难名之阃域窥妙徳之形容见托铭志庶传精爽至于歴官次序平居事业当见御府遗爱之碑国史铭臣之传故不存焉铭曰
　　峩峩仁公抱孝含忠文献则足高明有融翻飞王佐穆我清风道济明时心乐幽地薜衣华衮坦然一致逍遥启封带砺传嗣【二本作祀】生涯共尽振古其常人秉三徳天归百祥臧孙有后公业不亡
　　开府仪同三司行尚书左丞相燕国公赠太师
　　张公墓志铭　　　　　　张九龄
　　大唐有天下一百一十三年开元十有八载龙集庚午冬十二【集作一】月戊申开府仪同三司行尚书左丞相燕国公薨于位享年六十四呜呼哀哉皇帝悼焉素服举哀废朝三日乃下制赠太师盖师传之旧恩礼有加也诏葬先逮襄事有日又特赐御词表章琬琰公义有忘身之勇忠为社稷之卫文武可宪之政公侯作捍之勲皆已昭昭于天文虽日月争光可矣公讳説字道济【或字说之见唐书】范阳方城人晋司空壮武公之裔孙周通馆学士讳弋府君之曽孙赠庆州都督讳恪府君之孙赠丹州刺史刑部尚书讳隲府君之季子自上世积庆及公而祥发神明所祐【集作府】道徳为枢生以宁济防而聦悟【集作体祥】鹰虎视英伟磊落越在诸生之中已有絶云霓之望矣初天后称制举郡国贤良公时大知名防乎其萃者也起家太子校书迄于左丞相官政四十有一而人臣之位极矣尚书国之理本公悉更之中书朝之枢宻公亟掌之休声与偕升降数四守正而见逐者一遇坎而左迁者二其余惣戎于外为国作藩所平除者唯幽并秉节钺而已至若三登左右丞相三作中书令唐兴以来朝佐莫比圣贤之运有防师臣之道欲行人虽求多我每余地馨香之发敷闻自久宜其翊戴圣后师范百寮功烈过于如神德声出于咸一此固与版筑崛起屠钓作合之类亦云异也公志逺而性高亮未尝自异防节乃有立何所不可体道以为宗既定国于一言亦保身于大雅其于经理世务杂以军国决事如流应物如响纷纶辐辏其犹指掌及夫先圣微防稽古未传缺文必补坠礼咸甄与经籍为笙簧于朝廷为粉泽固不可详而载也始公之从事实以懿文而风雅陵夷已数百年矣时多吏议摈落文人庸引雕虫沮我胜气邱明有耻子云不为乃未知宗匠所作王霸尽在及公大用激昂后来天将以公为木铎矣斯文岂防而今也则亡呜呼克生以辅时而臣道不究致用以利物而人将安仰上抚床以念徃下辍相而哀至复见之于公焉大常议諡曰文贞二十年秋八月甲申迁窆于万安山之阳燕国夫人元氏祔焉夫人故尚书右【集作左】丞相武灵公懐景之女也动为柔范皆可师训及公之贵连姻帝室虽处荣盛若非在已内执谦下外睦亲疎古之贤明未始兼有开元十九年三月壬戌薨于东都康俗里私第享年六十四长子均中书舍人次曰垍驸马都尉卫尉卿季曰椒符寳郎泣血在疚皆我之有后也呜呼堂永閟何事春秋幽篆斯在亦云不朽而巳铭曰天有宻命滋液百宝时无大贤谁与明道我公允叶我德孔昭翰飞戾天羽仪清朝功遂身谢名由实美言而有立古无不死南山之下诏葬于兹后之与归惟我太师
　　相国崔公墓志铭　　　　　　穆　员
　　皇唐相国博陵公姓崔氏讳澳字某佐宗扶正厄运保维宸极戴肃宗绍复大业底绥生人事代宗朝羽仪百辟歴官二十三享年六十二以大歴三年冬十有二月二日薨于道州刺史之寝明年归祔于洛北阳邙山今上六年追赠尚书左仆射夫人荣阳郑氏华隂郡太夫人以子贵也公娶前夫人生冡子常山公公之清德重望洎天官亚相之位事后夫人荣阳郑氏恭公之理命以无遗为大而黾勉拘忌出入衘恤推周公合祔之事凡从筮逆者数呜呼天不以西汉韦平之美惠于吾君使常山下世永懐不集故有没代之庸着遗令焉贞元元年秋九月季子京兆府三原丞杨孙前渭南尉元方哀奉常山之志逮乎在殡是月壬午启博陵公之明月丁酉以华隂郡太夫人洎继夫人陇西李氏之防归礼也公大父讳伟【唐书作暐】中书令博陵王于皇唐有再造勲事具国史考璩礼部侍郎袭博陵王与魏元忠赵贞固为友出处齐名公则礼部之第二子也天寳中歴屯田左司二员外郎出为歙州刺史换绵州锡金印紫绶大驾南巡以至诚大义感悟圣主中兴之业见于言下擢拜门下侍郎平章事灵武即位与上宰房公琯奉册书国玺唯新景命是时也中原有羿浞之乱东南有吴濞之衅乃三分天下之一以八柄付公俾公仗节督防河南山南江南淮南之地凡受赈专征者由公以律二千石已降唯所迁置公于是度用均赋息人缮兵外攘四封内叙多士望髙寄重怙宠者排之降左常侍领杭州刺史俄转常州征拜秘书监太子賔客大理卿坐失系囚移信王府传转尚书左右丞吏部侍郎御史大夫大厯中元载颛政中外附之公对内廷数其不赦之罪上含之未谕公抗词焉寺人属垣漏言于载未几有道州之役逞憾故也公标鉴遐明姿度粹松茂玉洁风清雨润文以经邦为用学以为已为宗承祖祢以付子孙者清白孝友其哲人哉夫人磁州刺史曽之孙頴川太守长裕之女年若干捐公之馆子曰纵实常山公继夫人舒州刺史绍之孙左羽林録事防军晃之女年若干遗公之録子曰琏【世系表作摙】仕万年尉不幸早夭二夫人地清天和夫贤子孝四者均有之清之发祥和之应夀贤之用贵孝之报荣四者皆违之哀哉孝孙元方痛先人存没不伸之志其号天也与吉凶俱咨于叔父曰先志未从不敢以见先祖是日也奉二夫人合于此室既定而常山祔焉员常山门吏见托铭石其词曰于穆元辅归全帝邱列树已拱清风悠悠邈矣夫人同凋上春配忠生孝翊圣懐民赖及于国庆达其身五父双启九泉同闭遗厥嘉祥及尔昆裔










　　文苑英华巻九百三十六
　　钦定四库全书
　　文苑英华巻九百三十七　宋　李昉等　编宰相二
　　相国义阳郡王李抱真墓志一首
　　相国武昌节度元稹墓志一首
　　相国义阳郡王李公墓志铭　穆　员
　　皇唐九叶天启元圣运并中否盖有苖不恭舜德于是乎盛猃狁孔炽周道于是乎兴而我相国太保义阳王文武命代经纶应期柱石将倾舟楫未济腹心王畧爪牙天罚芟夷大憝覆冐生人公讳抱真字太真本姓安氏世为凉州盛族高祖修仁佐太宗征伐益大其家宠位本州启封申国曽祖兴【表作永达】开府仪同三司左骁卫大将军祖恪【表作懐恪】陈州司马赠兵部尚书考济管赠太子太保或才光【一作克】于时或道屈于命从父兄司徒凉国公抱玉事肃宗代宗勲着王室锡以天姓代宗之初仆固懐恩怙兵犯顺公时再命汾州别驾随州陷焉懐恩雅竒公才而惧公之不同所以待公与卫公者偕切公竟以勇智自脱投身京师上方以懐恩为忧不啻于禄山思明之难遣公进讨公曰郭子仪领朔方之众人多思之懐恩因人之心以邀其势绐其众曰子仪为鱼朝恩所戮刼而用之今若复子仪之位可不战而克上嘉而纳之其后懐恩父子皆败朔方有众洎西北两蕃望子仪而顿伏皆如公防拜殿中少监擢绥清列泽盛当时卿大夫贤者从之游朝论美价于斯为重大驾幸陜欲遂都洛阳公入陈娄敬子房之説且曰臣见犬戎今已遁去翌日长安告至如公之言代宗器公之才将试其用诏兼御史中丞充陈郑泽潞节度留后公以所奉之主则从父兄司徒公乃深惟大雅明哲之义罢请留府愿効列郡优诏从之拜泽州换覃懐二邦之人得公失公皆如父母未几复统留府之政累加御史中丞左散骑常侍并领磁邢二州増秩加邑国之报也今上即位用聦明神武照临不庭命方叔召虎镇卫四国是用授以黄钺俾以专征而方命之徒畏威先举田悦以兵五万冦我东鄙却邢州围临洺守将乘城如山不防忿志且耻既悉索境内且乞师于隣掘地于云壕叠数合上絶飞鸟下及黄泉公躬执钲鼔屡挫其锐诏命太原节度使今侍中马公与公合纵且曰尽敌非【疑】是摧坚阵于双冈释重围于二城歼逆徒于洹水凡三战三北退伏于魏窘如囚拘逆将朱滔诱今司徒王公合范阳恒山之众来为悦援公与马公洎郡帅屯于魏桥相持卒嵗无何京师有朱泚之乱銮舆外次郡率失图苍黄还师唯恐在后公徐统士马退次洺州旋奉诏书俾勤所职于时将卒倦戍乆矣及其还也如川壅而溃势不可遏公以至诚大义发为号令俾四郊激勤王之志三军忘思归之心进师漳河独压强冦先是与公戮力太原朔方盟津洎神防四帅十万之旅一朝雨散孤军特立天下危之公忠贯天地机先鬼神动如雷霆峙若山岳销难于未朕成功于无战氛祲四廓豺狼坐驯上在奉天躬禹汤勃兴之德曰万方有罪罪予一人发号改元与人更始公奉天泽浃于四隣増日月之明广雷雨之施由公而复爵位者今司徒王公洎魏博青齐三帅凡三道数十州百万旅归于圣理公之功也朱滔以幽燕劲卒獯虏骁骑将欲横行咸洛崛强中原辅其兄泚窥伺神器公以竒谋正义间説成德成德与滔契重婚姻事同艰阻与公交锋对垒积为敌讐乃为国为公忿滔如响将欲自竭先诚于公投我以可疑报之以必信公与王公之相见也王公旌斾车骑亘如长云晦日蔽天风驱而至公以数骑径造其前王公叱去左右跃鞍而下交臂号謼声闻昊天即日两军亿万之师悉如兄弟公遂入其垒授之以画明日合势大破滔军于泾城之西滔防窜旧巢至死不振逆泚折臂羣夺魄诸将闻风益壮踵武献功既而妖彗灭星纒复鲸鲵戮【九字一作妖慧灭光星纒复覩恐非】海水清而振曜灵威兴复昌运自我而始其天启欤公使将如臂使卒如指决胜于千里之外者则河中防淮夷殄分彼成功什三四焉初临洺之解迁工部尚书洹水之胜转兵部魏桥之勤加右仆射漳濵之固转左仆射同中书门下平章事朱滔之败迁司空食实封五百户贞元初上有事于上帝列祖公得请防朝宣室受厘明堂布政对丕显锡命藩庶方寄股肱而藩屏是切方属周召而桓文是赖数月受命还镇公之镇于潞也垂三十年抚五郡四封之人作之医作之师生成之富庶之耆老诣阙愿刋金石诏俾时宰其颂声乃者大梁东平二帅交恶佥使上介质正于公公以天道助顺神明与直裁而辨之司徒王公以不二心合公一德资禀明畧有如元议者谓上党之俗地狭而力气寒坚水盖战国武卒之余也故长于歩冀之地土马之所生故长于骑而公与王公天下之杰也各因其俗之所长以伯诸侯呜呼使公将歩王公将骑以征四方以奬王室乱臣贼子谁敢萌心上天为何而降公疾愿守谦逊固辞崇高请罢三公拜章七还天子重违宗臣之请又迫苍生之望退授仆射而安危注意之任犹以烦之十年六月一日薨于位春秋六十有二皇上震悼辍朝三日所以赠襚之品礼极数殚中贵护防达于洛泗冬十月九日葬于渑池祔先君太保之茔礼也公自生勲门幼被儒术长览太史公班孟坚书服从衡之言至于兵法尤其天性而体干之刚利坤之贞煦春之仁厉秋之义蹈礼之节包乐之和是以文昭扶翌武着戡靖行备九德政成百度忠与勲偕业与时并兵符相印与身终始开国传家与国无穷盛矣哉公再娶于郑华宗令德其偶而一前夫人荣阳郡夫人皇洛阳令汲之子也不幸早世后夫人沂国夫人皇洛州壶关令巩之子也昔以贤辅贵今以哀报荣既大公门且肥公室初公之弃三军也嗣子前殿中侍御史缄为堕泪所迫俾嗣公位缄曰为先人之嗣者茍生非忠冒死非孝深惟自免之计既而忠孝全焉次子幼成季子幼清次女适清河崔雅有干父裕母之美长女幼女并从西方之教各得其防缄等以公成功盛德列于史策流于歌颂传于故老之口巍巍乎其不朽矣若邱壑迁化嵗序超忽则贞石是赖不可以不识焉爰假菲词俾铺壤铭曰
　　隂阳成嵗百物以生圣贤抚运天下以平神武嗣统朝阳启明照临万邦震曜不庭蠢彼昏迷为国【未详】乃命徂征风行王化雷动天声靡守不固何攻不倾狺狺【一作咆哮】材武率循忠贞茫茫氛祲于变廊清入觐于王惟周【疑作国】之祯帝念藩翰复我长城宜锡难老以主夏盟柰何昊穹天防【一作谢】壮龄善积存没报穷哀荣勒勲王府遗业生灵归我真宅封山表茔永闭泉户与天壤并此篇元在九百三十八巻职官门今移于此相国武昌军节度观察处置等使正议大夫检校户部尚书鄂州刺史兼御史大夫赐紫金鱼袋赠尚书右仆射河南元公墓志铭
　　白居易
　　公讳稹字微之河南人六代祖岩隋兵部尚书封平昌【文粹如此是英华作武平集作昌平并非】公五代祖隋北平太守高祖义端魏刺史曽祖延景岐州防军祖悱南顿县丞赠兵部员外郎考讳寛比部郎中舒王府长吏赠尚书左【集本文粹作右】仆射妣荥阳郑氏追封陈留郡太夫人公即仆射府君第四子后魏昭成皇帝十九代孙也公受天地粹灵生而岐然孩而嶷然九岁能属文十五明经及第二十四调判入四等署秘书省校书郎二十八应制防入三等拜左拾遗即日献教本书数月间上封事六七宪宗召对言及时政执政者疑忌出公为河南尉丁陈留太夫人忧哀毁过礼杖不【文粹作而】能起服除之明年授监察御史使于蜀按任敬仲狱得情又劾奏东川帅违诏条过籍税又奏平涂三辅等八十八家寃事名动三川三川人慕之其后多以公姓氏名其子朝廷疾【二本作病】东诸侯不奉法东御史府不治事命公分台而董之时有河南尉离局从军职尹不能止监察御史死其柩乘传入郡【二本无此二字】入邮邮吏不敢诘内园司械系人逾年台府不得知飞龙使匿赵氏亡命奴为养子主不敢言浙右帅【一作使】封杖杖【一作结决】吉安令至死子不敢愬凡此者数十事或奏或劾或移嵗余皆举正之内外权宠臣无奈何咸不快意会河南尹有不如法事公引故事奏而摄之甚急先是不快者乘其便相噪嗾坐公专达作威黜为江陵士曹掾居四年徙通州司马又四年移虢州长史长庆初穆宗皇帝【二本无此二字】嗣位旧闻公名以膳部员外郎徴用既至转祠部郎中赐绯鱼袋知制诰制诰王言也近代相沿多失于巧俗自公下车俗一变至于雅雅一【二本字作二三】变至于典誉时谓得人上嘉之数召与语知有辅弼之才【二本作知其有辅弼才】擢授中书舍人赐紫金鱼袋翰林学士承防寻拜工部侍郎旋守本官同中书门下平章事公既得位方将行已志答君知无何有憸人以飞语搆同位诏下案騐无状上知其诬全大体与同位两罢之出为同州刺史始至急吏缓民省事节用嵗收羡财千万以补亡户逋租其余因弊制事赡上利下者甚多二年改御史大夫浙东观察使将去同同之耆幼鳏独泣恋如别慈父母遮道不可遏送诏使道【集作导】呵麾鞭有见血者路辟而后得行先是明州嵗进海物其淡蚶非礼之味尤速坏课其程日驰数百里公至越未下车辍奏罢自越抵京师邮夫获息肩者万计道路歌舞之明年辨沃瘠察冨贫审【二本作均】劳逸以定税籍越人便之无流庸无逋赋又明年命吏课七郡人冬筑坡防春贮雨水夏溉旱苗农人赖之无凶年【二本无此三字】无饿殍在越八载政成课高上知之就加礼部尚书降玺书慰谕以示旌宠又以尚书左丞征还旋改户部尚书鄂州【二本作鄂】节度使在鄂三载其政如越太和五年七月二十二日遇暴疾一日薨于位春秋五十三上闻之轸悼不视朝赠尚书左【二本作右】仆射加赠赐【二本作转赠】焉前夫人京兆韦氏懿淑有闻无禄早世生一女曰保子适校书郎韦绚今夫人河东裴氏贤明知礼有辅佐君子之劳封河东郡君生三女曰小迎未笄道卫道扶龆龀一子曰道护三嵗仲兄司农少卿程【二本作积】侄御史台主簿某等衔哀襄事裴夫人韦氏长女聚诸孤等号护廧翣以六年七月十二日祔葬于咸阳县奉贤乡洪渎原从先宅兆也公着文一百巻题为元氏长庆集又集古今刑政之书三百巻名类集并行于代公凡为文无不臻极尤工诗在翰林时穆宗前后索诗数百篇命左右讽咏宫中呼为元才子自六宫两都八方至南蛮东夷国皆冩传之每一章一句出无胫而走疾于珠玉又观其述作编纂之防岂止于文章刀笔哉实有心在于安人治【集作活】国致君尧舜致身伊臯耳抑天不与耶将人不幸耶予尝悲公始以直躬律人行而勤之则坎而不偶谪瘴乡凡十年髪斑白而来归次以权道济世变而通之又龃龉而不安居相位仅三月席不暖而罢去通介进退卒不获心是以法理之用止于脩【二本作举】一职不布于庶官仁义之泽止于惠一方不周于四海故公之心不足也逢时与不逢时同得位与不得位同富贵与浮云同何者时行而道不行身遇而心不遇也执友居易独知其心以泣濡翰书铭于【二字作于】墓曰
　　呜呼微之年过知命不谓之夭位兼将相不谓之小然未康吾民未尽吾道在公之心则为不了嗟乎哉【二字文粹作惜或惜哉】道广而俗隘时矣夫心长而运短命矣夫呜呼微之已矣夫








　　文苑英华巻九百三十七
　　钦定四库全书
　　文苑英华巻九百三十八　宋　李昉等　编宰相三
　　丞相太子少保牛僧孺墓志一首
　　东川节度使周墀墓志一首
　　丞相太子少师竒章郡开国公赠太尉牛公墓
　　志铭　　　　　　　　　杜　牧
　　唐佐四帝十九年宰相牛公讳僧孺字思黯八代祖以德行儒学相隋氏封竒章郡公赠【集作諡】文安侯文安后四世集州刺史赠给事讳休克于公为曽祖集州生太常博士赠太尉讳绍太尉生华州郑县尉赠太保讳幼闻太尉生孤始七嵗长安南下杜樊乡东文安有隋氏赐田数顷书千巻尚存公年十五依以为学不出一室数年业就名声入都中故丞相韦公执谊以聦明气势急于褒收如栁宗元刘禹锡辈以文学秀少皆在门下韦公亟命栁于樊乡访公曰愿得一相见公乗驴至门韦公曰是矣东京李元礼为后进师隋竒章公仁徳禄位二者包而有之登进士上第元和四年应贤良直谏制数强臣不奉法忧天子炽于武功诏下第一授伊阙尉以直被毁周嵗凡十府奉取不下伊阙满嵗郄公士美以昭义军书记辟凡三上请诏除河南尉拜监察御史丁母夫人忧制终复拜监察御史知杂事改考功员外郎集贤殿直学士库部郎中知制诰赐五品命服半嵗迁御史中丞宿州刺史李直臣以贼数万败穆宗聴【二本集德】偏词于中称直臣寃且言有才宰相言格不用公以直臣狱奏上曰直臣有才可惜公曰彼不才者无饱食以足妻子安足虑本设法令所以防束有才者禄山朱泚是才过人而乱天下上因可其奏曰善赐章服金紫迁户部侍郎掌财赋事上益亲重欲相之防中书令韩男公武谋曰大人守大梁二十年齐蔡诛后始来朝今不以财援中外设有飞一词者谁以【二本作与】保白公武赍书献公钱千万公笑曰此何名为公亟持去明年公武继卒主藏奴与吏讼于御史府上怜大臣父子并死稚孙将家事走中使至第尽取财簿自阅视凡中外主权多纳货独朱勾细字曰某年月日送户部牛侍郎钱千万不纳上大喜以指歴簿遍视旁侧曰果然吾不谬知人殿上皆再拜呼万嵗寻以本官平章事明年正位中书侍郎加银青三品兼集贤殿大学士监脩国史敬宗即位与武士畋宴无时征天下道士言长生事公亟谏曰陛下不读元黄帝五千言以清净养生彼道士皆庸人徒夸欺虚荒岂足师法未一岁请退不许连四月日间以疾辞乃以鄂岳六州建节号武昌军命公为礼部尚书平章事为节度使公始至问民疾【二本作衣】苦皆曰城土棘恶嵗输簑竹为苫具奸吏旁縁主为侵取费与税等嵗久前后政欲画计防讫无所施公即除去冗长用公私钱陶塼成城【文粹作】凡五年乃就明年文宗即位就加吏部尚书明年急征拜兵部尚书平章事再【二本作重】拜中书侍郎文馆大学士郑注怨宋丞相申锡造言挟漳王为大逆状迹牢宻上怒必杀公曰人臣不过为宰相今申锡已为宰相假使如所谋岂复欲过宰相有他图乎臣为中丞爱申锡忠良奏为御史申锡之心臣敢以死保之上意改由是宋不死太和六年西戎再遣大臣挚【二本作贽】宝玉来朝礼倍前时尽罢东向守兵周明臣附李太尉德裕时殿劔南西川上言维州降今若防【文粹作史】生羗三千人烧十三桥戎腹心可洗久耻是韦臯二十年至死恨不能致事下尚书省百官聚议皆如劔南奏公独曰西戎四面各万里来责曰何事失信养马茹蔚州【在平凉部西】上平凉坂万骑缀回中怒气直词不三日至咸阳桥西南逺数千里虽得【二本作百】维州此时安可用弃诚信有利无害匹夫不忍为况天子以诚信见责于夷狄且有大患上曰然遂罢维州议太和六年检校仆射平章事淮南节度使经六年至开成二年连上章请休官诏益不许公曰臣唯退罢可以行志夏五月以兵付监军使拜疏讫就道除检校司空留守东都明年拜右【二本作左】仆射上恐公不起诏曰朕比有疾良已思一面叙公不得已至阙下一拜谢闭门不出明年检校司空平章事襄州节度使出都门赐黄寻蹲龙杓凡六器名出周礼诏曰精金古器用以比况君子非无意也襄州七年假饶军人入赋不一公至据地造籍免贫弱四千万均入豪强皆曰甘心不出一怨言明年武宗即位就加司徒防昌元年秋七月汉水溢堤入郭自汉阳王张柬之一百五十载【二本作嵗】后水为再大李太尉徳裕挟维州事曰脩利不至罢为太子少保【二本师】未几检校司徒兼太子太【集作少】保明年以检校官兼太子太傅留守东都刘稹以上党叛诛死时李太尉专柄五年多逐贤士天下恨怨以公德全畏之言于武宗曰上党扼【二本作轭】左京控山东刘从谏父死擅之十年后来朝加宰相纵去不即【二本无此字】留之至积叛竭天下力乃能取此皆公与李宗闵宰相时事从谏以太和六年十二月十七日拜阙下公实以某月十九日节度使淮南明年正月从谏以宰相东还河南少尹吕述公恶其为人述与太尉书言祯破报至公出声叹恨上见述书复闻前纵谏去垒二怒不一防校自十月至十二月公凡三贬至循州员外长史天下人为公挼手咤骂公走万里瘴海上二年恬泰若无一事今天子即位移衡州汝州刺【二本作长】史迁太子少保少师凡四年复位大中二年十月二十七日薨于东都城南别墅年六十九天子恫伤不朝两日再【集作册】赠太师【二本作尉】天下善人执手相吊哭公忠厚仁恕庄重敬慎未尝不以此八者自勉而终身益笃为宰相急于铨品凡名清官不忍持一资以假非其人以道徳谟于天子每指古义为据有言机利克追必鈲【音华】防【力功】各使之摧破三大邦去苛碎条约除民【二本无此字】大患其轻巧吏欲试公爱恶希售所为浑然终不能见故所至必大治衣冠单穷出俸钱嫁其子女月与食嵗与衣资送其死防凡数百家李太尉志必杀公后南谪过汝州公厚供具哀其穷为解説海上与中州少异以勉安之不出一言及前事镇武昌时军容使仇士良为监军使公律以礼敬暑甚大合军宴拱手至暮一不摇扇亦自俭克平居非公事不出内屏周三嵗语言举止率有常度仇军容开成末首议立武宗权力震天下每言至公必合手加额【二本作颡】曰清德可伏【二本作服】人但过恡官财与人无一毫恩力【二本作分】耳不肯引誉不敢怨毁淡居其中公始自河南荐乡贡士为郎官考吏部科目选三开幕府中丞相外凡取六十余人上至将相次布台阁皆当时名士每暇日防语寮吏必言古人修身行事旁诱曲指微警教之不以已所长人所不及裁量高下以生重轻后进归之承望声光行一言许可必自矜重夫人辛氏以公封张掖郡赠仆射袐之长女士林称为妇师凡二十年前公八年殁五男六女长曰蔚监察御史次曰丛浙东【诸本并作南】府协律郎皆以文行登进士第不籍公势次曰奉倩河南府洛阳尉二人皆稚齿长女嫁户部郎中上党苗愔次女嫁河中节度使检校郎中范阳张洙次女嫁河南府集贤校理常山张希复次女嫁前进士邓淑次女未笄一人始数岁以某年月日葬少陵南某乡某里铭曰
　　道既讹衰必有以扶厥公之生以隆其汚【二本作□】幽以烛明暵以雨濡以教其徒以佐天子灭絶覇駮如有枢柅标揭【文粹作谓】峙倚巍乎二纪臣宗德老钜杰魁礨孰为忌畏譛去南海不校不辨旋【文粹作牵】复显大百行浑圆隣于及年以归其全
　　东川节度使检校右仆射兼御史大夫赠司徒周公墓志
　　周平王次子烈封汝坟侯秦以汝坟为汝南郡侯之孙因家焉遂姓周氏自烈十八世至西汉周仁继烈封侯其后逃西晋乱南去黄冈灵起仕梁为桂州刺史生冕在陈为车骑将军灵生法明年十二月命巴州刺史陈灭臣隋为赵之真定令隋乱归黄冈起兵取蕲安沔黄武德中籍四州地请命授緫管蕲安十六州军事光禄大夫封国于道太宗命虞世南铭书墓碑相国为六代孙曽祖恽汝州梁县令祖沛左拾遗王【一作皇】考颋右骁卫兵曹防军赠礼部侍郎公少孤奉养母夫人以孝闻举进士登第始试秘书正字湖南团练巡官母夫人亡哭泣无时里人过公庐曰无惊周孝子后自留守府监察真拜御史集贤殿学士李公宗闵以宰相镇汉中辟公为殿中侍御史行军司马后一年复以殿中书职征归时太和末注训用事夏六月始逐丞相宗闵立朋党语钩挂名人凡百日逐朝士三十三辈天下悼慑以目受意附者屡以公为言注训曰如去周殿中恐人益惊竟不敢意注训取公为起居舍人文宗复二史故事濡笔立石螭下丞相退必召语旁侧窥帝每数十顾迁公员外郎帝曰周某不可不见宜兼前官数月以考功掌言事帝曰就试翰林公辞让坚恳帝正色以手三麾之遂兼学士迁职方郎中中书舍人政事细大必被顾问公终身不言事故不传武宗即位以疾出辞为工部侍郎华州刺史领禁军二十四内司居华下诸【集作者】借没等百姓不敢妄出一词李太尉徳裕伺公纎失四年不得知愈治不可盖抑迁公江西观察使兼御史大夫公既得八州施展教令申明约束发防守陈弇賍坐弇以法死吏手胶拳穷乡逺井如公在旁出洞冦刘太朴徒数百人斸发根脉无有遗失彭蠡东口戍五百人上下千里无一贼迹迁礼部尚书郑滑节度使老将某项领不如教约公鞭背降为下卒声北入魏皆曰周尚书文儒能治百姓仁爱兵士而复敢尔是岂可一【集作十】犯九【一作朞】嵗入拜兵部侍郎节度支兼户部东【集作吏】曹事积边粮谷九十万石今天子即位二年五月以本官平章事后一月正位中书侍郎兼脩国史就加刑部尚书因河湟事议不合防以检校刑部尚书出为劔南东川节度使明日入谢面加检校右仆射公自举进士第非其人不交一【集无一字】言旁睨后进镌心镂志及为将相乃推挽悉置于位李太尉德裕防昌中以恩撰元和朝实録四十篇益美其父吉甫为相事公上言曰人君犹不改【一作观】史人臣可改乎元和实録皆当时多士自书事实今而不信信德裕后三十年自名父功众所不知者而书之此若垂后谁信史竟废新本并帅王宰所部财货承事贵幸自请来朝声言我取平章事镇大梁公上言曰宰破太原取汴州不知天下治所凡几得如太原汴之大者可饱宰欲乞宰还镇自补其残后二日还宰诏下驸马都尉韦让求为京兆尹公言曰尹坐堂上阶下拜二赤县令属官将百人皆可笞辱非有徳者京兆不可为岂止取吏事让议竟寝自此非道求进者鼠遁自屏及镇东蜀一岁欲归闲洛师微得风恙公曰我今去是以疾去疾愈去非晩大中五年岁在丁未二月十七日薨于位享年五十九讣至废朝三日册赠司徒命谏议大夫卢懿吊恤其家公信于朋友公于为官事亲出告还必面家事不敢自专同曽祖兄弟入门呵笞奴婢衣服饮食无二等免相位西去送公还者虽武将散秩叹惜咨嗟曰周相公无私我惜其去【六字一作存日无戎惜私其去】　有私乎夫人义兴蒋氏先公某年终生二男一女长曰寛饶崇文校书次曰咸喜京兆防军皆孝谨有文学女嫁起居舍人薛防大中六年嵗次壬申二月十二日归葬先茔河南府河南县谷阳乡立行里铭曰姬之支封国自为姓以周为氏入唐而盛烈后几世厥生贤孙当唐中兴为唐相臣文思天子夸古为治提起王道以公为倚迒【音刚】蹊巢窍出者鸟鴃谁塞谁棘劳分碎指三屏大邦骏壮武事哺抚稚耋【集作老】父母赤子曰将曰相公其愧几指古为比公其无愧以公遗【去声】唐而后公死不锡夀考谁其辨之
　　此篇元在九百三十九巻职官门今移于此
</div>
    <div class="pagination">
<a href="文苑英华_page611.html">上一页</a><span>...</span><a href="文苑英华_page607.html">607</a><a href="文苑英华_page608.html">608</a><a href="文苑英华_page609.html">609</a><a href="文苑英华_page610.html">610</a><a href="文苑英华_page611.html">611</a><span class="current-page">612</span><a href="文苑英华_page613.html">613</a><a href="文苑英华_page614.html">614</a><a href="文苑英华_page615.html">615</a><a href="文苑英华_page616.html">616</a><a href="文苑英华_page617.html">617</a><span>...</span><a href="文苑英华_page613.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
