<!DOCTYPE html>
<html>
<head>
    <meta charset="UTF-8">
    <title>中州名贤文表 - 第 16 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>中州名贤文表 - 第 16 页/共 22 页</h1>
    <div class="content">　　载酒穷跻最上峰啸歌声撼海涛风得陪五马二千石独少三生六一翁为问北门红日下何如南岳白云中寄诗几欲申前约无奈人生似燕鸿
　　闲居杂诗
　　鬓发苍苍齿动摇自知宜退待谁招茶余引鹤消春昼酒醒闻鸡记早朝肥截玉肪羮缩项香翻云子饭长腰尚嫌门有徴诗客时与山人破寂寥
　　和傅汝砺寄来韵
　　春红园圃西东花下萦纡一迳通不向雷门操布鼓要从人海见珠宫多言浪负三千牍老梦都忘十八公珍重吾宗有成训人间何似在山中
　　七言絶句
　　杜子美像
　　删后骚余代有闻集成惟许杜陵人凭谁寄语防流者流到江西不是春
　　和康里子山韵
　　洞深春早透兰芽牕晓云香乱海霞万丈红尘飞不到紫箫吹绽碧桃花
　　李陵台
　　李陵台下驻分台红药金莲徧地开斜日一鞭三十里北山飞雨逐人来
　　令狐学士金莲图
　　九天光彩动金闺辇路风香树影齐却笑汉家恩数薄只教天禄待青藜
　　董仲逹送予至湘隂别后顺风比晚行三百里怅然有怀作一絶付其仆之逺送者持归
　　江蓠杜若满汀洲騒国春来亦可愁一日顺风三百里故人何处望归舟
　　即事
　　防家门系钓鱼船一阵风香燎麦烟畵出太平村落景酒旗多在緑杨边
　　歌行
　　题友人所藏明妃图
　　臂香骨沁守宫虐金锁重门怨银钥深宫有眼不识春昼长时听云间乐平生所见惟监宫今朝岂期见畵工君王知畵不知妾薄命已分如秋蓬黄沙漫漫天无穷惊飇吹老红芙蓉穹庐明日又何处此生遂负南归鸿和亲纳侮号上策建议诒谋娄敬责妾身虽苦免主忧犹胜专宠亡人国闗山寥落梦亦迷嫁鸡正尔随鸡飞人间生女莫望贵只可近作田家妻琵琶声断霜天月青冢至今青不歇后来却有蔡文姬千古胡笳辱哀拍
　　喜逢口【并序】
　　滦阳驿东北四十里有双冢世传昔有久戍不归者其父求之适相遇此山下相抱大笑喜极而死遂葬于是俗因谓之喜逢口亦犹望夫之有石也虽莫究其世代姓氏而其言有足感人者故作是以纪之
　　儿寒解衣重抚摩儿饥推食孰忍诃长成与国逺负戈一去不返当如何去时云戍东北鄙直出榆闗度辽水白头郎罢与影俱岂惮山川千万里天教此地适相逢父曰从天坠吾子笑疲乐极俱殒身谁谓情钟遽如此官家开边方未巳同生又别宁同死山云漠漠风飕飕山头双冢知几秋当时不忍一朝喜今日翻成千载愁犹胜贞女化为石终古孤身双不得清江寒影日悠悠行人一去无消息
　　赤壁
　　孽瞒祸水剧赵女汉火余光能几许蜀方传薪嘘未然吴偶束緼成一炬万艘枯苇沃以膏空江如韛长风鼓九渊鼎沸羮鱼龙连营炽炭膰貔虎雄图南纪成畵饼匹马华容作穷鼠坡翁乗兴赋赤壁烂漫天机涌毫楮偶从雪里写芭蕉又似骊黄不毛举考图求故此其地疾恶千年若躬睹江山萧条岁华晚兴废人间几今古买鱼沽酒吊阿瞒醉和渔歌短蓑舞
　　哀弃儿
　　雪霜载途风裂肌有儿鹑结行且啼问儿何事乃尔悲父母弃之前欲追木皮食尽岁又饥夫妇行乞甘流离负儿逺道力已疲势难俱生灼可推与其防尾莫我随不如忍割从所之今夕旷野儿安归明朝道殣非儿谁父兮母兮岂不慈天伦遽絶天实为十年执政虽咸腓发廪有议常坚持昔闻而知今见之仓皇援手无所施儿行不顾寒日西哭声已逺犹依稀
　　李惟中学士自西台侍御召入以未央宫瓦砚为贶作此谢之
　　汉家作宫法紫微金铺玊户明华榱甄官陶瓦极能事铅丹细咸阳泥一朝神雀去不返秋风禾黍惊离离谷陵且变此宜尽一二时出农夫犂人间购求作珍玩洗刷篆籀分毫厘西台执法好事者砻磨为砚尤瑰竒体呈全璧径尺许沼开新月才一睂坚如铁石润如玊墨声瑟瑟松风吹惠然匣送感高义但惜所与非所宜公才真是谪仙裔善事利器方相资嗟予芜学忝词馆虽有此器无能为世传铜雀亦佳品搜刔黄壤今无遗高皇垂统四百载老瞒何物敢等夷爱人屋上乌亦好况兹适用逾端溪楮生毛頴贺得友坐令几案増光辉代言挥制固多愧玊堂风月犹能诗
　　赞
　　文文山画像赞【并序】
　　有壬早慕文山公风节与其孙富逰尝序公传而未得拜公像意其雄杰峭异若太史公疑张子房为魁梧竒伟也富弟实奉像求赞始遂瞻拜乃温其如玊焉然其栗而亷者不可揜也仁者必有勇公之谓也赞曰
　　精金不蚀贞玊不磷昆冈火炎乃流乃焚不流不焚孰为其真摧抑百至而力不衂间关万状而气益振我公之心有如此水我人我民我疆我理独有入海万一振起天实厌宋臣力竭矣慷慨就俘气言益厉谈笑燕市取义得义一言一动足为人师若曰父母有疾不可以难愈而不药则百世之训厚顔鄙夫偷生一时死何所遗壤腐氷澌公乃不死孰得而死之予今见公图绘固严霜烈日之梗槩而景星凤凰尤足以慰后世快覩之思也
　　题跋
　　题欧阳文忠公告
　　文与道一而天下之治盛文与道二而天下之教衰经籍而下士之立言力非不勤也辞非不工也施之于用卒害其政者与道二焉尔昔苏子以韩愈配孟子而以欧阳子配韩愈天下以为知言后世无敢有异议者韩也欧阳也推而达于孔氏之道也欧阳子曰三代而上治出于一而礼乐达于天下三代而下治出于二而礼乐为虚名又曰我所谓文必与道俱呜呼此欧阳子之所以为文而先儒谓自荀扬以下皆不能及者也有壬幼读其书即知好之见其纡余委备容与间易初若易入望洋而叹而后知其大且至也翰林直学士兼国子祭酒原功其后也登延祐乙夘进士第名能为古文颍州后子孙散而四方能世其学者原功尔出所藏至和元年五月告身示有壬曰太师为龙图阁直学士尚书吏部郎中留守南京时罹太夫人忧服除以旧职除此其告也陵谷变迁岿然独存传而至也厯胄馆奎阁奉常太史幸不至坠世业子吾同年其为识其左又曰子以叅议中书省事母忧去官服除亦以前职召古今事有相契者其并记之有壬早读欧阳子得与其后同年而又相好故敢以謏闻识之若夫德业之不究而以迹之粗类者委之岂原功私我之深遂忘其拟人以伦而伤其知人之明邪将原功警我以希贤之学邪警我以希贤之学也则不敢不勉
　　题李士诚持信手巻
　　说文曰印执政所持信也刘氏释名曰印信也所以封物为验也亦言因也封物相因付也大抵皆有官者所用随其职给于上后世人始自为今易水时有得大不过三五分其文率不同他出诸土者班班可见皆私作持以为信者也然莫盛于近代士大夫简牍题咏既书姓名必继以印哆然标榜以为粉泽予素疎但书姓名乃有刻而见赠因求印其上者甚至有假为者厥后驯习积至盈箧盖不能免俗焉时之所尚若是虽近文事其亦文之末也夫世称图书甚无谓实印尔其椌用铜若象若木之坚致者惟举世尚之故制作日精然皆出江南北工未闻也吾乡李士诚是艺之精无愧南工盖其翁学于江右文生而士诚传其家法焉求扁室顔本之说文以持信扁之且使知其槩庶不为俗工
　　跋织成宣和御书清浄经
　　唐安乐公主出降益州献碧罗为花鸟大如黍米眼鼻觜甲皆备了视者方见之陆防纪锦谓其禽鸟花卉谛视条段斩絶分画缜致不可状虽不可见想像不过景物精絶而亦疑其夸也若夫字画见诸组织者大率仅能成字而笔意则未易得宜相张君藏织成宣和御书常清浄经一巻笔意之精不失毫发机轴之异又有不可名言者面文背质判然二文而吻然一层不知当时之工何以施其功于机轴之间也因知碧罗锦裾非夸而又有不及者虽然竒则竒矣特一物尔而予因是深有感焉宣和间万事已堕清浄经谓神好清而心扰之心好清而欲牵之遣其欲而心自浄澄其心而神自清呜呼斯言足以为国矣知而不能践徒从事组织之末秪增其多欲尔故予不暇论组织之工而深有感于是焉是巻出没之详同年欧阳原功叙之矣其已夘冬与予同观盖庚辰冬也
　　跋重刻羊祜碑
　　堕涙碑在天地间与元气相为无穷昔之亡也有不亡者存盖立德立功立言有一于此足以不亡况备之者乎太傅之未就交辟也郭奕以为今之顔子其德之着见者若此委质而后大勲伟绩史不胜书其功懋矣若夫论三年之丧欲革汉魏之薄而兴先王之法以敦风俗其于立言盖有儒者之风焉使及孔氏其殆庶几乎陆抗谓乐毅诸葛孔明不能过未足以尽之也李商隐因韩子淮西碑有言汤盘孔鼎有述作今无其器存其辞辞之精絶者不托于器且不可泯况德之浃人肌骨者乎昔太傅造岘山言自有宇宙便有此山余谓但有岘山便有太傅且人皆因碑而传是碑由梁及今至于四刻则因有以着不亦异乎访旧文而刻之石由京师而致之岘首者编修官杨伊志卿也
　　序
　　文丞相传序
　　宋养士三百年得人之盛轶唐汉而过之逺矣盛时忠贤杂遝人有余力及天命已去人心已离有挺然独出于百万亿生民之上而欲举其已坠续其已絶使一时天下之人后乎百世之下同知君臣大义之不可废人心天理之未尝泯其有功于名教为何如哉丞相文公少年趠厉有经济之志中为贾沮徊翔外僚其以兵入援也大事去矣其付以钧轴也降表具矣其往而议和也冀万一有济耳平生定力万变不渝父母有疾虽不可为无不用药之理公之语公之心也是以当死不死可为即为逸于淮振于海真不可为矣则惟有死尔可死矣而又不死非有他也等一死尔昔则在己今则在天一旦就义视如归焉光明俊伟俯视一世顾肤敏祼将之士不知为何物也推此志也虽与嵩华争髙可也宋之亡守节不屈者有之而未有有为若公者事固不可以成败论也然则收宋三百年养士之功者公一人尔孙富为湖广省检校官始出辽阳儒学副提举庐陵刘岳申所为传将刻之梓俾有壬序之有壬早读吟啸集指南録见公自述甚明三十年前游京师故老能言公者尚多而讶其传之未见于世也伏读感慨惜京师故老之不及见也公之事业在天地间炳如日星自不容泯而史之取信世之取法则有待于是焉若富也可谓能后者已
　　大一统志序
　　至元二十三年岁丙戌江南平而四海一者十年矣集贤大学士中奉大夫行秘书监事扎玛里廸音言方今尺地一民尽入版籍宜为书以明一统世皇嘉纳命扎玛里廸音洎奉直大夫秘书少监虞应龙等搜辑为志二十八年辛夘书成凡七百五十五巻名大一统志藏之秘府应龙谓比前代地理书似为详备然得失是非安敢自断尚欲网罗遗逸证其同异焉至正六年岁又丙戌十二月二十一日中书右丞相伯勒齐尔布哈率省臣奏是书国用尤切恐久湮失请刻印以永于世制可明年丁亥二月十七日皇上御兴圣便殿中书平章政事特穆尔达实传防命臣有壬序其首臣闻春秋所以大一统者六合同风九州共贯也然三代而下统之一者可考焉汉拓地虽逺而攻取有正谲叛服有通塞况师异道人异论百家殊方指意不同亡以持一统议者病之唐腹心地为异域而不能一者动数十年若夫宋之画于白沟金之局于中土又无以议为也我元四极之逺载籍之所未闻振古之所未属者莫不涣其羣而混于一则是古之一统皆名浮于实而我实协于名矣且统之为言昉见于易干之彖曰大哉乾元万物资始乃统天説者谓天也者形也统也者用形者也象曰天行健君子以自强不息则又示人以体干之道盖天为万物之祖君为万邦之宗干以至健而为万物始乃能统理于天皇上体干行健以统理万邦所谓一统万类可以执一御而六合同风九州共贯之机括系焉九州之志谓之九丘周官小史掌邦国之志外史掌四方之志志之由来尚矣况一统之盛跨轶汉唐者乎是书之行非以资口耳博洽也垂之万世知祖宗创业之艰难播之臣庶知生长一统之世邦有道谷各尽其职于变时雍各尽其力上下相维以持一统我国家无疆之休岂特万世而已哉统天而与悠久矣
　　秋谷文集序
　　相国李韩公秋谷先生薨之二十七年子献由叅议中书省事拜治书侍御史进侍御史有壬实中丞一日出先生文集俾序其端昔苏子瞻恨不及一见范文正公与其季子德孺同官于徐序文正遗藁以挂名文字中自托门下士之末为幸而有壬之擢第也先生寔座主接余光亲诲益不少视子瞻之于范文正则有壬之幸多矣序其敢辞先生以雄邃之学为帝者师功勲在王室声名满天下自九重以至于里巷皆以字称才气跌宕落笔纵横歌诗流播荒陬下邑传邮逆旅往往大书于壁然世知歌诗而不知其文知其文而墓碑未出不知其功勲之大之详也国初因仍吏治日就媮窳士气奄奄仅属先生在潜邸日久启沃谓儒可与守成一旦当国即行贡举盖倡于草昧条于至元议于大德沮尼百端而始成于延祐亦戞戞乎其艰哉三十年来得人之列于庶位者可枚指也士风之隆替治化之枢纽在焉大德之末丁国势危疑神器杌陧之防犹操舟灔滪三峡遇排山倒海之风而能力赞秘策卒底平济非社稷之臣乎若夫名爵扫地而削其尤锡予空帑而复其旧太官恃不钩检而覈其滥宿衞依凭城社而沃其宂贵近世臣莫敢议及乃挺身任之灼知将来之危不恤也国家用儒者为政至元而后炳炳有立者先生一人而已有壬因襮其槩使读是集者知有德有言且以见功勲之出有原柢也皇上追念勲德赠旧学同德翊戴辅治功臣太保仪同三司上柱国追封魏国公諡文忠献字伯徴世济其美讵可量也哉
　　忍经序
　　衡阳高士栖碧罗巨海尝从文山海上归终身宋衣冠交接称许尤不茍有壬读书衡泮居与之隣乃辱与进闻其称海北道防访使榕寓孙公之贤不容口盖公往来过衡衡士大夫多慕而见之巨海则交处最宻者有送行序若诗在栖碧文集今尚能记其槩公金源乌古部人征宋有功厯官所至皆有惠政长宪海北民怀吏畏太夫人年高上疏归养泝沿湖湘士大夫无不熟公者今中书左丞大司农良桢榦卿其子也时望所属公累赠推忠靖逺着节功臣荣禄大夫中书平章政事柱国追封魏国正宪公某不及拜下风犹欲识其子孙以酬平日景行先哲之意而榦卿仕早有声日践华要承乏政府实尝同寅都城僦屋又得为邻一日出书曰忍经以示某曰先子平生有得于此辑而为书子其序之某识榦卿但知其世有积德而不知其所得之源也及读是书为之三叹曰孙氏子孙之贤阀阅之大岂徒然哉公之言忍有正义有变义有衍义使人人有见乎此则修身齐家涖官之道尽在是矣夫以刃加心上而能受之非易事也易之惩忿窒欲书之以礼制心乃其下手要法公皆举以示人自传记子史以至佛书道书百家杂著诗赋凡有闗于忍经者靡不收入古今之言忍者无以复加矣榦卿既叅大政寻拜左丞分省外藩复入政府庙堂以其久劳机务听辞中书俾专明农士论犹未释也读父之书得效若此不惟一身一家又将传之天下后世也某赋性躁仕途五十年滨于危殆者屡矣使早得伏读此书庶不至若是之殆也虽然衞武公年九十有五尚求箴警于国某虽七十有一茍未死一日有一日之事此书尚有资焉
　　春秋集义序
　　春秋由三传而下世之存者可考也范氏探经而为集解啖赵考三家短长为统例伊川以传考经之事迹以经别传之真伪皆号精当而世之读者无几及胡氏传出学者翕然宗之圣朝设科遂与三传竝用诸家之说几无闻焉向防试以五经发策至有不知名家名氏者况有考其短长而折衷为书者乎且圣人之意当时门人有所不知世传左氏时代不一要非亲受于圣人者宜其辞胜而失诬也公羊谷梁传闻逾逺诸家之説各尊所闻其能尽合圣人之意乎朱子谓春秋大防诛乱臣讨贼子内中国外夷狄贵王贱伯而已未必如先儒所言字字有义也如此则传注之説可泥于一偏乎豫章张君立择诸家之论或全或略疏于三传胡氏之后名曰集义撷众长萃于一歴歴精至观其自序盖欲学者因是以求诸家之全戒其厌烦务简而取足于此则君立所得与夫所以敎人者可见矣欲观君立之集义当先观君立之自序徧取诸家优游泳交畅旁通一旦有得自知去取廻观集义心目了然与闻人之説袭而取之者异矣康节云春秋尽性之书也传注而已乎
　　文过集序
　　丁丑分省予以五月二日发京师八日达上京大臣日侍帷幄时陪论奏退则入省治常事军国机务一决于中而京师留省百事所萃必疑不决暨须上闻者始咨报故分省簿书常简叅议左右曹非有疑禀不至都堂日长吏退恒兀兀独坐间得朋游歌诗率尔赓和心有感触亦形咏歌乗兴有一二十首而无心营度一字亦复动涉旬日七月十七日奏归日定有司次第治行予亦谕僮仆槖衣以俟诸生李冕掇拾缪作得百二十首予视叹曰夫士之穷者乃工于诗予窃禄逾涯人不谓穷也谓予不穷则昔人以道不行为穷方今象示儆獠夷弄兵浙人号饥中州告水官瘝民疲财殚粟耗而予腼顔执政道果行乎悲夫予盖穷者也穷者诗宜工而复不工何哉彼之穷敛其心力一寓于诗予之穷虽疲精竭神于所当为而识浅才劣卒不能为至于词章小技亦遂俱废彼之穷犹有诗予之穷并诗而无有而不工犹无也予其穷之尤者乎而不工之语时托箴讽滕口譊譊者又小人之文过也因题文过集以识予过因以见小人之志又有不在于诗者焉





　　中州名贤文表巻二十
　　钦定四库全书
　　中州名贤文表巻二十一　　明　刘昌　编许文忠公
　　记
　　雪斋书院记
　　天地淳浑朴厚之气钟于北自颢穹生民偫而未泄一旦若再开辟与物为春我国家龙兴适丁其防焉天佑下民作之君作之师君以治之师以教之世祖皇帝以大圣之资膺君师之任德业之盛固由天纵亦惟一时命世大才相与扶植斯道有以继天立极也斯道也何道也根于降衷见于实践传之而济斯民者也三代而下道有晦明而其明也其本于经乎金源氏之有中土虽以科举取士名尚儒治不过塲屋文字而道之大者盖漠如也天相斯文新安朱子出性理之学遂集大成宇宙破裂南北不通中原学者不知有所谓四书也宋行人有箧至燕者时有馆伴使得之乃不以公于世时出一论闻者竦异讶其有得也皇元启运道复隆古倡而鸣者则有雪斋姚公焉至大间先生之侄牧闇为翰林承防实握文柄家学益明孙堉由世赏践歴有声今吏部侍郎昔守吾郡一日请曰子尝长翰林寔今太史吾祖之茔牧闇已铭之矣书院尚未有记子其勿辞夫以牧闇之笔犹子之于诸父公之德业精覈详尽尚何庸赘而书院之纪时未及也辞不获为书其槩公讳枢字公茂营州栁城人后迁洛阳考讳仲宏赠太师仪同三司追封鲁国公諡惠靖子炜故荣禄大夫陜西等处行中书省平章政事赠推忠秉德佐治功臣光禄大夫河南江北等处行中书省平章政事柱国追封鲁国公諡文忠侄燧是为牧闇炖佥江西湖东道提刑按察司事公幼笃孝敬长力于学天赋既髙济以实力故其成也大太宗择必且齐子教汉语文字俾杨中书惟中监督公往依焉与偕北觐时龙庭无汉人士夫上喜其来甚重之乙未诏二太子南征俾公从杨中书即军中求儒道医卜人拔德安得江汉先生赵复仁甫与之言信竒士出所为文数十篇以九族殚残不欲北留帐中一夕惟寝衣存求至水裔欲投溺而未入也公晓以徒死无益遂还尽出程朱性理之书付公公得之躬行实践发明授徒北方经学盖自兹始伊啰斡齐行台于燕诸侯竞掊克入媚以公为郎中必分及之一切拒絶携家来辉垦荒粪田诛茅为堂置私庙奉祠四世中堂龛鲁司冦容傍垂周程张邵司马六君子象读书其间衣冠庄肃以道学自鸣汲汲以化民成俗为心板小学论孟或问家礼俾杨中书板四书田尚书板诗折衷易程传书蔡传春秋胡传又以小学流布未广教弟子杨古为沈氏活板与近思録东莱经史论説诸书散之四方时鲁斋许公在魏公过魏与窦汉卿相聚茅斋鲁斋听公言议正粹遂造苏门尽録是数书以归谓其徒曰曩所授皆非今始闻进学之序必欲相从当尽弃前习以从事于小学四书为进德基不然当求他师众皆曰惟先生命鲁斋尽室来辉相依以居卒为大儒牧闇铭谓公所梯接云世祖在潜邸岁庚戌遣平章赵璧来徴既至大喜时召与公语公见上可大有为乃尽平生所学为千百言首以二帝三王为学之本为治之序与治国平天下之大经彚为八目次及救时之弊为三十条疏弛张之方其下本末兼该细大不遗上竒其才由是动必见询且使授太子经日以三纲五常先哲格言薫陶德性壬子受命征大理至曲先脑而夜宴羣下公陈宋祖遣曹彬取南唐敕无效潘美伐蜀嗜杀及克金陵未尝戮一人明日早行上据鞍呼曰汝昨夕言吾能为之公贺曰生民之幸有国之福也师及城饬公尽裂槖帛为帜书止杀之令其民父子完保军士无一人敢取一钱者上驻六盘公疾居闗中教使劝农身至八州诸县谕上重农之防凡今闗中桑成列者皆所训植公言在太宗世诏孔子五十一代孙元措仍袭封衍圣公曲阜有太常雅乐命东平守臣辇其歌工舞郎与乐色爼豆祭服至日月山上亲临观又言臣宣抚东平闵先圣大贤之后诗书不通义理不究与凡庶等版洛士杨庸选孔顔孟三族诸孙俊秀者授之经而学夫礼盍真授庸教官以成国家育才待聘风动四方之美又详议王镛练习故实宜令提举礼乐庶岁久不致崩坏皆从之上尝令公料李璮之反公对曰使璮乗吾北征留濒海捣燕闭闗居庸惶骇人心为上策与宋连和负固持久令数扰边使吾罢于奔救为中策如出兵济南待山东诸侯应援此成擒尔上曰贼将何出对曰出下策后如其料王文统伏诛西域人羣言回回虽时盗国钱未若秀才敢为反逆上曰在昔潜藩商订天下人物姚公茂言王文统学术不纯他日必反秀才岂尽皆斯人襄阳下议大举公奏如求大将非同知枢宻院事巴延不可及伯顔陛辞勅逆战者如军律余止杀掠古之善取江南者惟曹彬一人汝能不杀是亦一彬此皆公自潜邸时有以启沃而简在帝心也既济江公又言由陛下降不杀之诏兵不逾时降城三十戸逾百万自古平南未有若此之神捷者然自夏徂秋一城尚不降降城四壁外县邑丘墟旷土无民国将安用比闻扬州焦山淮安人殊死战我虽克胜所伤亦多宋之不能为国审矣而临安未肻轻下盖惧吾止杀之信不坚诈其来耳宜遣官专辅巴延宣布止杀之诏有犯令者必诛无赦上皆从之公自召居左右不去侧者二十年中统元年拜东平宣抚使明年拜太子太师辞不受改大司农四年拜中书左丞至元五年出佥河南行省十年拜昭文舘大学士详定礼仪事十三年拜翰林学士承防十七年薨于京师夀七十八岁士大夫哭祭如失亲戚葬辉州菊山之阳成宗朝加赠嘉猷程世旧学功臣太师开府仪同三司追封鲁国公諡文献至正七年监察御史言雪斋姚先生当世祖龙潜之时首陈二帝三王之道佐立万世无疆之基所以阐明道学其功大矣圣朝以鲁斋许文正公从祀孔庙覃怀又立书院先生首倡道学辉州讲道之地宜立书院设山长以淑诸人庙堂韪之今教养不弛堉经葺惟谨公事业满天下牧闇之铭备矣而大节在首倡经学阐明斯道记立书院故凡有闗于斯道者尤致详焉世言儒者不知兵盖兵在择将若淮安王平宋之功跨轶今古公之荐也将贵料敌若公之料李璮古名将不是过受命征大理首陈曹彬不杀至下临安始终此论开屯淮蜀劝农闗中固巳合幅员而混于一矣某因记书院而窃有感于今者故虽牧闇已书而复及之非赘也是皆开国大功源于道学而其流发见之尤较著者也诚以斯道之明君臣端拱而天地位焉万物育焉一指顾之顷尔士子之学于斯者一诵是记知公事业之大必推其所以致此者则其为学也至矣道学岂空言而已哉
　　陜西行中书省题名记
　　至正丙戌冬陜西行中书省平章政事多多公合其寮寀移书有壬曰吾省据要重以控西北南三陲者八十五年矣昔保厘长贰若亷希宪商挺萨达齐辈皆蔚为名臣而无托以徴及今亟求已不可得乃断自后至元元年得若干员刻之石识往行朂后继敢以属子有壬惟陜西当天下一面名虽数更地之雄剧则古今不异也我元天造立宣抚司以养以治中统三年始立陜西四川行中书省至元二十三年朝议分省四川咨答转滞改陜西行省而四川自为省矣中更王相府宣慰司者一尚书省者二寻复其旧此其大较也世皇宏规逺模立中书省总于中分省厘于外行省遵成宪以治所属决大狱质疑事皆中书报可而后行则为行省若甚易者然地之所直有险易则任之所寄有重轻矣秦地形胜之雄建瓴东夏分镇夹辅宗子维城臣工旬宣寔任其重中统初防希宪为宣抚商挺副之同寅行省事治难为易继以赛典赤之贤山川之险适足以固吾之国故地之险夷视人愚哲朝廷慎简宜何如哉则是保厘长贰之善可为法恶可为戒者此不容泯此所以有待于题名俾后世得以指议也国家百年来法令明备遵之者福戾之者罚若殛随所戾而至孰敢不畏然人情有玩于法狃于习而不知畏者于是法有所不行矣而其本然之善则未尝泯可觞之机则未尝息题名一刻俾一见之顷知某之为善使人歆慕若是我独不能效之耶某之为恶使人嗤唾若是我独不能戒之耶用是为政岂特为法之一助而弭恶迁善盖有出于法之外者焉尚论古之人由周而来著绩斯土者轨躅相接逖听风声皆吾师也若夫德于人而未忘迹于事而未熄率尔踵武其文正乎平章暨诸公竭诚踵武防俾专美矣斯石之刻又与人为善于无穷焉后之来者知其名之必列于斯也可不畏乎虚其石以待之
　　晋宁路乡贤祠堂记
　　治民有政化民有礼政虽不可弛圣人不急也礼则不待亲炙而有得于私淑者已惟其不得于亲炙也世之君子汲汲有事于前修往行者所以寓淑人之机焉古乡先生没而祭于社乡先生之德乡人心悦而诚服者其秩于祭宜哉世逺礼坠着于令有不举者况咸秩无文乎然其废举亦视所遇何如人尔乡饮酒礼主人就先生而谋宾介主人谓诸侯之卿大夫先生谓致仕老于乡里而教者大夫则就而谋之又卿大夫饮国中贤者诸侯卿大夫犹能致礼于乡贤之生者天子牧守独不能致礼于乡贤之没者乎祭于社之制不可考附庙学作屋而祭之者则间有之矣晋宁在河东为古今名郡庙学罹地震仆而复建讲堂西四贤堂故基独芜秽不治今总管仇侯理棼举坠劭农敦学岁复告丰治捷桴鼓顾瞻隙地慨然捐俸金倡僚属而复为堂焉经始至正二年孟春迄功二月乃取隋文中子而下凡若干人设主以祭前国子司业王君走书京师请记于愚愚惟万物竝育而不相害道竝行而不相悖物之所以育者道也道之所以行者人也道之统在圣而其寄在贤或晦或明或絶或续有不得而殚论者大抵先王承天之道所以维人纪于万世者礼而已矣礼之目有五而祭统乎吉然而公于天下者先圣先师是也有尊于一乡者各贤其贤祀于其地者是也公于天下者以其道被于天下也尊于一乡者道之所着莫先于乡而乡人之所感视众人为尤易由是而国而天下矣王豹处淇而河西善讴绵驹处于高唐而齐右善歌曲艺且然而况为圣人之学者乎晋当变风变雅之余有忧深思逺之意俗美且厚人生其间虽德之大小不同而位之显晦亦异要其所至有足以任斯道之寄者若隋文中子唐裴文忠公宋司马文正公其出处勲德为如何他如裴中赵元振之相业阳亢宗司马表圣之节操赵伯循孙明复之经术与夫金源百年以迄我朝其行足以范世而轨俗其风足以防顽而立懦其学足以垂后而淑人不待亲炙而有得者多矣乡先生之功不亦大乎生为晋人没为晋神其秩于祭宜也然其中有从祀孔庙而又班之斯堂何哉从祀公于天下者也斯堂专于一乡者也使薫德而善良者益寓其没世不忘之思非黩也昔魏杜畿为河东太守开置学官执经教授郡中化之以多儒闻其功不在蜀文翁闽常衮下而未闻有祠今举而祀之可也夫以陶唐之故墟际皇元之嘉防魁竒材德之生盖鼎鼎也明其晦续其絶廓圣人之学而任斯道之寄者岂无其人又有嗣而秩之者巳侯燕人名济字公度化民有礼其杜畿之流乎司业名士元字善甫则郡人也
　　龙德宫记
　　天水云涸金源告竭天一之真肧浑朔方混为庆元流泽万世我太祖圣武皇帝盛德启运为民立极维时佐命皆不世出之才足以辅成大业而上圣识虑超越规摹逺惟绩易凝惟道务至非博大至人曷赞元化闻宁海昆仑山丘公其人也遣近臣刘仲禄自奈蛮国即其地徴之公知天命之不可违化机之不可失絶宋金使币幡然应诏跋涉数万里见上于西域雪山帐殿言修身治国抚民止杀之道大契天心东归居燕之太极宫后因其号易名大长春宫赐冠服金印掌全真大教是为长春真人全真者恬澹无为全其本真其学倡于其师重阳真君至是风播而道化行徒众盛而宫观兴矣长春法系之弟曰太古真人郝公太古传盘山真人王公岁己未长春以汴之重阳观实真君升举之地命盘山入汴主之肇建大朝元宫构筑规制之大甲江北诸宫观丞相史公以龙德亦古名地请盘山竝主之构殿熙春阁基之前扁无极以奉三清与朝元遂为宗属龙德宋同乐园道君既禅之所居地直干位故为是名有十洲三岛亭台楼观极土木之侈居无何而北矣宋南渡为道宫驯至今日文醇德懿知常翊敎大真人姬公既袭教积俭储赢以待后用至元丙子虚应物通真道人李公命宫主高志和陈道祥即熙春阁基建通明殿以奉昊天上帝营东西庑以庇其徒貤至崇诚德洞阳真人徐公泰定虚白文逸明德真人司公俱以善继见称八传而至通文德虚逸真人王公公名德衡天均其自号也述事尤力阙者备之弊者新之秩秩就绪矣爰自乙未构筑丙子増建且百二十年或剏或葺厥惟艰哉天均念祖师经始之难前辈继承之勤不勒之石曷畅风曷永教事命提防陈道新状其故絶河来请有壬惟老子著书五千余言道德之意后之绌之者甚也谓五经不如其约者亦非也苏黄门谓天下无二道所以治人则异圣人中心行道不毁世法然后可耳盖言君臣父子之间非礼法则乱木食涧饮心存至道以之治世则不可也坡公见其经解有言使战国有此书则孔老为一不惟不绌而深有取焉盖公言治道贵清静本老子之防也汉文景而后为治者多宗之所以绌之者以其独善而不兼也若长春之遇太祖言修身治国抚民止杀由身而国知所本矣当草昧用武视民草芥之时而以抚民止杀为先其为兼也不亦大乎其有得于以道佐人主佳兵不祥之防哉易曰天地之大德曰生孟子曰天下定于一不嗜杀人者能一之长春之言又有契焉坡公所谓孔老为一者非牵合也即其书究之太平经曰上士学道辅佐帝王辅佐帝王舍长春之言皆去道矣有壬因是宫道君之居而有稽焉宋自太宗建太平上清太一宫祥符穷极土木崇观间道经设博士跻史汉列传之次崇奉之道可谓极矣而其效漠然者非道之过不知道之过也我太祖皇帝用长春之言开万亿年太平之基此其所以为道也既为叙次其师先之槩终以道之大者使学道之徒知道之在此而不在彼嗣者知所以敎不徒构筑像事而巳焉则祖师之道不失其传矣
　　河南省左右赞治堂记
　　世皇一区宇河南地大民伙辟宣慰司于汴至元壬辰改行中书省国制中书总庶政是为都省幅员际天机务日繁相天下重地立行省而分治焉若稽古制魏晋有行台齐隋所管置外州称行台尚书省唐以诸道事繁淮齐分置今行省其遗制也官有平章政事左右丞叅知政事丞相则设置不常佐幕有左右司都省分为二行省则合为一设郎中员外郎都事各二员一省赞画赖焉左右司名昉乎隋唐改郎中为左右承务赵宋尤重董正六曹弥纶省闼纪纲百司举正文书之稽失非习知台阁故事不在兹选我朝简择尤慎内外不殊由是而至执政者班班可纪河南佐幕往者不可悉考今则刑部郎中观音讷员外郎托音陜西省郎中赵中为郎中宣文阁鉴书博士兼经筵译文官哈里都汴梁路治中布特穆尔南台监察御史范勿为员外郎上都留守司都事图们徳尔检校官罗吉董守成为都事朝议以用兵供亿而溢其员也其堂旧无扁都事田吉入为礼部郎中请于承防欧阳公扁曰赞治吉走书相下请记不果作及来承乏鞅掌倥偬亦不暇作一日谒诏使汴梁府署宻迩省治有间道可不往适过所谓赞治堂者憩焉吉辈请曰记久未得兹躬履其地其有时乎乃为之説曰字书训赞曰佐曰助平时之治且资佐助在今日宜如何簿领钩稽其常职也非赞也赞亦有说乎上官之曲而其直之下情之隐而其豁之刑狱之滥而其平之财粟之出而其节之逃亡未复复不遂农疆域多戍戍不知兵移病流弊萃于省垣治之不力迤逦颠危而扶而持竭诚殚智治效有不着乎且称人之美亦曰赞世盖有好谀而乐受欺者茍赞其美不救其恶治何望焉抑昔人有言上策莫如自治斯言虽为它设敢断章为诸君献惟自治而后有以赞吾之治斯不负堂扁矣
　　辽山县儒学记
　　辽山县治万山中平原什一冈陵坡坂垦辟殆徧而民亦多屡以故环数百里内蒙不知学俗日以媮作县者率以供资粮屝屦为急于学校盖蔑如也延祐乙夘新河李行简来尹是县县以附郭属有事于州学营材董役李君力为居多既而慨然曰吾治虽下邑亦设学官以总乡校而使之僦民屋为茍且计是大不可于是命工求木即醖务废址构堂凡十二楹函丈位中四筵秩秩师生有归人得矜式教谕冯成终徴余辞记其实惟天朝龙兴列圣崇教天下郡邑莫不建学独县治之附所属者其为学则不一在江南则建设毕备越河而北附路府者且不两有而况于州乎今吾州二学廼独克备李君之力可知己遂呼其民而语之曰人之所以异于禽兽者以其有礼义也礼义根于心非外至也特不知学则物欲得以蔽之矣且人之于礼义犹饥之于食寒之于衣虽有智者能饥不食寒不衣乎饥寒切身必汲汲乎求其所以御之者固无待于劝之也于礼义而不知求是犹甘饥寒而死不求所以御之也朝廷崇学校设教官劝人以无待人劝者何哉诚不忍见其甘饥寒而死强聒劝其所以御之者此圣人之仁也闽蜀蛮徼一变为华辽故中土人性亦犹昔也顾乃抗倥侗而走颛防者盖以无启之者也今而邑长推上意建学以居尔教官奉常职执经以淑尔其忍闽蜀之不若耶闻吾言必奋然有以自力矣若夫视学校为干禄地修天爵以要人爵则非吾之所望也学也禄在其中有不期然而然者第黾勉进德已自有以处之矣呜呼尚监兹哉
　　彰德路创建鲸背桥记
　　圣朝既平宋经画遐迩大都小邑枝疏脉贯际天所覆犹身焉政令之宣布商旅之通迁水浮陆驰舟格梁济荒陬僻壤无逺不逹犹气血周流百骸用康一或壅塞则身为之病矣故桥梁若道路路若府州县皆专官董之岁时廵行而察其废修此朝廷着令示为政之先务也彰德实古相河亶甲所居禹贡冀州之域也世有废兴邑有改徙而山川之流峙形势之雄伟津涂之要冲有不得而变者焉我朝为路路则今制而名则昉自石晋宋若金皆因之郡直孔道驿传屝屦歴涉尤剧郡北四里洹水所经夏秋受西山万壑之流奔横駃悍灭防齧涘荡然四溢官舟济人而要需阻尼上曝下淖负挈奔渡挤排蹴蹋防漏中流惴惴及溺水涸作桥因肆掊敛聚良用恶薄覆弱搘行者杌陧莫不股栗岁一修拆民大有输缔构之用百才一二蠧财病民不知其防年矣西域荀公凯霖尝监安阳县位卑力小有志未就余待罪中书适赴调京师尝语及是慨然曰使不武长郡必作石桥余既从防之且语之曰果成余为若记俄陞路达噜噶齐至元二年岁丙子春莅事首号于庭曰洹桥病民耄倪具知为永逸计非石不可且尝请诸冬官冬官可之总管冯公思温继至而同知阿拉克判官摩哩章暨幕属诸君莫不协恭赞画乃相旧渡沙深水阔柢难为植疏凿引水人用重劳东一里水硙废渠土性坚良面势惟允基是缔构事半功倍相距防举武后先防年莫有迹者目力一及若发蔀物出莫不跃然以喜地为天宁寺业世不可牟也乃召其徒以其法语之曰佛以慈航济渡故凡世之益于人者多若辈为之且闻有所谓八福田者若桥梁居其一焉则是役也若辈宜为之况而地乎惟其力之有不及也其亦难强于而哉诚捐此地吾有司自为之福田利益其亦肇基于若乎师徒闻之聚而谋曰是诚吾徒之当为而不能为有为者出尺寸地尚可靳乎相与署劵入官约又不畔既得地以府帑赢息募工购财惟石之用以尺计者数余二万攻琢输挽费劳实繁得石水冶近而易致盖昔产地也甓灰铁铤靡不具集安阳县尹赵时敏寔集其材复董其役恪共朝夕用底于成经始丁丑二月凡四阅月而建其陿未广而浅未濬卑未陻而防未坚者明年夏始克讫功其长亘十五寻碇基于渊两端磩岸中作三墩析水为四而鋭刃其西以劈水怒四环顺列一脊穹起植栏两翼其广可以行四车凡材假于民直有未归者冯公入为刑部侍郎总管杜公德逺适来乃共发帑悉酬之予得请归二公率其属请曰桥之成国家之福民庶之力而适归而身履之昔之言今其酬哉予亦昔之冬履危而夏冒险者也纪功示后记宜为也况有言可食乎天下之事成于有志一僧孑然而出储无宿舂植一标于荆榛瓦砾之塲而万间金碧不日突起矣天下之桥以雄伟名者多其徒为之孰有儋天子之爵操得致之柄而反不彼若哉愚者不能黠者不为也其或励志率作而同僚嫉之上官搤之自非先之以定见守之以定力奋不顾流议而勇于必为者鲜有济焉初是役之兴有言韩忠献三守相凡渠水之利莫不修复使桥可作则必先矣盖不可作也殊不知古人盖亦有不及为而后人为之者未闻古人事事尽为而后人无一可为者也昔杜预起建河桥于富平津众论以为殷周所都经圣贤不作者必不可作故也预曰昔造舟为梁则河桥之谓也遂作桥成则知古人之立事亦未免哗于浮议而成于定力也噫作者之难若是俾其功勿坏而施于无穷则有望于继者焉既为记之又采舆人之謡为之颂曰
　　洹水浟浟载伏载流始于滥觞俄而胜舟胡为悍肆奔腾喧豗扬为惊涛激于堆埼伻驰孔殷商途攸出乗危将坠济险虑覆歳狃日偷安斯匪今孰急其病而疚其心岂无徒杠亦有舆梁朘民之膏视为故常膏朘靡恤事功奚益枯株槁坏载胥及溺乃有长人职思其忠心匪石转询谋复同浮言譊譊谓古有贤而不此作岂昧于前我不尔咎尔亦匪诬我病诚切孰兴孰除千夫运斤山石为竭曾不逾时横空嶻嶭鳞集栉比坚犹累玊蜿蜿龙卧岧岧云矗昔也江海今而堂闺伛偻络绎昼提夜防凡今之人盍究所适旦播未周夕求其实有为逺虑人即迂之虽略近效久大可期继今有位勿怠其成水厌横流岸虞善崩洹水浟浟颂声洋洋百世而下于戏不忘
　　上清储祥宫记
　　胜国之崇事教也导原于端拱怀襄于祥符崇政土木之迹可徴焉汴朝元宫通文德虚逸真人天均王公属记上清储祥宫屡伻不倦乃徴其迹而叙之宫始太宗作于朝阳门外不五十年而火以其地为禁军营监察御史里行包拯上疏请勿修故也又三十七年复事修建歴十三年而后成盖元祐六年也翰林学士承旨苏公作碑未几诬以失实毁之令蔡京别撰金源氏复葺翰林侍读学士赵秉文有文岁壬辰天兵下汴宫观仅存师徒解散时全真之教方兴长春丘公起海滨至西域见太祖皇帝论治道以修身治国抚民止杀为对上大恱命史録之长春法系之弟为太古郝公太古传栖云王公长春以汴重阳观故基实主教重阳真君升化之地命栖云主之营建几三十年是为朝元宫丞相史公复请兼主太一上清龙德诸宫观事惟上清为潦水所圯规制宏阔力不能复命巨提防者购地于惠和坊为亩六十撤故宫材崇三清之殿于前次列真之宇于后神门坛壝左右云堂四周接屋余百楹虽非其地而名不泯也泰定三年虚白文逸明德真人天游孙公以故宫之基石刻故在不可终废命提防纯素清逸大师黄道真从事修复道真殚力承命遂成三殿尊元圣像于前奉栖云祖师于后翼以斋序缭以周垣庖廥场圃所资悉备视旧规虽有迳庭而存古修废功亦懋哉愚尝记龙德宫言道之在此而不在彼者悉矣兹因天均之请推太宗之初意且读苏蔡之文而重有感焉太宗意在清静无扰读道德经慕其所趣诏近臣曰虚静致治老氏之深旨也无为之道当力行之斯言果践其有契于老氏之防矣苏公谓道家者流本黄老以清静无为为宗以虚明应物为用以慈俭不争为行秦汉以来始用方士言飞仙变化之术丹药小技皆归于道然黄老之道本也方士之言末也修其本而末自应可谓尽善尽美矣京之言则谓宫在国东为震为春为仁于应为子孙太宗作宫子孙众多笃生真宗受封国者八王火于仁宗再造于神宗亦子孙众多受封国者九王盖因方士言宫之所在为国家子孙之地故太宗神宗多男火于庆厯不事修复故仁宗卒以无子京虽不讼言之而其意实在是也斯言不防于法巫医史之说乎即二文之去取有以见宋之不能国也尝论宋三百年道学之明家法之正人才之多文物之盛三代而下无与伦匹至于崇虚攻土木不能无议焉是宫丁世变之后继其教者易地作新且复其旧天均増其未完葺其已弊不烦县官服勤致用可谓能已后之嗣者尚泝老氏之旨以继列师之志则教不患不兴教兴则祠宇不患不复是为记
　　公生明堂记
　　彰德属州曰林俗淳讼寂号易治且山水可适高唐孙君彻彻笃由中书直省舍人来倅是州上官与其能小民安其政山水之适则未遑也州治西北有公明亭圯废已久金承安间朱黻记文石刻故在一日孙君洎其守若僚请曰亭故游息地今不能复其扁则可取然不若用其全句之该也因书公生明三字揭之州堂日视以为儆予喜为书之既又请抒其义以发其蔀请亟而切乃为之说曰公之为义大矣哉天无私覆地无私载日月无私照黄帝之治天下语其辅佐亦曰公而不阿而已周官曰以公灭私民其允怀说者谓以天下之公理灭一已之私情则令行而民莫不敬信怀服矣则是公之为用通三才而一之自天子以至于啬夫板尹不可须臾离者也人禀天地之中以生具众理应万事者心也虚灵洞澈无物不烛一蔽于私防昧昏错而其本然全体固自若也荀卿于是立公生明之说启人至矣盖公也者无私之谓也无私则浄浄则眀明则如鉴照物姸媸黑白举无遁形明也者公之发见者也而所谓生者谓有此公即有此明犹播种于地而必出焉以之扁堂触目儆省而又克已复礼以立其体应事接物以适其用不徼名以为公不任数以为明一毫私欲无自而入理之防地之逺莫不了然在吾目中尚何覆暧之有哉若夫不下比以闇上不上同以疾下分争于中不以私害之荀卿所谓公士者诸君得之矣惟公生明之极致尊君爱民物至而应事起而辨将不进为通士乎诸君其勉之
　　碑志
　　敇赐推诚宣力定逺佐运功臣太师开府仪同三司上柱国曹南忠宣王神道碑铭【并序】
　　曹南忠宣王薨六十年若乃祖乃父丰功髙烈墓道之石咸未有纪至元六年嵗在庚辰十二月己亥中书右丞相臣托克托左丞相臣特穆尔布哈等以闻敇中书叅知政事臣有壬为铭翰林学士承旨臣库库为书翰林学士臣篆其额臣有壬承命兢惕而窃又自幸皇帝不以臣庸劣俾叅台司而王之子臣托欢寔平章政事世讲义笃当悉其世家饬其未至以章眎来世矧威命有赫其敢以弱陋辞王讳阿喇罕蒙古扎拉喇氏祖讳布色赠定威佐运功臣光禄大夫司徒上柱国追封曹南王諡忠定父讳额里根赠忠宣静逺佐运功臣金紫光禄大夫中书右丞相上柱国追封曹南王諡桓毅祖妣塔本妣穆尔俱追封曹南王夫人忠定幼宿衞太祖皇帝服弓矢割烹征屡有功竟死于战桓毅嗣宿衞事伊勒吉太子从库楚呼图克图太子伐金遂侵宋以功陞万戸寻以天下马步禁军都元帅副大将察罕征讨察罕没遂代之统大军攻淮东西诸城至广陵战没王嗣职统其军己未从世祖皇帝渡江破宋师隆兴北山还上都赐黄金五十两中统初诏将所部讨阿勒达尔珲塔罕追至河西有功二年从征额哷布格赐金箙一文缯九三年从宋王哈必齐讨李璮贼搤老僧口日夜搏战走之夺其辎重进拔济南赐金鞍文锦各一黄金如上都数四年春锡虎符银章至元四年有事襄阳走宋师安阳滩赐白金衣物五年大军围襄樊分戍百丈山以掎宋师战屡捷十年拔襄樊十一年略地郢复夺郢州南门堡视地执可达战舰于江遣彻尔玛勒贝大将自沙芜口入江取鄂州泝江陵复遵陆略地至镇江十二年擢昭毅大将军仍蒙古军马上万戸权行中书省事驻建康与右丞相巴延叅政董文炳为三道水陆分进期集临安王以右军取道独松闗破东坝砦至护牙山遇宋师手斩其将杜总管获甲盾数百入溧阳界复值宋师斩骑将二人擒禆将祝亮等四十二人斩首三千级进拔溧阳获首虏七千战章步桥斩其将吴奉使斩首三千级进攻建平破之斩吴许两总制拔广德西安长兴攻独松闗擒谷总制至柏市擒其将张八斩首二千级进中奉大夫行中书省叅知政事十三年三军防临安宋亡九月徇浙东未下郡邑所至纳款降赵提刑等五百余人追宋宗室秀王与择于闽至福安转战四十余里杀其步帅观察使李世逹于阵俘与择及其子弟监军赵由防御使林德获印章五器仗万计安抚使王吉等皆望风降偏师入兴化擒宋相陈文龙招降宋官二百余人淮兵三千人江南平十二月以行中书省叅知政事行江东道宣慰使十四年入觐进资善大夫行中书省右丞仍宣慰使十六年进资德大夫行中书省右丞使如故十八年入觐赐玊带弓矢进光禄大夫中书左丞相行中书省事统师四十余万征日本次明州而薨年四十有九是年十月吉日葬曹州济隂县郭村之原初赠协谋佐理功臣太师开府仪同三司上柱国曹国公諡武定加赠推诚宣力定逺佐运功臣太师开府仪同三司上柱国追封曹南王諡忠宣配托多库库抡呼图克台竝封曹南王夫人子男二曰伊苏徳尔袭左手蒙古万戸天厯初有拥护功遂叅预河南省三转知枢宻院出为河南省平章政事兼山东河北蒙古军大都督入为集贤大学士进银青荣禄大夫薨曰托欢起家同知蕲州路四转为河南左丞由南台侍御史再迁为西台御史中丞母疾弃官歴江西湖广江浙三省平章政事进阶光禄大夫拜南台御史大夫改河南平章以母老辞至元六年拜中书平章政事在政府念母老而逺语及辄流涕南台总十道按三省非重臣不可复拜御史大夫且便其养也女五人适管军总管呼喇楚珪齐卫副使巴罕玛勒防古军千户塔齐尔真定路总管哈喇逊蒙古右手万户额尔吉纳孙男女若干皇元以仁武取天下艰难肇造与共事者惟国人尔而国人中尤赖以济者若扎拉尔氏则四杰之一焉王之乃祖乃父无征不从无战不捷而所部之士威信素着如臂使指无不如志天下既一俾率其部而世其职杂居心腹之地以制四方世祖皇帝万世之逺图也王明而恕谋而有断始袭其部士皆乐为之用提兵鼓行指期制胜其追叛河西攻坚歴下力战襄樊略地郢复可谓雄伟之绩矣若夫巻甲沙芜而长江失天堑之险分节独松而重闗若无人之境卒使宋主面缚海隅风靡则无忝尔祖而世笃有加焉日本之役未至而薨厥后蹉跌贻悔议者谓使王在当不至若是也皇元屈羣策以一区宇旧劳之臣耆艾炽昌者非一王暨祖考皆死战阵以致宁敉乃身不享之昔贤谓世德之臣厚施而不食其报然后其子孙能与守文太平之主共天下之富王夀不满其德而二子佐列圣重熙之运皆致位崇极王薨甲子一周矣赐铭墓道哀荣益新又立祠建康赐祭田千亩世福盖未艾也呜呼崇德报功朝典缛矣归美报上独不在王子孙乎臣有壬谨再拜稽首为之铭曰
　　于赫天造秉钺四驰芟夷芜梗以式九围河翕岳乔贵胄接武阚如奋出奔走御侮桓毅之子忠定之孙率我旧部朂我铺敦帝命南伐溃襄拔郢夷庚既塞我旅爰整啴啴匪车舟乃陆通投鞭断江率浒而东三军掎角分趣吾防遂启溧阳肆我祃类崩角稽首浆壶食箪广德弗城独松弗闗大防临安组颈道左乾坤清夷四方来贺蕞尔岛夷乃敢不庭皇风播海长星坠营訏訏郭原郁郁王兆焯勤崇极申以庙貌既歴五纪盍文其碑亦惟天道迟速有时假宠九原追功未坠聿声其休永锡来裔
　　敕赐兴元阁碑
　　太祖圣武皇帝之十五年岁在庚辰定都和林太宗皇帝培植煦育民物康阜始建宫阙因筑宇基而未屋宪祖继述岁丙辰作大浮屠覆以杰阁鸠功方殷六龙狩蜀代工使能伻督络绎力底于成阁五级髙三百尺其下四面为屋各七间环列诸佛具如经防至大辛亥仁皇御天闻有弊损遣延庆使绰斯戬辇镪葺之又三十一年为至正壬午皇上念祖宗根本之地二圣筑构之艰敕奇凌府同知今武备卿布达实哩暨岭北行中书省右丞今宣政院使裕噜特穆尔专督重修歴四年方致完美周塔涂金晃朗夺目阁中边顶踵巨细曲折若墄平髹垩靡不坚丽精至重三其门缭以周垣焕乎一新县官出中统楮币为缗二十六万五千有竒费视昔半而功则倍之丙戌十一月七日上御明仁殿中书省臣奏阁修惟新不可不铭敕翰林学士承旨臣有壬文诸石臣有壬拜手稽首而言曰天地运用之妙臣无得而名焉即其形之近者言之风雷雨旸之散动润烜发生万物者皆自上而施于下源泉陂泽之流通抒泄灌溉大田者亦由髙以及乎卑我国家兴王之地俯瞰万国大圣人首出庶物位乎天德引阂孳萌纽互开辟而后蓄而未发之气以资始品彚自上而施于下由髙以及乎卑故泽之流若髙屋之建瓴师之出如太山之坠石功烈之成登三迈五汉而下莫我儗也定都和林造邦之基立矣太宗宪宗虽干戈间而以不嗜杀人为心闻象敎清浄觉皇慈仁之防有契宸衷资其说以格蚩蚩之未格者非大示尊崇则无以为感触之地而大圣人礨空四海撮土八埏囊括宇宙席卷河山之量寔兆眹于是焉臣有壬生长熙洽之世朔南名刹防不歴观闻岭北人譝阁之大窃疑其夸质诸尝行陜蜀江广闽浙且仕岭北之人信天下之阁无与为比也昔祗桓寺基八十顷一百二十院祗陀须逹二人成之我国家富有四海视布地之金特锱铢尔则此阁缔构之峻伟杰峙与雪山相髙鹫岭侔盛宜也阁始无名但以大阁寺著称皇上赐名曰兴元之阁盖经始之日实我元顺天应人龙兴之初名协于实矣且和林自元昌路为转运司为宣慰司又为岭北行中书省丙辰迄今九十一年而列圣骏极之迹雄都瑰异之观无一人一言及纪述者一旦形诸玊音刻之坚珉迟速其亦有縁乎于戯休哉为大利益可量也夫铭曰
　　鸿蒙再辟世再初圣神立极卑黄虞建都乃握天地枢俯拾万国如坠枯嗸嗸赤子饥待餔后奚后我来其苏天戈岂欲专天诛心以不杀人自孚顾兹象敎非虚无与我异世而同符以大智慧明羣愚开极乐国包寰区只园方欲鸠其徒乗龙遽尔及鼎湖后圣继作志不渝巍巍成此兠率居不宏其规岂逺模矗天拔地髙标孤中有屹立金浮屠诸佛环拥分四隅至大修废走使车三十一年等须臾吾皇法祖恢圣谟坐令金碧新渠渠厖恩覆帱均堪舆如阁容塔绰有余中书有请帝曰俞汝臣有壬其大书不骞不磷磐石如亿万斯岁緜皇图









</div>
    <div class="pagination">
<a href="中州名贤文表_page15.html">上一页</a><span>...</span><a href="中州名贤文表_page11.html">11</a><a href="中州名贤文表_page12.html">12</a><a href="中州名贤文表_page13.html">13</a><a href="中州名贤文表_page14.html">14</a><a href="中州名贤文表_page15.html">15</a><span class="current-page">16</span><a href="中州名贤文表_page17.html">17</a><a href="中州名贤文表_page18.html">18</a><a href="中州名贤文表_page19.html">19</a><a href="中州名贤文表_page20.html">20</a><a href="中州名贤文表_page21.html">21</a><span>...</span><a href="中州名贤文表_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
