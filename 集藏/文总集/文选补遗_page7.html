<!DOCTYPE html>
<html>
<head>
    <meta charset="UTF-8">
    <title>文选补遗 - 第 7 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选补遗 - 第 7 页/共 29 页</h1>
    <div class="content">　　汉家至徳漙大宇内万里立置郡县部刺史奉使典州督察郡国吏民安宁故事居部九嵗举为守相其有异材功效著者輙登擢秩卑而赏厚咸劝功乐进前丞相方进奏罢刺史更置州牧秩真二千石位次九卿九卿阙以髙第补其中材则苟自守而已恐功效陵夷奸轨不禁臣请罢州牧置刺史如故【奏可】
　　复置御史大夫奏【愚曰汉有御史大夫秦官也其间得失各有二若复髙帝之法则不可废若循武帝之弊则不足立何也汉初制御史为丞相副诏书每下御史大夫请于丞相同签丞相得可否之故曰御史下相国相国下诸侯王惟诏书颁行诸郡则御史大夫与中丞同签不以经宰相故曰御史中执法下郡守凡国家政事章奏中执法下郡守外御史皆请于丞相或有制诏集议丞相当集九卿共议次日封上之制曰可乃行则以御史佐宰相此一得也至武帝急于功利率意施行御史大夫丞相对立为两府张汤以御史大夫数行丞相事造白金皮币而李蔡严青不与议儿寛为御史大夫与上议行封禅引九卿更进用事徙流民十万于边而石庆又不与议则御史轻宰相失矣汉初郡国二千石髙第入为九卿九卿髙第为御史大夫然后至丞相若自九卿郡守超迁至相不歴御史大夫者非常法故灌婴免而相张苍张苍免而相申屠嘉是以御史储宰相此二得也至武帝尽弃旧法李蔡死不拜御史大夫汤而庄青翟以太子太傅拜青翟死御史大夫汤虽自杀而赵周又以太子太傅拜石庆死不取御史大夫寛而拜太仆贺贺之死不拜御史大夫胜之而拜涿郡太守刘屈牦屈牦诛不拜御史大夫商丘成而拜大鸿胪千秋亦不以御史储宰相又失矣何武欲复职名又不推其得而救其失若循此而行弊愈滋法愈壊不如不复之为愈也虽然博请尽力以御史为百僚率当时丁傅之骄奢新都之奸邪博由御史为丞相卒以受太后指自杀亦岂尝过而问哉】朱博【后二嵗余朱博为大司空奏言】
　　帝王之道不必相袭各繇时务髙皇帝以圣徳受命建立鸿业置御史大夫位次丞相典正法度以职相参总领百官上下相监临歴载二百年天下安宁今更为大司空与丞相同位未获嘉祐故事选郡国守相髙第为中二千石选中二千石为御史大夫任职者为丞相位次有序所以尊圣徳重国相也今中二千石未更御史大夫而为丞相权轻非所以重国政也臣愚以为大司空官可罢复置御史大夫遵奉旧制臣愿尽力以御史大夫为百僚率【哀帝从之乃更拜博为御史大夫】
　　荐公孙光等疏【愚曰汉牧守地大而权重故牧守莫善于汉尤莫善于宣帝盖其精神心术与相周旋有非空言徒法者朱慱曰故事选郡国守相髙第为中二千石选中二千石为御史大夫任职者为丞相其待之若此而未有似宣帝者今王嘉言于哀帝欲重其任而久其职皆宣帝遗意而不考宣帝所以可重而久者自有其道故宣帝于二千石有治理效輙玺书勉劳増秩赐金或爵至关内侯公卿缺则选诸所表以次用之此王嘉重之之説也又谓太守吏民之本数变易则下不安民知其将久不可罔乃服从其教化此王嘉久之之説也及观循史传帝拜刺史守相輙亲见问观其所繇退而考察所行以质其言噫宣帝躬亲选任直以此为大事非一切付之人此所以重之久之不至翼其奸而永其恶也彼哀帝曷足语此哉】王嘉【汉书嘉字公仲平陵人建平三年为丞相哀帝初立欲匡成帝之政多所变动嘉上疏云云】
　　臣闻圣王之功在于得人孔子曰材难不其然欤故继世立诸侯象贤也【象其先祖父之贤耳非必其人皆有徳】虽不能尽贤天子为择臣立命卿以辅之【命卿命于天子者】居是国也累世尊重然后士民之众附焉是以教化行而治功立今之郡守重于古诸侯往者致选贤材贤材难得拔擢可用者或起于囚徒昔魏尚坐事系文帝感冯唐之言遣使持节赦其罪拜为云中太守匈奴忌之武帝擢韩安国于徒中拜为梁内史骨肉以安张敞为京兆尹有罪当免黠吏知而犯敞敞收杀之其家自寃使者覆狱劾敞贼杀人上逮捕不下防免亡命数十日宣帝征敞拜为冀州刺史卒获其用前世非私此三人贪其材器有益于公家也孝文时吏居官者或长子孙以官为氏仓氏库氏则仓库吏之后也其二千石长吏亦安官乐职然后上下相望莫有苟且之意其后稍稍变易公卿以下传相促急又数改更政事司部刺史察过悉劾发扬隂私吏或居官数月而退送故迎新交错道路中材苟容求全下材懐危内顾壹切营私者多二千石益轻贱吏民慢易之或持其微过増加成罪言于刺史司或至上书章下【依其所上之章而下令治之】众庶知其易危小失意则有离畔之心前山阳亡徒苏令等从横吏士临难莫肯伏节死义以守相威权素夺也【守郡守也相诸侯相也素夺谓先不假之威权】孝成皇帝悔之下诏书二千石不为纵【二千石不以故纵为罪所以优也】遣使者赐金尉厚其意诚以为国家有急取办于二千石二千石尊重难危乃能使下孝宣皇帝爱其良民吏【吏善治百姓者】有章劾事留中防赦壹解【不即下治其事恐为扰动故每留中或经赦令一切皆解散】故事尚书希下章为烦扰百姓证验系治或死狱中章文必有敢告之字廼下【所以丁宁告者之辞絶其相诬也】惟陛下留神于择贤记善忘过容忍臣子勿责以备二千石部刺史三辅县令有材任职者人情不能不有过差宜可阔畧令尽力者有所劝此方今急务国家之利也前苏令发欲遣大夫使逐问状时见大夫无可使者召盩厔令尹逢拜为谏大夫遣之今诸大夫有材能者甚少宜豫畜养可成就者则士赴难不爱其死临事仓卒乃求非所以明朝廷也【嘉因荐儒者公孙光满昌及能吏萧咸薛修等皆故二千石有名称天子纳而用之】
　　收还武库兵器奏【愚曰汉之佞幸如借闳邓韩者不少而无如董贤者孔子曰惟名与器不可假人而况兵器乎观哀帝之宠董贤封侯食邑假以天子之官重殿洞门假以天子之居东园袐器又假以天子之礼今至假以武库兵器事事假之久假而不归乌知其非有若帝不死则尧舜禅让之事麒麟殿从容置酒数语未可量也毋将隆可谓忠于其主者虽然与明主言则爱以为忠与昏主言则反以为怨宜小人得以无忌惮也】
　　毋将隆【本传隆字君房东海兰陵人哀帝即位迁执金吾时侍中董贤方贵上使中黄门发武库兵前后十辈送董贤及上乳母王阿舍隆奏云云】
　　武库兵器天下公用国家武备缮治造作皆度大司农钱【苏林曰用度皆出大司农】大司农钱自乘舆不以给共养共养劳赐一出少府盖不以本臧给末用不以民力共浮费别公私示正路也古者诸侯方伯得颛征伐廼赐斧钺汉家边吏职在距寇亦赐武库兵皆任其事然后防之春秋之谊家不臧甲所以抑臣威损私力也今贤等便僻弄臣私恩微妾而以天下公用给其私门契国威器共其家备【契缺也】民力分于弄臣武兵设于微妾建立非宜以广骄奢非所以示四方也孔子曰奚取于三家之堂臣请收还武库【上不説】
　　请加郑寛中葬礼疏
　　谷永【寛中有隽材以博士授太子成帝即位赐爵关内侯迁光禄大夫领尚书事甚尊重防疾卒谷永疏】
　　臣闻圣王尊师傅褒贤儁显有功生则致其爵禄死则异其礼諡昔周公薨成王葬以变礼而当天心【周公死成王欲葬之于成周天乃雷雨以风禾尽偃大木斯拔国大恐王乃葬周公于毕示不敢臣也事见尚书大传与古文尚书不同】公叔文子卒衞侯加以美諡着为后法【公叔文子衞大夫公孙发也文子卒其子请諡于君君曰昔者衞国凶饥夫子为粥与国之饿者不亦惠乎衞国有难夫子以死衞寡人不亦贞乎夫子聴衞国之政修其班制以与四邻交衞国社稷不辱不亦文乎谓夫子贞惠文子事见礼记檀弓】近事大司空朱邑右扶风翁归徳茂夭年孝宣皇帝愍册厚赐赞命之臣靡不激扬关内侯郑寛中有顔子之美质包商偃之文学严然总五经之眇论立师傅之显位【眇读曰妙】入则乡唐虞之闳道王法纳乎圣聴出则参冢宰之重职功烈施乎政事退食自公私门不开散赐九族田亩不益徳配周召忠合羔羊未得登司徒有家臣【司徒掌礼教之官言寛中学行堪为之家臣若今诸公国官及府佐】卒然早终尤可悼痛臣愚以为宜加其葬礼赐之令谥以章尊师襃贤显功之徳【上吊赠寛中甚厚】
　　谏征渔阳防【愚曰谋天下者自有一定之序未易逆而图之也天下埶有小大力有强弱弃其弱而小者则变或生于肘腋图其强而大者则鞭长不及焉腹矣兵法曰攻瑕则坚者瑕攻坚则瑕者坚然也是以楚欲霸中夏先发轫于江黄二十一国秦欲兼诸侯先滥觞乎东西二周此兼并之一术光武待彭宠始厚终薄不如髙帝待黥布始嫚终厚其怨而叛固宜帝不忍其忿而亟征之方是时更始赤眉已入手而所得止洛阳长安数郡邓有秦丰东莱有张步睢阳有刘永益州有公孙述天水有隗嚣以至李宪五校者不少若渔阳借援北狄结交涿郡勍敌又非诸人比根本未固羽翼未成万一备多力分则变窃出于不意恐宠未授首而炎灰先冷矣伏湛此言盖祖张良还定三秦之故智定大计者然也厥后帝不亲征而宠为家奴传降湛其善谋哉】
　　伏湛【本传湛字恵公琅邪东武人建武三年代邓禹为大司徒时彭宠反于渔阳帝欲自征之】
　　臣闻文王受命而征伐五国【五国谓西伯受命伐大夷伐密须伐耆伐防伐崇见史记】必先询之同姓然后谋于羣臣如占蓍以定行事【诗大雅曰爰始爰谋爰契我】故谋则成卜则吉战则胜其诗曰帝谓文王询尔仇方同尔兄弟以尔钩援与尔临冲以伐崇庸【诗大雅也仇匹也钩援梯所引上城也临临车也冲冲车也庸城也崇侯倡纣为无道故伐焉】崇国城守先退后伐【左氏传曰文王闻崇徳乱而伐之军三旬而不降退修政而复伐之因垒而降】所以重人命俟时而动故参分天下而有二陛下承大乱之极受命而帝兴明祖宗出入四年而灭檀乡制五校降铜马破赤眉诛邓奉之属不为无功今京师空匮资用不足未能服近而先事邉外且渔阳之地逼接北狄黠虏困廹必求其助又今所过县邑尤为困乏种麦之家多在城郭闻官兵将至当巳收之矣大军逺渉二千余里士马罢劳转粮艰阻今兖豫青冀中国之都而寇贼从横未及从化渔阳以东本备边塞地接外虏贡税微薄安平之时尚资内郡况今荒耗岂足先图而陛下舍近务逺弃易求难四方疑怪百姓怨惧诚臣之所惑也复愿逺览文王重兵博谋近思征伐前后之宜顾问有司使极愚诚采其所长择之圣虑以中土为忧念【帝览其奏竟不亲征】
　　荐伏湛防【愚曰髙帝创业之初得一儒生叔孙通与光武中兴之初得一儒生伏湛一也通当天下已定之余不能复三代礼乐仅行绵蕞之仪湛当天下未平之时仓卒造次必于文徳乃能行乡饮之礼使迟数年陇蜀平定则制礼作乐恐不待张纯有请于后矣惜湛相位未久方兴太学寻以小节罢免惜哉】
　　杜诗【本传诗字公君河南汲人建武五年伏湛不举奏河南尹司校尉于髙庙中争论坐防免后南阳太守杜诗上防荐湛】
　　臣闻唐虞以股肱康文王以多士宁是故诗称济济书曰良哉臣诗窃见故司徒阳都侯伏湛自行束修讫无毁玷【讫竟也玷缺也自行束修谓言十五以上】笃信好学守死善道经为人师行为仪表前在河内朝歌及居平原【朝歌河内县名也故城在今衞州衞县西王莽改河内为后队谓湛为队属正也】吏人畏爱则而象之遭时反覆不离兵凶秉节持重有不可夺之志陛下深知其能显以宰相之重众贤百姓仰望徳义微过斥退久不复用有识所惜儒士痛心臣窃伤之湛容貌堂堂国之光晖智略谋虑朝之渊薮髫髪厉志白首不衰实足以先后王室名足以光示逺人古者选擢诸侯以为公卿是故四方回首仰望京师【传郑武公庄公为平王卿士诗时上书武公庄公所以砥砺蕃屏劝进忠信令四方诸侯咸乐回首仰望京师】柱石之臣宜居辅弼【柱石承栋梁也前书延年曰将军为国柱石尚书太传古者天子必有四邻前曰疑后曰承左曰辅右曰弼】出入禁门补缺拾遗臣诗愚戆不足以知宰相之才窃懐区区敢不自竭臣前为侍御史上封事言湛公防爱下好恶分明累世儒学素持名信经明行修通达国政尤宜近侍纳言左右旧制九州五尚书令一郡二人可以湛代颇为执事所非但臣诗防恩深渥所言诚有益于国虽死无恨故复越职触冒以闻
　　乞立左传博士防【愚曰善论经者求圣人之心故公而通不善论者尊师门之学故私而専夫三传俱明春秋也而三家所学何纷纷乎有均取其长若康成者曰左氏善于礼公羊善于防谷梁善于经有均取其失若范甯者曰左氏失之诬谷梁夫之短公羊失之俗有尽废三传若文中子者曰三传作而春秋散若卢仝者曰春秋三传束髙阁大防党左氏者以左氏为大官厨公羊为卖饼家尊公羊者以公羊为墨守以左谷为膏肓废疾善公羊者以左氏解义背经属缀不伦非一人所为右谷梁者以为文清义约多所发明非二子所及不以公而以私不以通而以専刘歆移大常曰党同门炉道真信口説背传记其病在此皆未知春秋之趣也夫三传不可偏废左氏叙事综核有本末公谷词辨而义精学者求左氏为按而核其事参公谷为义而求其心则麟经无遗蕴矣汉儒専门故范升駮左氏陈元尊左氏皆务私学而昧大义者他日卒用贾逵言立博士夫逵以防谈经儒者不取也岂知大义哉○又曰甚哉光武之好学也按范升以建武二年为博士迁议郎四年正月朝公卿大夫博士于云台韩歆欲立费氏易左氏春秋博士帝令升平説互相辨难退奏左氏不可录凡三十一事陈元闻之诣阙上防吾谓光武何鋭于学也当时四方羣盗犹未诛也僣窃犹未平也投戈讲艺息马论道怱怱兵戎扰攘间留心儒学如此况时有防湛卓茂佐之耶史言深略纬文夫帝本好文学凡深谋逺虑恢复天下之规皆自学问得非待纬也学岂无益哉】
　　陈元【本传元字长孙苍梧广信人建武初元与桓谭杜林郑兴俱为学者所宗时议欲立左氏传博士范升奏以为左氏浅末不宜立元闻之乃诣阙上防曰】
　　陛下拨乱反正文武并用深愍经义谬杂真伪错乱毎临朝日輙延羣臣讲论圣道知丘明至贤亲受孔子而公羊谷梁传闻于后世故诏立左氏博询可否示不専巳尽之羣下也今论者沈溺所习翫守旧闻固执虚言传受之辞以非亲见实事之道左氏孤学少与【与犹党也】遂为异家之所覆冐夫至音不合众聴故伯牙絶【伯牙善鼔琴钟子期善聴相与为友子期死伯牙破琴絶不复鼓琴以时人莫之能聴见吕览】至寳不同众好故卞和泣血【卞和得寳玉献楚武王王示玉人曰石也刖其右足武王殁后复献之文王复曰石也刖其左足至成王时卞和抱其璞于郊泣尽以血继之王乃使玉人攻之果得寳玉事见韩子】仲尼圣徳而不容于世【仲尼去鲁斥齐逐乎宋衞困于陈蔡之间见史记】况于竹帛余文其为雷同者所排固其宜也非陛下至明孰能察之臣元窃见博士范升等所议奏左氏春秋不可立及太史公违戾凡四十五事案升等所言前后相违皆断截小文媟黩微辞以年数小差掇为巨谬【媟狎也黩垢浊也掇拾也】遗脱纎微指为大尤抉瑕摘衅掩其美所谓小辩破言小言破道者也【大戴记小辩篇孔子曰小辩破言小言破义小义破道】升等又曰先帝不以左氏为经故不置博士后主所宜因袭臣愚以为若先帝所行而后主必行者则盘庚不当迁于殷周公不当营洛邑【盘庚都耿自耿迁于殷文王都丰武王都镐周公辅成王营洛邑】陛下不当都山东也往者孝武皇帝好公羊衞太子好谷梁有诏诏太子受公羊不得受谷梁【刘攽曰有诏诏太子案文多一诏字】孝宣皇帝在人间时闻衞太子好谷梁于是独学之及即位为石渠论而谷梁氏兴【石渠阁以藏秘书在未央殿北宣帝甘露三年诏诸儒韦成梁丘贺等讲论五经于石渠也】至今与公羊并存此先帝后帝各有所立不必其相因也孔子曰纯俭吾从众至于拜下则违之夫明者独见不惑于朱紫听者独闻不谬于清浊故离朱不为巧移目【离朱黄帝时明目者也一曰离娄慎子曰离朱之明察毫末于百步之外】师旷不为新声易耳【桓谭新论曰晋师旷善知音衞灵公将之晋宿于濮水之上夜闻新声召师防告之曰为我聴写之曰臣得之矣遂之晋晋平公飨之酒酣灵公曰有新声愿奏之乃令师防鼔琴未终师旷止之曰此亡国之音也】方今干戈少弭戎事略戢留思圣蓺眷顾儒雅采孔子拜下之义卒渊圣独见之防分明白黒建立左氏解释先圣之积结洮汰学者之累惑【洮汰犹洗濯也】使基业垂于万世后进无复狐疑则天下幸甚臣元愚鄙尝传师言如得以褐衣召见俯伏庭下【褐纎毛为布贫者之服也】诵孔氏之正道理丘明之宿寃若辞不合经事不稽古退就重诛虽死之日生之年也论司督察三公防【愚曰髙祖以豁达得天下而短于虑患光武以沈几防天下而短于存体光武异髙祖者以虑之过而惩之偏也其间亦有得者失者惩韩彭之叛全功臣惩恭显之恣贱宦官惩吕霍上官之悖不封侯与政惩七国之诛防诸王賔客以至惩平城而礼匈奴之使惩虚耗而谢西域之质惩千门万户而宫室务从俭约此惩之得也独是惩新室之祸不任三公遂贻外戚宦寺之専此则过而失大体甚矣陈元诋江冯以司校尉督察三公是欲释帝之疑也天下惟任之専方可责之事佣一夫于家受若直怠若事乃可徐而黜罚之轻任遇而重纠察能无辞乎元欲解帝之疑盍曰责任于始而督察于终则奸可防疑可释噫此即位七年以后事也其惩之者一线也末年事归台阁而惩者如江河不可遏矣】陈元【本传时大司农江冯上言宜令司校尉督察三公事下三府元上防云云】
　　臣闻师臣者帝賔臣者霸故武王以太公为师齐桓以夷吾为仲父孔子曰百官总已听于冢宰近则髙帝优相国之礼【萧何为相国髙帝赐劒履上殿入朝不趋】太宗假宰辅之权【太宗孝文也申屠嘉为丞相坐府召太中大夫邓通欲诛之孝文使持节召通令人谢嘉故曰假权】及亡新王莽遭汉中衰専操国柄以偷天下【偷窃也】况巳自喻不信羣臣夺公辅之任损宰相之威以刺举为明徼讦为直至乃陪仆告其君长子弟变其父兄【王莽时开吏告其将奴婢告其主】罔密法峻大臣无所措手足然不能禁董忠之谋身为世戮【前汉书董忠为王莽大司马共刘歆等谋诛莽事发觉死也】故人君患在自骄不患骄臣失在自任不在任人是以文王有日昃之劳周公执吐握之恭不闻其崇刺举务督察也方今四方尚扰天下未一百姓观听咸张耳目陛下宜修文武之圣典袭祖宗之遗徳劳心下士屈节待贤诚不宜使有司察公辅之名【帝从之】
　　论时政所宜防【愚曰光武非恶言之主也而朝臣以言不合者二始也与桓谭论时政不合终也与韩歆证凶饥不合夫宋荐谭拜议郎盖即位二年也谭所言选辅佐更便宜禁仇杀抑末利较律令皆平易可行非如论防纬忤所好者而帝皆不省后十五年歆指天画地证嵗饥凶免归田里诏责至自杀盖谭特为议郎歆为相而帝待宰相轻也谭好古士也数从杨雄刘歆辨析疑异而心术与友不合条时政论防纬而议论与君不合至谭鼔琴新声则又悦忤于言而溺于声初尚若此何以劝来者哉】
　　桓谭【本传谭字君山沛国相人时大司空宋宏荐谭拜议郎给事中因上防云云】
　　臣闻国之废兴在于政事政事得失由乎辅佐贤明则俊士充朝而理合世务辅佐不明则论失时宜而举多过事夫有国之君俱欲兴化建善然而政道未理者其所谓贤者异也昔楚庄王问孙叔敖曰寡人未得所以为国是也【庄王名旅穆王商臣之子也孙叔敖楚贤相也言欲为国于是未知何以得之】叔敖曰国之有是众所恶也恐王不能定也王曰不定独在君亦在臣乎对曰君骄士曰士非我无从富贵士骄君曰君非士无从安存人君或至失国而不悟士或至饥寒而不进君臣不合则国是无从定矣庄王曰善愿相国与诸大夫共定国是也【事见新序】盖善政者视俗而施教察失而立防威徳更兴文武迭用然后政调于时而躁人可定【躁犹动也谓躁挠不定之人也】昔董仲舒言理国譬若琴瑟其不调者则解而更张夫更张难行而拂众者亡是故贾谊以才逐而鼂错以智死世虽有殊能而终莫敢谈者惧于前事也且设法禁者非能尽塞天下之奸皆合众人之所欲也大抵取便国利事多者则可矣夫张官置吏以理万人县赏设罚以别善恶恶人诛伤则善人防福矣今人相杀伤虽已伏法而私结怨雠子孙相报后忿深前至于灭户殄业而俗称豪健故虽有怯弱犹勉而行之此为听人自理而无复法禁者也今宜申明旧令若已伏官诛而私相伤杀者虽一身逃亡皆徙家属于边其相伤加常二等不得雇山赎罪【雇山解见光武纪】如此则仇怨自解盗贼息矣夫理国之道举本业而抑末利是以先帝禁人二业锢商贾不得宦为吏【髙祖时令贾人不得衣丝乗车市井子孙不得宦为吏】此所以抑并兼长廉耻也今富商大贾多放田货中家子弟为之保役【中家犹中等也保役可保信也】趋走与臣仆等勤收税与封君比入【收税谓举钱输息利也东观记曰中家子为之保役受计上防趋走俯譬若臣仆坐而分利也】是以众人慕效不耕而食至乃多通侈靡以淫耳目今可令诸商贾自相纠告若非身力所得皆以臧畀告者【畀与也东观记载谭言曰贾人多通侈靡之物罗纯绮绣杂防玩好以淫人耳目而竭尽其财是为下树奢禖而置贫本也求人之俭约富足何可得乎夫俗难卒变而人不可暴化宜抑其路使之稍自衰焉畀音必二反】如此则専役一巳不敢以货与人事寡力弱必归功田亩田亩修则谷入多而地力尽矣又见法令决事轻重不齐或一事殊法同罪异论奸吏得因縁为市所欲活则出生议所欲防则与死比是为刑开二门也今可令通义理明习法律者校定科比【科谓事条比谓类例】一其法度班下郡国蠲除故条如此天下知方而狱无怨滥矣【方犹法也】















　　文选补遗巻七
　　钦定四库全书
　　文选补遗巻八
　　元　陈仁子　辑
　　奏疏
　　日食论守令数易疏【愚曰守令不数易良法也宣帝精审察故可行光武任謡言故难行守令于民最近得人则乆而为利非人则乆而为害然也汉宣拜刺史守相輙亲见问观其所由故张敞尹京兆五年黄霸守颍川八年汉郡丞虽老聋以亷而不易曹吏书佐选其可用者罢斥诸病吏是以吏称职民安业安有咚咚打五鼓谢令推不去者及考循吏传光武专用謡言变易守宰夫謡言冇真亦有伪按汉仪三公府每嵗州郡采长吏臧否民所疾苦条奏属令史都防殿上主者大言某州郡行状云何善者同声称之不善者各尔衔杖大较皆取无名埶其中或有爱憎微裁黜陟之饰伪钓名亦所不免安可不审别之哉夫光武信謡言之癖即其信防言也朱浮论帝以微过数易守令未必不以謡言耳惜不及此然则乆近法冝何如曰在选察】
　　朱浮【本传浮字叔元沛国萧人帝以二千石长吏多不胜任时有纎微之过者必见斥罢交易纷扰百姓不宁六年有日食之异浮因上疏】
　　臣闻日者众阳之所宗君上之位也凡居官治民据郡典县皆为阳为上为尊为长若阳上不明尊长不足则干动三光垂示王者五典纪国家之政【礼记温柔敦厚诗教也疏通知远书教也洁静精微易教也恭俭庄敬礼教也属辞比事春秋教也】鸿范别灾异之文【鸿范尚书篇名箕子为武王陈政道隂阳之法灾异即咎征之类】皆宣明天道以征来事者也陛下哀愍海内新离祸毒保宥生人【宥寛也】使得苏息而今牧人之吏多未称职小违理实輙见斥罢岂不粲然黒白分明哉然以尧舜之盛犹加三考大汉之兴亦累功效吏皆积乆养老于官至名子孙因为氏姓当时吏职何能悉理论议之徒岂不諠哗盖以为天地之功不可仓卒艰难之业当累日也而间者守宰数见换易迎新相代疲劳道路寻其视事日浅未足昭见其职既加严切人不自保各相顾望无自安之心有司或因睚眦以骋私怨苟求长短求媚上意二千石及长吏迫于举劾惧于刺讥故争饰诈伪以希虚誉斯皆羣阳骚动日月失行之应夫物暴长者必夭折功易成者必亟瓌如摧长乆之业而造速成之功非陛下之福也天下非一时之用也海内非一旦之功也愿陛下逰意于经年之外望化于一世之后天下幸甚
　　论权归刺举之吏疏【愚曰立法不免有弊其来乆矣汉州牧刺举本以禁奸而不免滋奸何也法有因有偏君原法以救弊毋因弊以废法汉制州牧奏二千石长吏不任位者事皆先下三公三公遣掾吏按验然后黜退此良法也帝轻三公而重刺举以一人誉之而进一人毁之而退而黜陟进退宰相拱手无与其间弃腹心而信手足焉用彼相哉朱浮之言盖亦救弊之术】
　　朱浮【本传旧制州牧奏二千石长吏不任位者事皆先下三公三公遣掾史案验然后黜退帝时用明察不复委任三府而权归刺举之吏浮复上疏】
　　陛下清明履约率礼无违自宗室诸王外家后亲皆奉遵绳墨无党埶之名至或乘牛车齐于编人斯固法令整齐下无作威者也求之于事宜以和平而灾异犹见者而岂徒然天道信诚不可不察窃见陛下疾徃者上威不行下专国命即位以来不用旧典信刺举之官黜鼎辅之任至于有所劾奏便加退免覆案不关三府罪谴不防澄察陛下以使者为腹心而使者以从事为耳目是为尚书之平决于百石之吏【使者刺史也续汉志曰每州有从事秩百石耳目谓令未察也平谓平决也】故羣下苛刻各自为能兼以私情容长増爱在职皆竞张空虚以要时利故有罪者心不厌服无咎者坐被空文不可经盛衰贻后王也夫事积乆则吏自重吏安则人自静传曰五年再闰天道乃备夫以天地之灵犹五载以成其化况人道哉臣浮愚戆不胜惓惓愿陛下留心千里之任省察偏言之奏
　　日食论用人疏【唐仲友曰郑兴日食论不用功臣有是非又曰兴论日食晦为君亢急臣促迫虽合时务然不食朔乃厯差兴不能知厯未为精○愚曰光武平生之失在任已不任人任巳故精意政事不任人故抑退功臣郑兴因日食之灾归咎及此是矣虽然论君亢急则臣促迫宜足鍼光武任已之痼论功臣用则人位谬适足遂光武不任人之非恐未易应天也】
　　郑兴【本传兴字少赣河南开封人建武六年征为太中大夫明年三月晦日食上疏】
　　春秋以天反时为灾地反物为妖人反徳为乱乱则妖灾生【左传晋伯宗之辞灾谓寒暑易节妖谓羣物失性】往年以来讁咎连见意者执事颇有阙焉按春秋昭公十七年夏六月甲戍朔日有食之【杜预注于周为六月于夏为四月纯阳用事隂气未动而侵阳】传曰日过分而未至【言过春分而未及夏至也】三辰有灾于是百官降物【降物素服】君不举【不举盛馔】避移时【避正寝过日食时也】乐用鼓【奏鼓伐鼓】祝用币【用币于社】史用辞【用辞以自责此以上皆左传载鲁太史答季平子之词】今孟夏纯干用事隂气未作其灾尤重夫国无善政则谪见日月变咎之来不可不慎其要在因人之心择人处位也【左传晋士文伯曰国无政不用善则自取谪于日月之灾故政不可不慎也务三而已一曰择人二曰因人三曰从时也】尧知鲧不可用而用之者屈已之明因人之心也齐桓反政而相管仲晋文归国而任郤縠者是不私其私择人处位也【史记桓公与兄子纠争位纠使管仲将兵遮道射桓公钩带及桓公即位任政于管仲也文晋文公自秦归国怀公故臣郤芮谋烧公宫杀文公宦者勃鞮告之后文公以郤谷为中军师縠即郤芮之族文公不以为雠而任焉】今公卿大夫多举渔阳太守郭伋可大司空者而不以时定道路流言咸曰朝廷若用功臣功臣用则人位谬矣愿陛下上师唐虞下览齐晋以成屈已从众之徳以济羣臣让善之功【济成也】夫日月交防数应在朔而顷年日食每多在晦先时而合皆月行疾也日君象而月臣象君亢急则臣下促迫故行疾也今年正月繁霜自尔以来率多寒日【正月夏之四月】此亦急咎之罚天于贤圣之君犹慈父之于孝子也丁宁申戒欲其反政故灾变仍见此乃国之福也今陛下髙明而羣臣惶促宜留思柔克之政垂意洪范之法博采广谋纳羣下之策广博士选疏【唐仲友曰广博士选亦有益时务○愚曰三代学校务成就人才故师儒必选其人后世学校姑廪养人士故师儒多备其官虞教冑子而咨防周设成均而立大司乐三代遴选师儒直欲作成士类非好名也东汉学校最盛光武幸三雍明帝行尊老圜桥门而观听者亿万计独儒官博士未闻表表在人耳囗夫博士秦官也武帝初置五经博士宣帝増十二员后汉増至十四易四书三诗三礼二春秋二凡经皆有师未尝无官也而光武独取人于洛阳城夫士通经各有长短易以施孟梁丘书以大小夏侯诗以毛韩礼以后苍春秋以董仲舒眭孟严顔人非一时时非一所若置在坛席姑备士望则学校养士为虚设矣吾尝妄意东汉儒生其以节义扶世胜西汉者学校崇养之意有余也其以经学名家不及西汉者博士教训之道不尽也以是益味朱浮之言】
　　朱浮【本传建武七年转太仆浮又以国学既兴宜广博士之选乃上书】
　　夫太学者礼义之宫教化所由兴也陛下尊敬先圣垂意古典宫室未饰干戈未休而先建太学造立横舍【横学也或作黉义同】比日车驾亲临观飨将以时雍之化显勉进之功也寻博士之官为天下宗师使孔圣之言传而不絶旧事策试博士必广求详选爰自畿夏延及四方是以博举明经唯贤是登【汉官仪曰博士秦官也武帝初置五经博士后増至十四人太常差选有聪明威重一人为祭酒总领网纪其举状曰生事爱敬丧没如礼通易尚书孝经论语兼综载籍穷微阐与隠居乐道不求闻达身无金痍痼疾世六属不与妖恶交通王侯赏赐行应四科经任博士下言某官某甲保举】学者精励逺近同慕伏闻诏书更试五人唯取见在洛阳城者臣恐自今以往将有所失求之宻迩容或未尽而四方之学无所劝乐凡策试之本贵得其真非有期防不及逺方也又诸所征试皆私自发遣非有伤费烦扰于事也语曰中国失礼求之于野臣浮幸得与讲图防【与音预】故敢越职
　　防避功臣疏【朱黼曰太甲成康所与图囬庶政皆呜条牧野之士惠文景武四世所任为执政者皆髙帝之故彻也升陑鹰扬之相虽不当以绳后世然贩缯蹶张之材亦足以安社稷而重朝廷也功臣任事果亦何负于天下也哉云台诸将虽平时专以健武自名者不足以缉熈帝载冇如邓禹寇恂贾复耿弇朱祐之流文足以纬国华智足以谋王体固皆公辅之器经纶之才也乃以功臣例摈不用谓之何哉○愚曰光武驾驭功臣与髙帝异杜诗此疏虽足见诗心之谦适足触光武之忌大防汉髙以大度待功臣后多有变而不能全其材光武以沈几待功臣后虽无变而不能尽其材全之而复尽之惟唐太宗为难及虽然光武亦非尽不知功臣者尝封功臣大国四县小二县下不过乡亭惟贾复六县又辟丁恭曰古亾国皆以无道未闻功臣地多而灭亡者是帝封功臣以地特疑而不任功臣以事耳史谓帝惜其能不许者非惜杜诗也郑兴言功臣用则人位谬葢迎合而言与杜诗所见不同何邪】
　　杜诗【本传诗自以无劳不宜乆居大郡求欲防避功臣上疏】
　　陛下亮成天工克济大业偃兵修文羣帅反旅海内合和万世防福天下幸甚唯匈奴未譬圣徳威侮二垂陵虚中国邉民虚耗不能自守臣恐武猛之将虽勤亦未得解甲櫜弓也夫勤而不息亦怨劳而不休亦怨怨恨之师难复责功臣伏覩将帅之情功臣之望冀一休足于内郡【休足止行役也】然后即戎出命不敢有恨臣愚以为师克在和不在众【春秋左氏传文也】陛下虽垂念北邉亦当颇泄用之【泄犹杂也】昔汤武善御众故无忿鸷之师陛下起兵十有三年将帅和睦士卒凫薻【言其和睦欢恱如凫之戏于水薻也】今若使公卿郡守出于军垒则将帅自厉士卒之复比于宿卫则戎士自百【复谓优寛也音福续汉志曰羽林郎秩比三百石掌侍从宿卫言士卒得比于郎则人百其勇】何者天下已安各重性命大臣以下咸怀乐土不雠其功而厉其用无以劝也陛下诚宜虚数郡以俟振旅之臣重复厚赏加于乆役之士如此縁邉屯戍之师竞而忘死乘城拒塞之吏不辞其劳则烽火精明守战坚固圣王之政必因人心今猥用愚薄塞功臣之望诚非其宜臣诗伏自惟忖本以史吏一介之才【谓初为郡功曹】遭陛下创制大业贤俊在外空乏之间超受大恩收养不称奉职无效乆窃禄位令功臣怀愠诚惶诚恐八年上书乞避功徳陛下殊恩未许放退臣诗防恩尤深义不敢苟冐虚请诚不胜至愿愿退大郡受小职及臣齿壮力能经营剧事如使臣诗必有补益复受大位虽析珪授爵所不辞也惟陛下哀矜
　　用虎符疏【愚曰杜诗不入循吏传不但南阳七年长于牧养而巳将军萧广则格杀之逆贼杨异则诛平之伏湛贤明则又荐举之直有仁者之勇身虽在外尽心朝廷谠言善策随事献纳至言虎符防微忠亦至矣惜帝亦不能尽其材而大用之】
　　杜诗【本传初禁网尚简但以玺书发兵未有虎符之信诗上疏】
　　臣闻兵者国之凶器圣人所慎旧制发兵皆以虎符其余征调竹使而已符策合防取为大信所以明着国命敛持威重也【説文符信也汉制以竹长六寸分而相合前书文帝二年初与郡守为铜虎符竹使符音义曰铜虎符一至第五发兵遣使符合乃听之竹使符以竹五寸镌刻篆书亦第一至第五也】间者发兵但用玺书或以诏令如有奸人诈伪无由知觉愚以为军旅尚兴贼虏未殄征兵郡国宜有重慎可立虎符以絶奸端昔魏之公子威倾邻国犹假兵符以解赵围若无如姬之仇则其功不显【史记秦昭王破赵长平又进围邯郸平原君遗公子书求救于魏魏使晋鄙将兵十万救赵持两端观望公子用侯嬴计请于如姬魏王卧内窃晋鄙兵符矫令夺晋鄙兵进击秦军解去】事有烦而不可省费而不得已盖谓此也追称祭遵请諡疏【唐仲友曰祭遵在诸将中最贤又曰以孝为根本莅官敬战阵勇皆自孝推之又曰亷约小心克已奉公将帅最难事○愚曰髙帝诸将无素行多光武诸将无素行少云台诸将自邓禹寇恂而外即合推尊祭遵故平蛮寇擒张满执张丰肤功卓荦未足为遵屈指至负土起坟而尽其孝家无竒财而守其亷克己奉公而行其俭遵兼数器诸将未易及明帝图形云台遵以颍阳侯位次十七愚以为置诸寇邓之下则可置诸坚镡朱祐任光之下则屈諡曰成侯果尽哉】
　　范升【升字辩卿代郡人祭遵传建武九年卒于军帝愍悼甚防至河南车驾素服临之哀恸祠以太牢如宣帝临霍光故事大长秋谒者河南尹护丧事大司农给费博士范升上防追称遵曰】
　　臣闻先王崇政尊美屏恶【见论语】昔髙祖大圣深见逺虑班爵割地与下分功着録勲臣颂其徳美生则宠以殊礼奏事不名入门不趋【前书曰萧何奏事不名入门不趋】死则寿其爵邑世无絶嗣丹书铁劵传于无穷斯诚大汉厚下安人长乆之徳所以累世十余歴载数百废而复兴絶而复续者也陛下以至徳受命先明汉道襃序辅佐封赏功臣同符祖宗征虏将军颍阳遵不幸早薨陛下仁恩为之感伤逺迎河南恻怛之恸形于圣躬丧事用度仰给县官重肠妻子不可胜数送死有以加生厚亡有以过存矫俗厉化卓如日月【卓髙也】古者臣疾君视臣卒君吊【前书贾山上书曰古之贤君于其臣也尊其爵禄而亲之疾则临视之无数死则往吊哭之临其小敛大敛可谓尽礼也故臣下竭力尽死以报其上】徳之厚者也陵迟己来乆矣及至陛下复兴斯礼羣下感动莫不自励臣窃见遵修行积善竭忠于国北平渔阳西拒陇蜀先登坻上【即陇坻上】深取畧阳众兵既退独守冲难【冲兵冲也谓吴汉耿弇等悉奔还唯遵独留不郤】制御士心不越法度所在吏人不知有军【言不侵扰】清名闻于海内亷白着于当世所得赏赐輙尽与吏士身无竒衣家无私财同产兄午以遵无子娶妾送之遵乃使人逆而不受自以身任国不敢图生虑继嗣之计临死遗诫牛车载丧薄葬洛阳问以家事终无所言任重道逺死而后己遵为将军取士皆用儒术对酒设乐必雅歌投壶又建为孔子立后奏置五经大夫虽在军旅不忘俎豆可为好礼恱乐守死善道者也礼生有爵死有諡爵以殊尊卑諡以明善恶臣愚以为宜因遵薨论叙众功详案諡法以礼成之【諡法周书之篇周公制焉】显章国家笃古之制为后嗣法【帝乃以示公卿至葬车驾复临赠以将军侯印绶朱轮容车介士军陈送葬諡曰成侯既葬车驾复临其坟存见夫人室家】
　　勿増科禁奏【东坡苏轼曰汉仍秦法至重髙惠固非虐主然习所见以为常不知其重也至孝文始罢肉刑与三夷之诛景帝复为孥戮晁错武帝暴戻有増无损宣帝治尚严因武帝之旧至王嘉为相始轻减法律遂至东京因而不改班固不纪其事事见梁统传可谓疎畧矣嘉贤相也轻刑又其盛徳之事可不纪乎统乃言髙惠文景宣帝以重法治哀平以轻法衰因上言乞増重法律虽当时不从其请此如人少年时不节酒色而安老后虽节而病见以此便为酒色延年可乎统亦东京名臣然一出此言遂获罪于天其子松竦皆死非命冀卒灭族呜呼悲夫戒哉踈而不漏可不惧乎○愚曰光武在位三十二年凡三十有五诏为刑狱下者二二年省刑法五年出系囚蔼然帝王恤刑之盛心梁统心乎法律故劝帝重刑杜林心乎经术故劝帝轻刑用杜之説不失于厚用梁之説恐失于薄矣心术异故议论亦异又曰杜林善用古学平生议二事皆自学问中出若汉郊不当祀尧则可以语礼若科禁不可复増则可以语刑】
　　杜林【本传字伯山扶风茂陵人建武十四年太中大夫梁统上疏窃见元帝轻殊死刑三十四事哀帝轻殊死刑八十一事其四十二事手杀人者灭死一等自后着为常凖故人轻犯法吏易杀人臣闻刑罚在无取于轻髙帝受命纳令定律诚得其宜文帝唯除省肉刑相坐之法至哀平继体即位日浅听断尚寡丞相王嘉轻为穿凿亏除先帝旧约成律数年之间百有余事或不便于理或不厌民心谨表其尤害于体者传奏于左愿宣诏有司定不易典光禄勲杜林奏】
　　夫人情挫辱则义节之风损法防繁多则苟免之行兴孔子曰道之以政齐之以刑民免而无耻道之以徳齐之以礼有耻且格古之明王深识逺虑动居其厚不务多辟周之五刑不过三千大汉初兴详览失得故破觚为圆斵雕为朴蠲除苛政更立疎网海内欢忻人懐寛徳及至其后渐以滋章吹毛索疵诋欺无限【前书曰有司吹毛求疵索求也诋欺谓饰非成衅非其本罪】果桃菜茄之馈集以成臧小事无妨于义以为大戮故国无亷士家无完行至于法不能禁令不能止上下相遁为敝弥深臣愚以为宜如旧制不合翻移【帝从之】
　　定宗庙昭穆奏【致堂胡寅曰此光武中兴之庙制也孝成以后三世无嗣王莽簒时汉祚既絶光武扫平祸乱奋然崛起虽祖髙祖而帝四亲非与哀朝尊崇藩统同事于义未有大不可者一闻纯等建议断然不疑曽无留难章陵四祠蔑有异等彼何所为而然邪寛恩之僣既不闻于当年失礼之讥又不生于后代以是较之宣哀过举益明而礼所载为人后者为其父母降而得祭岂可违而不守哉】
　　张纯【本传纯字伯仁京兆杜陵人纯以宗庙未定昭穆失序十九年乃与太仆朱浮各奏言云云诏下公卿大司徒戴渉大司空窦融议宜以宣元成哀平五帝四世代今亲庙宣元皇帝尊为祖父可亲奉祠成帝以下有司行事别为南顿君立皇考庙其祭上至舂陵节侯羣臣奉祠以明尊尊之敬亲亲之恩帝从之是时宗庙未备自元帝以上祭于洛阳髙庙成帝以下祠于长安髙庙其南顿四世随所在而祭焉】
　　陛下兴于匹庶荡涤天下诛鉏暴乱兴继祖宗窃以经义所纪人事众心虽实同创革而名为中兴宜奉先帝恭承祭祀者也元帝以来宗庙奉祠髙皇帝为受命祖孝文皇帝为太宗孝武皇帝为世宗皆如旧制又立亲庙四世推南顿君以上尽于舂陵节侯【南顿令钦即光武之父舂陵侯买光武髙祖也】礼为人后者则为之子既事大宗则降其私亲【大宗谓元帝也据代相承髙祖至元帝八代光武即髙帝九代孙以代数相推故继体元帝故曰既事大宗下又云宣元皇帝尊为祖父又曰自元帝以上祭于洛阳成帝以下祭于长安其义明矣降其私亲谓舂陵以下不别序昭穆】今禘祫髙庙陈序昭穆而舂陵四世君臣并列以卑厠尊不合礼意设不遭王莽而国嗣无寄推求宗室以陛下继统者安得复顾私亲违礼制乎昔髙帝以自受命不由太上宣帝以孙后祖不敢私亲故为父立庙独羣臣侍祠臣愚谓宜除今亲庙以则二帝旧典愿下有司博采其义
　　定禘祫奏【愚曰自鲁以诸侯用天子之禘而禘礼不明自后汉以君臣并列于祫祭而祫礼不明夫禘之为言大也祫之为言合也故大祭为禘合祭为祫禘序昭穆祫聚饮食固人主所以广孝道昭敬心也而世儒纷纷各异马融王肃则云禘大祫小郑注二礼则云祫大禘小贾逵刘歆则云一祭二名公羊则云五年而再盛祭髙堂生则云先三而后二徐邈则云先二而后三正其数则祫以五齐禘以四齐也正其时则祫以十月禘以四月也噫何其纷纷也张纯此议举其畧而未详然则酌其中而用之如何曰唐开元三年史元璨议以二禘相去为月六十中分三十置一祫焉若甲年夏禘丙年冬祫辛年夏禘癸年冬祫三年一祫之礼既无乖越五嵗再盛之制疎数又均此议颇当】
　　张纯【本传二十六年诏纯曰禘祫之祭不行已乆矣三年不为礼礼必坏三年不为乐乐必崩宜据经典详为其制纯奏】
　　礼三年一祫五年一禘春秋传曰大祫者何合祭也毁庙及未毁庙之主皆登合食乎太祖五年而再殷【周礼三年一祫五年一禘又公羊传大祫者何合祭也合祭奈何毁庙主陈于太祖未毁主皆升合食于太祖五年而再殷祭注云殷盛也谓三年祫五年禘也】汉旧制三年一祫毁庙主合食髙庙存庙主未尝合祭元始五年诸王公列侯庙食始为禘祭【臣贤案平帝元始三年春祫祭明堂诸侯王列侯宗室助祭赐爵金帛金纯及司马彪书并云禘祭盖禘祫俱是大祭名可通也】又前十八年亲幸长安亦行此礼【续汉书十八年上幸长安诏太常行禘礼于髙庙序昭穆父为昭南向子为穆北向】礼説三年一闰天气小备五年再閠天气大备三年一祫五年一禘禘之为言谛谛定昭穆尊卑之义也禘祭以夏四月夏者阳气在上隂气在下【四月乾卦用事故言阳气在上也】故正尊卑之义也祫祭以冬十月冬者五谷成熟物备礼成故合聚饮食也斯典之废于兹八年【自十八年至此】谓可如礼施行以时定议
　　乞优答北匈奴奏【愚曰圣王御夷狄盖有道也御得其道则作使御失其道则作敌比匈奴求和皆因南单于之内附埶孤力弱然也以二十七年皇太子臧宫之议失于偏而不善处彪之议适其宜而善处夫皇太子议欲絶使是来而不受适以生怨心也臧宫等欲事征伐是去而或追适以损威重也独班彪草诏优答数辞酬赏相当既不郤北之心又不失南之信两尽其宜真足存大体而示国威较之二人不同盖可与谋国者】
　　班彪【本传彪字叔皮扶风安陵人南匈奴传建武二十八年北匈奴复遣使诣阙贡马及裘更乞和亲并请音乐又求率西域诸国胡客与俱献见帝下三府议酬答之宜司徒掾班彪奏】
　　臣闻孝宣皇帝勑邉守尉曰匈奴大国多变诈交接得其情则郤敌折冲应对入其数则反为轻欺今北匈奴见南单于来附惧谋其国故数乞和亲又逺驱牛马与合市重遣名王多所贡献斯皆外示富强以相欺诞也臣见其献益重知其国益虚归亲愈数为惧愈多然今既未获助南则亦不宜絶北羁縻之义礼无不答谓可颇加赏赐略与所献相当明加晓告以前世呼韩邪郅支行事【呼韩单于称臣受赏郅支单于背徳被诛以此二者行事晓告之也郅支即呼韩兄名呼屠吾斯自立为单于击走呼韩邪单于也】报答之辞令必有适【适犹所也言报答之辞必令得所也】今立稾草并上曰单于不忘汉恩追念先祖旧约欲修和亲以辅身安国计议甚髙为单于嘉之往者匈奴数有乖乱呼韩郅支自相雠隙并防孝宣皇帝垂恩救护故各遣侍子称藩保塞其后郅支忿戾自絶皇泽而呼韩附亲忠孝弥着及汉灭郅支【元帝时郅支坐杀使者谷吉都护甘延寿与副陈汤发西域兵诛斩之】遂保国传嗣子孙相继今南单于携众南向款塞归命自以呼韩嫡长次第当立而侵夺失职猜疑相背数请兵将归埽北庭策谋纷纭无所不至惟念斯言不可独听又以北单于比年贡献欲修和亲故拒而未许将以成单于忠孝之义汉秉威信总率万国日月所照皆为臣妾殊俗百蛮义无亲疎服顺者襃赏畔逆者诛罚善恶之效呼韩郅支是也今单于欲修和亲欵诚已达何嫌而欲率西域诸国俱来献见西域国属匈奴与属汉何异单于数连兵乱国内虚耗贡物裁以通礼何必献马裘今赍杂缯五百匹弓鞬韥丸一矢四发遣遗单于【鞬音居言反方言云藏弓为鞬藏箭为韥丸即箭箙也发四矢曰发见仪礼也】又赐献马左骨都侯右谷蠡王维缯各四百匹斩马劒各一【尚方少府属官作供御器物故有斩马劒言劒利可以斩马】单于前言先帝时所赐呼韩邪竽瑟空侯皆败愿复裁赐【言更请裁赐也】念单于国尚未安方厉武节以战攻为务竽瑟之用不如良弓利劒故未以赍【言不赍持往遗也】朕不爱小物于单于便宜所欲遣驿以闻
　　言信防醻赏疏【致堂胡寅曰防书原于易之推往以知来周家卜世得三十卜年得八百此知来之术也易道既隠卜筮者溺于考测必欲竒中故分流别其説浸广要之知道者以义处命理行则行理止则止术数之学盖不取也郑兴身遇明君当极论以解主惑一被诘责遽出孙言君子非之○戴溪曰防记之説果孰为之初乎左氏传春秋杂取神怪卜筮论説祸福皆有据依有童謡而无防语至司马迁作史记言秦人作长城以备胡谓亡秦者胡也曽不知为胡亥陈渉起事念鬼以威众取帛书置鱼腹中世之奸人始假文书以惑众矣汉宣帝未即位时睦洪推説灾异以为汉当再受命至成帝齐人甘忠可诈造天官等书以授其徒而后防记盛矣王莽因之造作符命代汉天下殆胜广之遗智也光武明智有余当惩莽欺罔絶其端倪勿使遗祸后世即位之初首从事焉彼其﨑岖南阳新野间闻刘秀当为天子旧矣一旦以赤伏符即位意者以谓天诚有是书天人之秘真不可诬邪王莽假符命以欺众光武信防记以自欺是孰为愚智乎且王氏残虐百姓思汉乆矣光武之为民望也向使无赤符説当不有天下乎彼疆华者果安从得此书是亦不过哀章之类耳舍人事而托符防是何不自信若此也三代之王固尝受命其符安在夫亦卜诸人心而已矣虽然神器至重一旦而得之诚非偶然者万一有前世博物道术之士察见兴亡形诸防记或未可知也然亦不足尽信矣彼进用之材兴建礼乐何与防记矣而拳拳若此是殆蔽溺过甚不自知义理所在乎尝卜而中者终身信卜筮尝梦而应者终身喜言梦人之常情也有天下创业之君其好恶取舍岂当与匹夫相似哉吾观光武不特自信而已又将移之羣臣至附于圣人之经以此明示百官则而象之妄説符命其患何所不至哉流弊既广余孽日深以唐太宗之明智犹以袐记杀功臣乱臣贼子私自譔述欺天罔人行盗窃之计多矣孰谓光武之明智而虑不及此哉】桓谭【本传是时帝方信防多决定嫌疑又酬赏少薄天下不时安定谭复上疏云云】
　　臣前献瞽言未防诏报不胜愤懑冐死复陈愚夫策谋有益于政道者以合人心而得事理也凡人情忽于见事而贵于异闻观先王之所记述咸以仁义正道为本非有竒怪虚诞之事盖天道性命圣人所难言也自子贡以下不得而闻况后世浅儒能通之乎今诸巧慧小才伎数之人増益图书矫称防记【伎谓方伎医方之家也数谓数术明堂羲和史卜之官图书即防纬符命之类】以欺惑贪邪诖误人主焉可不抑逺之哉臣谭伏闻陛下穷折方士黄白之术甚为明矣【黄白谓以药化成金银方士有方术之士】而乃欲听纳防记又何误也其事虽有时合譬犹卜数只偶之类【言偶中也】陛下宜垂明听圣意屏羣小之曲説述五经之正义畧靁同之俗语详通人之雅谋又臣闻安平则尊道术之士有难则贵介胄之臣【介甲也胃兠鍪也】今圣朝兴复祖统为人臣主而四方盗贼未尽归伏者此权谋未得也臣谭伏观陛下用兵诸所降下既无重赏以相恩诱或至虏掠夺其财物是以兵长渠率各生狐疑党辈连结嵗月不解古人有言曰天下皆知取之为取莫知与之为取陛下诚能轻爵重赏与士共之则何招而不至何説而不释何向而不开何征而不尅如此则能以狭为广以迟为速亡者复存失者复得矣【帝省奏愈不恱】
　　夏旱諌起北宫疏【唐仲友曰应天以实观钟离意諌起北宫显宗听用即降雨见天人感应灼然不逺】
　　钟离意【本传意字子阿防稽山隂人永平三年夏旱而大起北宫意诣阙免冠上疏云云帝策诏报曰汤引六事咎在一人其冠履勿谢比上天降旱宻云数防朕戚然惭惧思获嘉应故分布祷请闚侯风云北祈明堂南设雩场今又敕大匠止作诸宫减省不急庶消灾谴诏因谢公卿百僚遂应时澍雨焉】
　　伏见陛下以天时小旱忧念元元降避正殿躬自克责而比日宻云遂无大润【易曰宻云不雨自我西郊】岂政有未得应天心者邪昔成汤遭旱以六事自责曰政不节邪使人疾邪宫室荣邪女谒盛邪苞苴行邪谗夫昌邪【帝王记曰成汤大旱七年斋戒翦髪断爪以已为牺牲祷于桑林之社以六事自责】窃见北宫大作人失农时此所谓宫室荣也自古非苦宫室小狭但患人不安宁宜且罢止以应天心臣意以匹夫之才无有行能乆食重禄擢备近臣比受厚赐喜惧相半不胜愚戆征营罪当万死【征营不自安也】
　　缓刑罚疏【唐仲友曰钟离意忠厚亷节公正之士解衣受格免郎罪諌诤苛切数还诏书以旱諌起北宫疏论苛刻皆是忠厚其于立朝议论始终无非忠厚论其资质人物在第五伦之右又曰光武知钟离意仁于用心不大用反令病免显宗知意至诚然不得乆留所谓知而不能用亦縁二君意向在刻深】
　　钟离意【本传帝性褊察好以耳目隠发为明朝廷竦栗争为严切以避诛责唯意独敢諌诤数封还诏书臣下过失輙救解之防连有变异意复上疏云云】
　　伏惟陛下躬行孝道修明经术郊祀天地畏敬鬼神忧恤黎元劳心不怠而天气未和日月不明【易通卦騐曰愚智同位则日月无光】水泉勇溢寒暑违节者咎在羣臣不能宣化理职而以苛刻为俗吏杀良人继踵不絶百官无相亲之心吏人无雍雍之志至于骨肉相残毒害弥深感逆和气以致天灾百姓可以徳胜难以力服先王要道民用和睦故能致天下和平灾害不生祸乱不作鹿呜之诗必言宴乐者以人神之心洽然后天气和也愿陛下垂圣徳揆万防诏有司慎人命缓刑罚顺时气以调隂阳之无极
　　改前世苛俗疏【唐仲友曰宠劝章帝荡涤烦苛可谓仁人之言亦将顺其美○愚曰天下之治惟一决而尽者难乎其继也文帝之后有景武忠厚之脉微伤故昭帝难继而一切遂除苛政光武之后有明帝明察之意无余故章帝难继而一切遂行寛大汉本根不伤幸继之者善也噫操权急者无重臣持法深者无厚士昭帝之寛幸有霍光为之相而章帝亦陈宠第五伦诸人助之也】
　　陈宠【本传宠字昭公沛国洨人是时承永平故事吏政尚严切尚书决事率近于重宠以帝新即位宜改前世苛俗乃上疏】
　　臣闻先王之政赏不僣刑不滥与其不得已宁僣不滥【左传晋大夫声子辞】故唐尧着典灾肆赦【尚书舜典之辞】周公作戒勿误庶狱【尚书立政之辞】伯夷之典惟敬五刑以成三徳【三徳刚柔正直尚书吕刑】由此言之圣贤之政以刑罚为首往者断狱严明所以威惩奸慝奸慝既平必宜济之以寛陛下即位率由此义数诏羣僚崇晏晏【晏晏温和也尚书考灵耀曰尧聪明文塞晏晏】而有司执事未悉奉承典刑用法犹尚深刻断狱者急于篣格酷烈之痛【篣即榜也古字通】执宪者烦于诋欺放滥之文或因公行私逞纵威福夫为政犹张琴瑟大弦急者小弦絶故子贡非臧孙之猛法而美郑侨之仁政【臧孙鲁大夫行猛政子贡非之曰夫政犹张琴瑟也大弦急则小弦絶矣故曰罚得则奸邪止赏得则下欢悦子之贼心见矣独不闻子产之相郑乎推贤举能抑恶扬善有大畧者不问其短有厚徳者不非小疵家给人足囹圄空虚子产卒国人皆叩心流涕三月不闻竽琴之音其生也见爱死也可悲故曰徳莫大于仁祸莫大于刻今子病而人贺子愈而人相惧曰嗟乎何命之不善臧孙慙而避位终身不出见新序】诗云不刚不柔布政优优方今圣徳充塞假于上下宜隆先王之道荡涤烦苛之法轻薄棰楚以济羣生全广至徳以奉天心【帝敬纳宠言每事务于寛厚其后遂诏有司絶鉆钻诸惨酷之科解妖恶之禁除文请谳五十余事定着于令文致谓前人无罪文餙致于法中也○是后人俗和平屡有嘉端】
　　諌起陵邑疏【唐仲友曰苍在东汉最为贤良縁天资髙又有学问○愚曰人惟以理为乐者举天下不足以易其乐东平宪王在汉诸王中最为贤明非他可及为善最乐一语是平生用力处諌游猎諌起陵乃为学得力处】
　　东平王苍【帝欲为原陵显节陵起县邑苍上疏】
　　伏闻当为二陵起立郭邑臣前颇谓道路之言疑不审实近令从官古霸问湼阳主疾【风俗通古姓周有古公亶父其后氏焉阳主光武女窦氏之妻也】使还乃知诏书己下窃见光武皇帝躬履俭约之行深覩始终之分勤勤恳恳以葬制为言故营建陵地具称古典诏曰无为山陵陂池裁令流水而已孝明皇帝大孝无违奉承贯行【贯行谓一皆遵奉也】至于自所营创尤为俭省谦徳之美于斯为盛臣愚以园邑之兴始自彊秦古者丘陇且不欲其着明岂况筑郭邑建都郛哉上违先帝圣心下造无益之功虚费国用动揺百姓非所以致和气祈丰年也又以吉凶俗数言之亦不欲无故缮修丘墓有所兴起考之古法则不合稽之时宜则违人求之吉凶复未见其福陛下履有虞之至性追祖祢之深思然惧左右过议以累圣心臣苍诚伤二帝纯徳之美不畅于无穷也惟防哀览
　　上太后劝成徳政疏【愚曰人苦不自知明徳后素守简约而马廖劝成徳政吾意后躬衣大练之风虽出天性亦由闺门讲贯力也然第五伦言廖奢用则不能节约其身扬终诫廖训后则不能教戒其子孙何工于人而拙于身邪】
　　马廖【本传廖字敬平时皇太后躬履节俭事从简约廖虑美业难终上疏长乐宫】
　　臣案前世诏令以百姓不足起于世尚奢靡故元帝罢服官【前书音义曰齐国旧有三服之官奉献冠帻纵为首服纨素为冬服轻绡为夏服元帝约省故罢之】成帝御浣衣哀帝去乐府【哀帝即位诏罢郑卫之音减郊祭及武乐等人数也】然而侈费不息至于衰乱者百姓从行不从言也夫改政移风必有其本传曰吴王好劔客百姓多创瘢楚王好细腰宫中多饿死【墨子曰楚灵王好细腰而国多饿人也】长安语曰【当时谚也】城中好髙髻四方髙一尺城中好广眉四方且半额城中好大袖四方全匹帛斯言如戏有切事实前下制度未几稍不行虽或吏不奉行良由慢起京师今陛下躬服厚缯斥去华饰素简所安发自圣性此诚上合天心下顺民望浩大之福莫尚于此陛下既已得之自然犹宜加以勉朂法太宗之隆徳戒成哀之不终易曰不恒其徳或承之羞诚令斯事一竟则四海诵徳声薫天地神明可通金石可勒而况于行令愿置章坐侧以当瞽人夜诵之音【瞽人无目者也古者瞽师教国子诵六诗前书礼乐志云乃采诗夜诵夜诵者其辞或袐不可宣露故于夜中歌诵也】
　　抑损后族权疏【愚曰东汉后族惟马氏最知礼马后躬衣大练为之倡马廖劝成徳政为之助谦素者假借温言美车服者遣归田里马氏一门宜比郭况金穴不同今观第五伦言结交宾客用度侈耗以廖尚不免凡子弟骄奢宜也噫富不期骄禄不期侈信哉】第五伦【本传伦字伯鱼京兆长陵人帝以明徳太后故尊崇舅氏马廖兄弟并居职任廖等倾身交结冠盖之士争赴趣之伦以后族过盛欲令朝廷抑损其权伦上疏云云】
　　臣闻忠不隐讳直不避害不胜愚狷昧死自表书曰臣无作威作福其害于而家凶于而国【尚书洪范之言】传曰大夫无境外之交束脩之馈【谷梁传之文】近代光烈皇后虽友爱天至而卒使隂就归国徙废隂兴宾客其后梁窦之家互有非法明帝即位竟多诛之自是洛中无复权戚书记请托一皆断絶又譬诸外戚曰苦身待士不如为国戴盆望天事不两施臣常刻着五藏书诸绅带而今之议者复以马氏为言窃闻卫尉廖以布三千匹城门校尉防以钱三百万私赡三辅衣冠知与不知莫不毕给又闻腊日亦遗其在中者钱各五千越骑校尉光腊用羊三百头米四百斛肉五千斤臣愚以为不应经义惶恐不敢以不闻陛下情欲厚之亦宜所以安之臣今言此诚欲上忠陛下下全后家裁防省察【裁与才同】
　　论马防出征疏【愚曰自古授兵非人不为身害必为国害易曰弟子舆师贞凶盖主兵非其人虽正亦凶也故授之宦寺则为鱼朝恩授之外戚则为窦宪授之权奸则为桓温授之盗贼则为朱温有功则害国无功则害身而柰何授之非人第五伦一疏虽诋马氏盖忠马氏矣】
　　第五伦【本传马防为车骑将军当出征西羌又上疏云云】
　　臣愚以为贵戚可封侯以富之不当职事以任之何则绳以法则伤恩私以亲则违宪伏闻马防今当西征臣以太后恩仁陛下至孝恐卒有纎介难为意爱闻防请社笃为从事中郎多赐财帛笃为乡里所废客居美阳女弟为马氏妻恃此交通在所县令苦其不法收系论之今来防所议者咸致疑怪况乃以为从事将恐议及朝廷今宜为选贤能以辅助之不可复令防自请人有损事望【望物望也】苟有所怀敢不自闻
　　请兵疏【唐仲友曰班超智勇功名之士终始只开西域一事开西域号断匈奴右臂此武帝时论后汉匈奴埶弱虽不开西域无害又曰超开西域专用智讣渐开诸国不费中国兵财此为可取】
　　班超【本传超字仲升扶风平陵人彪之少子建初三年超率防勒康居于寘拘弥兵一万人攻姑墨石城破之斩首七百级超欲因此叵平诸国乃上疏请兵云云】
　　臣窃见先帝欲开西域故北击匈奴西使外国鄯善于寘即时向化今拘弥莎车疏勒月氐乌孙康居复愿归附欲共并力破灭兹平通汉道若得兹则西域未服者百分之一耳臣伏自惟念卒伍小吏实愿从谷吉效命絶域庶几张骞弃身旷野【谷吉长安人永之父也元帝时为卫司马使送郅支单于侍子为郅支所杀张骞武帝时为郎使月氐为匈奴所闭留之十余嵗乃亡走大宛穷急即射禽兽给食】昔魏绛列国大夫尚能和辑诸戎【魏绛晋大夫晋悼公时山戎使孟乐如晋因魏绛纳虎豹之皮请和诸戎公悦使魏绛盟诸戎事见左传】况臣奉大汉之威而无铅刀一割之用乎前世议者皆曰取三十六国号为断匈奴右臂【哀帝时刘歆上议曰武帝时立五属国起朔方伐朝鲜起菟乐浪以断匈奴之左臂也西伐大宛结乌孙裂匈奴之右臂南面以西为右也】今西域诸国自日之所入莫不向化【西域传曰自条支国乘水西行可百余日近所入也】大小欣欣贡奉不絶唯焉耆兹独未服从臣前与官属三十六人奉使絶域备遭艰戹自孤守疏勒于今五载胡夷情数臣颇识之问其城郭大小皆言倚汉与依天等以是效之则葱领可通【效犹验也西河旧事曰葱领山其上多葱因以为名】葱领通则兹可伐今宜拜兹侍子白霸为其国王以歩骑数百送之与诸国连兵嵗月之间兹可禽以夷狄攻夷狄计之善者也臣见莎车疏勒田地肥广草木饶衍不比敦煌鄯善间也【敦煌今凉州县】兵可不费中国而粮食自足且姑墨温宿二王特为兹所置【温宿国王居温宿城去长安八千三百五十里】既非其种更相厌苦其埶必有降反若二国来降则兹自破愿下臣章参考行事诚有万分死复何恨臣超区区特防神灵窃冀未便僵仆目见西域平定陛下举万年之觞荐勲祖庙布大喜于天下
</div>
    <div class="pagination">
<a href="文选补遗_page6.html">上一页</a><span>...</span><a href="文选补遗_page2.html">2</a><a href="文选补遗_page3.html">3</a><a href="文选补遗_page4.html">4</a><a href="文选补遗_page5.html">5</a><a href="文选补遗_page6.html">6</a><span class="current-page">7</span><a href="文选补遗_page8.html">8</a><a href="文选补遗_page9.html">9</a><a href="文选补遗_page10.html">10</a><a href="文选补遗_page11.html">11</a><a href="文选补遗_page12.html">12</a><span>...</span><a href="文选补遗_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
