<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 378 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 378 页/共 603 页
  </h1>
  <div class="content">
   ○授王惠超等左清道率府率制
    敕：奉天定难功臣壮武将军守右内率府率充左街副使上柱国王惠超等：率侍卫以导从吾於黄麾左右者，皆东朝之勤吏也，乘我出震之忧，逢时作解之庆。咸当序进，式示加恩。并列周防，宜勤夙夜。可依前件。
    ○授崔宏礼郑州刺史制
    敕：朕读《诗》至於《羔裘》《缁衣》之章，未尝不三复沉吟，盖明有国善善之功，且思舍命不渝之君子也。春秋时，郑多良士，是以师子大叔之政，而群盗之气潜消；闻颖考叔之言，而孝子之心不匮。山川在地，日月在天，今古虽殊，人存政举。文林郎守相州刺史兼御史中丞赐紫金鱼袋崔宏礼，操心尚气，馀力有文，感慨风云，号为奇士，累更大郡，备有休声。予闻则多，未校其实。侍中宏正以课来上，书为第一。不有升陟，谓之蔽能，得於信臣，予用丕允。郊圻密迩，美恶日闻，尔其歌《鸡鸣》以自勤，稽《风雨》以守度，与我共理，副其所知。可使持节郑州刺史，馀如故。
    ○授元佑洋州刺史制
    敕：朝散大夫守京兆尹上骑都尉元佑：风俗之薄厚，由长吏之所尚也。闻尔佑以甲乙科为校书郎，甚有名誉。一朝以先臣不幸为黜，而自晦其身者二十年，何其为子之多也。自历朝序，仁声益彰。不杂风尘，而徽猷遂远。洋州近郡，美恶足以流京师，将以慈惠廉让之道长理之，此吾有望於尔矣。可使持节洋州刺史。
    ○授袁重光雅州刺史李践方大理寺丞制
    敕：卢山郡贯平羌江，带邛峡关，西南蛮经（阙）之地也；大理寺专狱犴，视刑书，我国家生人之司命也。任非其才，为患不细。前、坊、丹、延等州观察判官侍御史内供奉赐绯鱼袋袁重光，佐观风於，闻有能名；前湖南都团练判官兼监察御史李践方，参练卒於湘中，号为柔立。宜当慈惠之选，且尽哀敬之心。姑务胜残，无或枉挠，伫尔布政，叶予好生。重光可使持节雅州刺史，散官、勋赐如故；践方可大理寺丞。
    ○授齐饶州刺史王堪沣州刺史制
    敕：尚书刑部郎中齐、岳州刺史王堪等：隶江之西，饶为沃野；沣亦旁荆之剧郡，而鄱阳有银撷苟之利。俗用剽轻，政无刑威，盗贼多有。沅、湘间沉怨抑激，有屈原遗风。吏无廉平，人用愁苦。惟尔洎堪等，皆践台阁，亟历名部，号为良能。俾分两地之忧，伫听二天之谚，可使持节饶州刺史，堪可使持节沣州刺史，馀如故。
    ○授元{艹与}（一作舆）等馀杭等州刺史制
    敕：饶州刺史元{艹与}等：自天子至於侯甸、男邦，大小之势不同，子育黎元，其揆一也。是以郎官出宰百里，牧守入为三公，此所以前代称理也。近俗偷末，倒置是非，省寺以地望自高，郡县以势卑自劣。盘牙不解，稂莠不除，比比有之，患由此起。今馀杭、锺离、新安、顺政，三有财用，一邻戎狄，将有所授，每难其人。以{艹与}之理课甄明，以宏度之奏议详允，以元亮之学古从政，以公逵之守道立身，佥命为邦，庶可胜残而去杀矣。敬奉诏条，用慰茕独。可依前件。
    ○授韩察等明通等州刺史制
    敕：朕子育黎人，懔乎惧一物之不至。将我德泽流布於远迩者，其惟良二千石乎？前京兆府富平县令韩察等，久於史职，皆著能名，昔尝奉诏条，风声尚在，或历居郊甸，惠养有方。命汝临人，勿违其俗。夫明近於海，懦则奸生；通理於巴，急则吏扰；沔当津会，滞则怨起。推是三者，引而伸之，然後可以忧人之忧矣。尔其勉之。可依前件。
    ○授韦行立处州刺史制
    敕：守卫尉少卿袭邢国公韦行立：闻尔贵游之子也，出入省寺，二十馀年，终无尤违，斯亦鲜矣。江南诸郡，户籍非少，皆有赋入之难。尔为吾往理缙云，以宣朕化，无虐独，俾伤惠和。可使持节处州刺史。
    ○授王进岌冀州刺史制
    敕：元从奉天定难功臣行右羽林军大将军兼御史大夫王进岌：冀方陶尧之所理也，其俗质强，有古人遗风。兵兴已来，习为奋武之地，非勇毅仁隐之者，不能兼牧其。以尔战伐居多，班资已重，副朕兹选，必有可观。夫理乱绳唯缓之，龚遂之政也；忠信可以服暴强，仲尼之言也。率是两者，以临其人，吾无忧於千里之内矣。式兼亚相，周贲外台。可开府仪同三司使持节行冀州刺史兼御史大夫充本州团练、守捉使，功臣、勋封如故。
    ○授论倚忻州刺史制
    敕：前使持节守忻州刺史赐紫金鱼袋论倚：日者议镇之劳，例皆甄奖。有吏姚泌，早闻其勤，因以泌为忻州刺史。会泌隐恶彰败，不终其任，司空度上言：“前刺史倚，忻人怀之。复换他守，人用不协。”遂仍命尔，以便於忻。勉居旧邦，无替前效。可使持节忻州刺史。
    ○授王元琬银州刺史制
    敕：夏、绥、银等州节度都虞候检校太子詹事王元琬：河朔之间，丰有水草，内附诸夷，多以畜扰为事。吏二千石已上，皆能拊循，竞致侵削，藉其蹄、角、齿、毛之异，廉者半价而买，贪者豪夺其良。困于诛求，起为盗贼，朕甚患焉。近以戎臣旁领四郡，奉宣诏条。以元琬佥曰公干，乞为┯阴。罔或不臧，贻之耻。可使持节都督银州刺史充本州押蕃落使，馀如故。
    ○授陈谏循州刺史制
    敕：封州刺史陈谏，倜傥好奇之士，常患於不慎所从，负累於俗。过而能改，人其舍诸？以尔谏敏於儒学，志於政经，自理临封，寻彰美化，分忧是切，满岁宜迁。始求循吏之才，以抚远方之俗。尔宜树德，朕不记瑕。可使持节循州刺史。
    ○授万憬皓端州刺史制
    敕：前顺州刺史赐紫金鱼袋万憬皓：赦所以宥不幸也。尔乃郡守，无违诏条，而以疾罢去，非不幸欤？今朕还尔符印，俾临高要之人，守吾宪章，愆则有辟。可使持节端州刺史，馀如故。
    ○赵真长等加官制
    敕：臣藩洎逢吉、尚书於陵所请剑南西川节度判官某官赵真长等，皆以文学政事，得参公选。观其列状，尉荐甚勤，人各有志，朕无不可。矧以羊祜之风流尽在，文翁之学校复兴，咨尔真长等，无替令猷，勉当毗赞。淮河之师旅近息，荆江之赋入素殷，咨尔应等，无厥官，以扰生聚。各扬乃职，用副朕怀。真长可行某官，依前充职，应可某官充户部巡官勾当河南、（阙二字）等道两税，馀如故。
    ○授王沂河南府永宁县令范传规陕州安邑县令制
    敕：前汴、宋、亳、颍等州观察推官殿中侍御史内供奉赐绯鱼袋王沂、前宣武军节度推官监察御史里行范传规等：比制“诸侯吏府罢则归之有司，以第叙常秩”，近或不时以闻，谬异前诏。朕申明之，以复故典。而去岁司徒宏，以沂等入觐，因献其能。越在後庚之前，且宠上台之请，命汝好爵，时予加恩。勉字邦畿，无虐黎献。沂可河南府永宁县令，传规可陕州安邑县令，馀如故。
    ○授吉文京兆府渭南县令制
    敕：前河南府登封县令吉文：畿邦之宰，任得其人，盖有以我黎庶，足以张吾京师也。自辇毂在镐，洛务轻，长令之善康东人者，往往移隶内史。今京兆尹季同，以文有干蛊之称，流闻於西，遂陈换县之求，无替字人之术。可守京兆府渭南县令。
    ○骆怡等复职制
    敕：前江州司马员外同正员骆怡等：一眚而去其人，则改行自新之徒，蔑由进矣。况吏议不一，负累多门，原陟不必终於廉夫，而周处卒为名士，此亦曰曩时之明验也。尔等受谴既久，省宥斯频，各励日新，以期天秩。并复资品，宜乎慎终。可依前件。
    ○裴温等兼监察御史里行充清海军节度参谋制
    敕：前洛阳县尉裴温等：南极北向户，北至於桂林，旁带邕、容，分置征镇。而南海尤居剧地，旧制辄得临莅诸管，参酌庶务。兹惟郡僚温等，受知於人，为报不易。勤尽检白，可以无瑕。可依前件。
    ○授韩克从太子通事舍人制
    敕：前河中府参军韩克从：闻尔之齿长矣，而犹趋驰冉冉，其何以堪？今命尔为东朝舍人，以司赞引。岂独加之恩奖，抑亦示其优容。宜勤厥官，以服休命。可守太子通事舍人，馀如故。
    ○授崔方实试太子詹事制
    敕：容州兵马使试殿中侍御史崔方实：蛮蜒之间，有黄贼者，ㄣ窜窟穴，代为侵攘，南人患之，为日固久。而公素破其酋长，大获俘囚，檄奏以闻。朕实嘉尚，是用锡其使者，金币器服，而又试为崇班，俾耀远人，以劝来效。可试太子詹事，馀如故。
    ○李归仙兼镇州右司马制
    敕：成德军节度衙前马步都知兵马使检校右散骑常侍使持节澶州刺史兼御史大夫充本州防御使李归仙：去岁成德换帅之际，人皆效忠，惟尔职在辕门，位兼符竹，功实居最，议当甄升。而宏正以收长亲人，遥领非便。司武故事，兼可理戎，并仍帖秩之荣，式遂上台之请。可检校右散骑常侍兼镇州右司马替元阙兼御史大夫，馀如故。
    ○授齐煦等县令制
    敕：齐煦等：今一邑之长，古一国之君也。刑罚纲纪，约略受制於朝廷，大抵休戚与夺之间，盖一专於令长矣。然而天下至大，百吏至众，吾安能以一耳一目，观听其短长？煦等皆奉诏条，为人求瘼，慰荐於尔，岂某等皆欺予？各勉厥诚，以臻於理。煦可郑县令，讽可越州剡县令。
    ○授韦珩等京兆府美原等县令制
    敕：河阳节度参议兼监察御史韦珩、前怀州武德令李鄂等：昔先王眚灾肆赦，则殊死已降，无不宥免，而受贿枉法者，独不在数，常罪罪之。以此防吏，吏犹有豪夺於人者，朕甚悯焉。日者覃怀有过籍之赋，使吾百姓无聊生於下，非珩等为吾发觉，则吾终不得闻东人之疾苦矣。今美原、蓝田，皆吾甸内之邑，尔其为吾养理生息，以惠困穷，使天下长人之吏，知朕明用廉激贪之意焉。珩可守美原令，鄂可蓝田令。
    ○裴讠利等充河南节度判官制
    敕：守京兆府醴泉县令裴讠利等：昔窦宪以元舅出征，大开幕府，以致贤彦，是以铭燕然，备勋籍，用参画也。尔等佐钊，斯任不细，苟或无状，其思有尤。
    ○蔡少卿兼监察御史制
    敕：容管经略左押衙兵马使蔡少卿：蛮之有黄贼者，东南人之虺蜮也。经略臣公素隳哲妖巢，收复故地，俾尔以如和县等捷书来上。道路悠远，其勤可嘉，宠以宪官，用光戎秩。
    ○授李立则检校虞部员外郎知盐铁东都留後制
    敕：李立则：国有移用之职曰转运使，每岁传置货贿於京师；其大都要邑之中，则委吏以专留事，洛之间，盖其一也。而柳公绰言尔强白干举，吏难其伦，乞以台省官假借恩荣，俾专剧务。勉服所职，无忘谨廉。
    ○常亮元等权知桥陵制
    敕：常亮元等：大宗正言，尔等或亲或能，备识其行，诚尽才辨，可以修奉园陵。吾先帝之衣冠所在，夙夜思念，哀敬不忘。尔其尽恭，以勖诸吏。
    ○授杜载监察御史制
    敕：杜载：西旅违言，侵坑县道，虽有备无患，而予心惕然。惟尔载奉捷潜奏，乘驿以奔，吉语亟来，人用胥悦。念殴攘之略，诚在将军；奖飞驰之劳，宜加宪秩。归语尔帅，尔忘乃庸。
    ○授崔{艹既}等检校都官员外郎兼侍御史制
    敕：崔{艹既}等：自元和以来，有大勋烈於天下，先帝赉予以保衡者，惟司空度。度亦齐忄栗祗畏，不自满大，慎简其属，毗於厥政。惟{艹既}及洙，咸在兹选，是用辍我纠察，副其勤求。惟尔敬元旧，佐藩服，效诚於长，议以序迁。峨峨铁冠，银印，受之以任，其乐所从。
    ○授王播中书侍郎同平章事使职如故制
    门下：昔萧何用新造之汉，而能调发子弟，完补败亡，使关东粮馈不绝者，以其尽得秦之图籍，而周知其众寡也。我国家乘十一圣之区宇，提亿兆人之生齿，而曰不能足食足兵，朕甚懵焉。得非调阴阳、抚夷夏者，不欲侵货泉之任；而主会计、校盈虚者，不得参邦国之重乎？今将兼之，允在能者。诸道盐铁、转运等使大中大夫守刑部尚书骑都尉太原县开国男赐紫金鱼袋王播，在德宗时以对诏入仕，践更台阁，由御史中丞大京兆尹掌县官盐铁为春官尚书，乃长巴{髟矛}，以控蛮，尽称厥职，达於予闻。洎诏徵还，便殿与语，得所未得，闻所未闻，昭然发蒙，几至前席。重委操，刃益精，国有羡财，而人不加赋。东师在野，物力萧然，不有主张，孰能戡济？是用命尔作相，仍以旧务因之。尔其西备戎、羌，东定燕、冀，内实九府，外丰万人，百度群伦，罔不在尔。於戏！典谟训诰，行之具存；邪正是非，知之孔易。予唯以不敏不明，故用尔为股肱耳目，又安能以一二戒诲，垂之空言。尔其自励於尔心，无令观听者论尔於乡校。可依前件守中书侍郎同中书门下平章事，依前充诸道盐铁、转运等使，散官、勋、封赐如故。
    ○讨镇州王庭凑德音
    门下：朕尝读元元书，至於“佳兵者，是乐杀人”，因念自孩名之逮於羁，不三十年，不能为成人，岂忍一朝之忿，驱而杀之？然而田宏正首以六州之众，归於朝廷，开先帝之雄图，变河朔之旧俗，除去苛暴，昭宣惠和，爱人如身，养士如子，拊循教训，必以忠孝为先，是以魏之师徒，一年而知恩，二年而知礼，三年而知相与让於道矣。故南征淮、蔡，东伐青、齐，北定赵地，元勋茂绩，皆自魏师。肆我宪宗，付之心膂，入则辅弼，出则藩宣，推诚不疑，近实无比。顾朕小子，获受丕图，嗣守不遑，何暇恢复？而承元请觐，冀部择才，苟非勋贤，不敢轻授。是用咨我元老，临於是邦，而又宠诸将以懋官，加三军以厚赏，复其租入，惠彼蒸黎，於此一方之人，可谓无有不至。而枭音未革，狼顾犹存，忍害忠良，恣为残贼。临轩震悼，抚几惊嗟，天乎不仁，一至於此！朕下为君父，上奉祖宗，肆舟楫於鲸鲵，股肱於蛇豕，尚欲因循忍耻，亻黾亻免偷安，非唯伤心於田氏之子孙，亦将何颜谒先帝之陵庙？人神共愤，卿士叶谋，咸愿诛夷，用申冤痛。便合兴师进讨，以剪奸凶。
    尚念一军之中，岂无义勇，仓卒变动，心非众谋，苟得罪人，其馀何过？宜令魏博、横海、昭义、河东、义武等军，各出全军，以临界首，仍各飞书檄，具谕朝旨：
    如王庭凑能执首谋为乱扇动三军者，送付邻道，或就镇州处置，然後束身归朝，必当超奖三品正员官，并与实封二百户，其馀三军将士，一切不问。其中大将等，或有能相劝谕，翻然改图者，各随事迹，当加宠擢。如王庭凑遂迷不寤，诸道宜便进军，以时翦灭。苟不得已，至於用师，其有效忠，则宜悬赏。如有能斩凶渠者，先是六品已下官，宜与三品正员官，先是五品已上官，节级升进，仍与实封三百户，庄宅各一区，钱二万贯。以一州归顺者，便与当州刺史，仍赐实封二百户。如先是刺史以州归顺者，超三资与官，仍赐实封二百户。以一县归顺者，超两资与官，赐实封一百户。如有能率所管兵马及以城镇来降者，并超三资与官，仍赐实封一百户，钱一万贯。以身降者，亦与转改，仍赐钱帛。应赴行营将士，如有能枭斩凶渠者，亦准前例处分。其有城镇将士、百姓等，守节拒贼，身死王事者，各委长吏优给其家，仍具事迹闻奏，当加褒赠。其有潜谋诛斩渠魁，被其屠戮者，宜优加追赠，并赐钱帛，仍与一子官。诸军所至，不得妄加杀戮，及焚烧庐舍，掠夺资产，并有拘执，以为俘馘。其管内州县，有能自置义营堡栅，王师所至，能相率来归，各加酬奖。进当秋候，务切农功，边界之人，惧废耕织。应缘军务所须，并不得干扰百姓。如要车、牛、夫役及工匠之类，并宜和雇情愿，仍优给价钱。贼平之後，应立功将士，并与超资改官，节级赐物。其长行官吏归降者，亦当优厚褒赏。幽陵变扰，诚谓乱常，以其旁及宾僚，有昊上加台铉，校其轻重，示以招携，尚开迷复之门，用广自新之路。
    昔者尧舜之俗，比屋可封，虞芮之人，让畔可感。仁义则水火可蹈，忠信则蛮貊可行，由是言之，亦在化之而已。逮我长理，何其远哉！岂朕之满假荒宁，自圣而不可教耶？将朝之魁梧骨鲠，自持而莫我念也？二者之来，皆朕不敏。内省终夕，其心洗然。
    於戏！封域之中，干戈作矣。廊庙樽俎，无忘弭宁。布告朕怀，以须良画。主者施行。
    ○贬令狐楚衡州刺史制
    忠臣之节，莫大於送往事居；君子之方，宁忘於养廉远耻？况位崇辅相，职奉园陵，蒙蔽之过屡闻，诚敬之心尽废。朕虽含垢，人亦有言。深念君臣之恩，难厌公卿之论。宣、歙等州都团练、观察、处置等使大中大夫持节宣州诸军守宣州刺史兼御史大夫上柱国轻车都尉赐紫金鱼袋令狐楚，早以文艺，得践班资。宪宗念才，擢居荣近。异端斯害，独见不明，密隳讨伐之谋，潜附奇邪之党。因缘得地，进取多门，遂参台阶，实妨贤路。朕以道遵无改，事贵有终，再命黄扉之荣，专奉元宫之礼。而不能率下，罔念匡君，致於、政牧之职，掩韦术、李邺之举，成朕不敏，职尔之由。前命乘轺，尚期改节。人心大惑，物议置然，虽欲特容，难排众怒。俾从谪守，犹奉诏条，予岂无恩，尔且自省。可使持节衡州诸军事守衡州刺史，散官、勋赐如故，仍驰驿发遣。
    ○批宰臣请上尊号第二表
    朕闻天职生植，圣职教化，天职举则四时行，圣职修则万方理。然而天不以行四时而为德，故荡荡无名；圣不以理万方而为功，故谦谦不宰。顾朕小子，获承丕图，上赖祖宗之灵，下托股肱之力，先定镇、冀，次来幽、燕，皆吾日月之所照临，车书之所辙迹，失之则有以自愧，得之则何足自多。况今四海虽清，物力方困；六戎虽伏，边备尚劳；百吏虽存，官业多旷；万目虽设，纪律未张。有此四者，不遑荒宁，思与卿士，夙夜俾。卿宜为我提振大法，修明政经，慑窜戎夷，阜康黎庶。四者既理，名焉用之？朕方以皋、夔之务委卿，卿宜以尧舜之事教我，骤加徽号，深耻近名。循省表章，难遂来请。
    ○批宰臣请上尊号第三表
    昔齐桓议封禅，管仲骤谏其未宜；晋武平江东，何曾深惟於远驭。彼二臣者，居安思危之志明，而有犯无隐之诚切也。况朕寡德，谬应昌期，赖先帝削平之威，蒙列圣浸渍之泽，聿来燕、翼，甫靖华夷，既无德而有成，实以祥而为惧。卿等所宜朝夕纳诲，警予荒宁，虽休勿休，日慎一日。而乃过为溢美，频上鸿名，谅多忠赤之诚，殊非药石之爱。汝为予砺，为朕揣摩；汝为予舟，为朕康济。强我懿号，不若使我为有道之君；加我虚尊，不若使我居无过之地。宜罢来请，用副乃怀。
    ○批宰臣请上尊号第四表
    朕以月正元日祗见於九庙，对越於上元，千官在前，万乘居後，睹声名文物之盛，望城社宫阙之尊，尚念高祖、太宗艰难於经营，德宗、宪考殷忧於缵服，惧不克荷，以羞前人，寅畏严恭，式冀无过。而燕、赵底定，戎獯和宁，实惟列圣之休，焉敢自大其意？左右辅弼，庶尹师长，猥以鸿名，愿加薄德。三诏执事，抑而不行。物议愈坚，予衷未信。四陈章表，备列古今，且曰告虔之时，宁忘继志，问安之下，胡不慰心。有窃於显荣，难从於封执。於戏！允恭克让，既见夺於群情，克已为仁，庶自勤於三省。勉依来请，深用愧怀。
    ○批刘悟谢上表
    朕闻上党亦天下之劲兵，昔者李抱真用之，一举破朱滔，再举蹙田悦，训养十万，威声殷然，人到於今，号为良将。夫以卿之勇义才略，犹将远慕韩、彭，区区抱真，夫岂难继？况以克融、庭凑之狂脆小贱，比朱滔、田悦之炽大结连，是犹以孩婴而校贲育也。蜂蚁相聚，其能久乎？卿宜密运谟猷，明宣号令，避强击惰，取暴抚羸，勿争蛇豕之锋，宜得鲸鲵之首。再图麟阁，永焕缣缃，无为他人所先，当使功居第一。策勋在近，勿复为劳。所谢知。
    ○批王播谢官表
    朕闻有众不言弱，有地不言贫，是以管夷吾用区区之齐，而诸侯九合。今朕四海之大，亿兆之众，独不能擒庭凑、克融，而曰物力先困，朕甚惑焉。况高祖、太宗之法令具存，德宗、宪考之旧章犹在，制诰比下，选拔日闻，较量轻重，勤┰仁隐。而室闾益耗，县道益贫，职业坏隳，程品差戾，议论讲贯，殊无古风。岂朕听之不聪，而股肱耳目莫得宣其效也。先皇帝以卿有廊庙之画，倚以为相，眇朕小子，得而用之。卿宜勉竭诚怀，副兹嘉属，无为龊龊，以伤先帝之明。所谢知。
    ●卷六百五十
    ☆元稹（四）
    ○处分幽州德音
    昔我元宗明皇帝得姚元崇、宋，使之铺陈大法，以和人神，而又益之以张说、苏、嘉贞、九龄之徒，皆能始终弥缝，不失纪律。四十年间，海内滋殖，风俗谨朴，君臣平宁，人无争端，而卿大夫羞以赃罪鞫人於圣代矣，况伺察乎？由是网漏吞舟，视盗不谨，寇羯乘衅，勃为妖氛，天下持兵，垂七十载。朕因眇末，获承祖宗，分不得见四方无姑息之臣，而九有复升平之境矣。上帝念我，赉予忠贤，尽献提封，恢缵旧服，使辽阳八州之众，重睹开元之仪者，则予侍中总之力也。名藩厚位，予何爱焉？
    刘总已极上台，仍移重镇，兄弟子侄各授官荣，大将宾寮亦皆超擢。管内州县官吏肃存古者二百馀人，悉是刘总选任材能，久令假摄，并与正授，用奖勤劳。尚念幽州将士，夙著勋庸，易帅之初，谅宜优锡，共赐钱一百万贯，以内库及户部见在匹段支送，充赏给幽州、卢龙并瀛、漠等州将士。又念八州之内，九赋用殷，庆泽旁流，所宜沾贷，其管内八州百姓，并宜给复一年，仍令给事中薛存庆往彼宣慰，亲谕朕怀。州县之中，或有残破偏甚者，委宏靖量事便宜优恤，务令存立。刘总素以清静理人，固当开释，尚恐自罹禁网，亦念哀矜，管内见禁囚徒，罪无轻重，并宜赦免。大将及判官等，虽已颁官爵，而或虑阙遗，宜委宏靖具名衔闻奏。如有父母在者，别具上闻，当加优┰。朕以刘总父子，并立战功，永言将吏之中，虑有没於王事，当道从前已来官吏、将士等，或忠义可嘉，身已沦没者，委宏靖条录闻奏，当加追赠。平时旧老，始见胡尘，复睹朝仪，得无凄遐想，抚其儿稚，自此免於兵锋，言念及兹，用加优给，管内有高年独，或疾瘵不能自存者，委宏靖差官就问，量给粟帛。管内州县官吏，有奉职清强，惠及百姓者，委宏靖具事迹奏闻，当与量加进改。燕、赵之间，古多奇士，隗台如在，代岂乏贤，如有隐於山谷，退在邱园，行义素高，名节可尚，或才兼文武，卓然可奖者，亦委宏靖具名荐闻。
    於戏！古人云：“安不忘危。”魏征对太宗以守成之不易，兹朕小子，抑又何知？而镇、冀克和，幽、燕复古，栗栗夙夜，不遑安宁，实惟祖宗之休，尚赖股肱之力。咨尔辅弼，至於方岳，尔当勉於姚、宋之功，予亦无忘於天宝之戒。宣示中外，宜体朕怀。
    ○戒励风俗德音
    朕闻昔者卿大夫相与让於朝，士庶人相与让於列，周成王刑措不用，汉文帝耻言人过，真理古也，朕甚慕焉。中代以还，争端斯起，掩抑其言则专蔽，诱掖其说则欺诬，自非责实循名，不能彰善瘅恶。故孝宣必有告讦及下，光武不以诡辞遽行，《语》称讪上之非，律有匿名之禁，皆所以防三至之毁，重两造之明。是以爵人於朝则皆劝，刑人於市则皆惧，罪有归而赏当事也。末俗偷巧，内荏外刚，卿大夫无进思尽忠之诚，多退有後言之谤；士庶人无切磋琢磨之益，多销铄浸润之谗；进则谀言谄笑以相求，退则群居杂处以相议；留中不出之请，盖发其阴私，公论不容之词，实生於朋党。擢一官则曰恩皆自我，黜一职则曰事出他门。比周之迹已彰，尚矜介特，由径之踪尽露，自谓贞方；居省寺者，不能以勤恪莅官，而曰务从简易，提纪纲者不能以准绳检下，而曰密奏风闻；献章疏者更相是非，备顾问者互有憎爰。苟非秦镜照胆，尧羊触邪，时君听之，安可不惑？参断一谬，俗化益讹，祸发齿牙，言生枝叶，率是道也，朕甚悯焉。我国家贞观、开元，同符三代，风俗归厚，礼让偕行。兵兴已来，人散久矣。始欲导之以德，不欲驱之以刑，然而信有未孚，理有未至，曾无耻格，益用雕元刂，小则综核之权，见侵於下辈，大则机枢之重旁挠於薄徒。尚念因而化之，亦既去其尤者，而宰臣等惧其浸染，未克澄清，备列祖宗之书，愿垂戒励之诏。遂申诰教，颇用殷勤，各当自省厥躬，与我同底於道。凡百多士，宜体朕怀。
    ○长庆元年册尊号赦
    我高祖、太宗化隋为唐，奄宅区夏，包举四海，全付子孙，其何事哉，彼昏盈而我劳劬也。明皇承之，能大其业，六戎八蛮，莫不贡奉，由是庶尹弛政，庶吏弛刑，视人不勤，视盗不谨，燕寇勃起，洞无藩篱，六十有七年，兵革大试，其何事哉，据安逸而易萌渐也。逮我圣父，勤身披攘，斩断诛除，天下略定。曾是幽、冀，赐予怀来，荷赖景灵，丕训不坠，环岁之内，二方平宁。粤予何功，时帝之力，而卿大夫猥以大号，加予眇身，让於四三，益甚其请。皇太後始闻其事，欢然慰心。慈旨丕临，臣诚上迫，祗受典礼，懔乎予怀。尚念昔者七十二君，莫不升中庆成，自以为尧舜莫已若也，然而不为尧舜之行者，来代无传焉。朕尝推是为心，不欲名浮於实。今卿大夫谓我文武孝德矣，其将何道以匡予？予其兢兢业业，日慎一日，慕陶尧、虞舜之行以自勉，思文武宪章之道以自勤。予苟不思，无忘纳诲。於戏！溢美之名，既不克让，润物之泽，夫何爱焉？可大赦天下。
    自长庆元年七月十八日昧爽已前，罪无轻重，咸赦除之，惟故杀人并官典犯赃，不在此限。应左降官及流人未经量移者，宜与量移近处。有左降官流人本因犯赃得罪者，宜依今年正月三日制处分。京畿诸县及庶支、盐铁、户部负欠，各疏理放免有差。应经战阵之处，所在州县，收瘗遗骸，仍量事与椟，兼以礼致祭。李师道吴元济自绝於天，并从诛戮，念其祖父尝事先朝，坟墓所在，并不得令人擅有毁废。爱人本於省赋，虽在必轻，国用出於地财，又安可阙？令淮蔡并山东率三十馀州，约数千里，颁赐或逾於钜万，给复有至於连年，应河北等州给复限满处置，宜委所在长吏审详垦田，并亲见定数，均输税赋，兼济公私，每定讫所增加赋申奏。其诸道定户，宜委观察使、刺史，必加实审，务使均平，京兆府亦宜准此。其百司职田在京畿诸县者，访闻本地多被所由侵隐，抑令贫户，佃食蒿荒，百姓流亡，半在於此，宜委京兆府勘会均配，务使公平。其京兆百姓属诸军诸使者，宜令各具挟名敕下京兆府。一户之内，除已属军使，馀父兄子弟，据令式年几合入色役者，并令京兆府明立籍簿，普同百姓，一例差遣。频年已有制敕处分，委京兆府举明旧章，条件奏闻。刑狱所系，理道最切，如闻比来多有稽滞，一拘囹圄，动变炎凉，自今已後，宜令御史台切加访察，每季差御史巡囚，事涉情故，或断结不当，有失政刑，具事由奏闻。其天下州县，并委御史台并出使郎官、御史兼诸道巡院切加察访。近边所置和籴，皆给实价，如闻顷来积弊颇甚，美利尽归於主掌，善价不及於村闾，或虚招以奉於强家，或广僦用资於游客，若不严约，弊何可除？宜委度支精择京西、京兆应供粮军并和籴院官及营田水陆运使，切加访察，仍作条疏检辖，速具奏闻。应停诸道年终勾并，不许刺史上使，并录事参军，不得擅离本州，委御史台切加纠举。内外文武见任并致仕官，赐官爵有差。神策六军、金吾、威远、皇城将士，普恩之外，各赐勋三转。大长公主、公主、嗣王、郡主、县主，神策六军、金吾、威远、皇城等诸军将士，统军以下兼将士等，长行立仗及守本军本管者，各赐物有差。鸿胪、礼宾院应在城内蕃客等，并节级赐物。阴山贵女，来迓天孙，会王明庭，克劝盛典，念吾妹之将远，於礼宾而宜加，其回纥公主别有赐物。摄侍中读宝户部侍郎平章事杜元颖、中书侍郎平章事崔植各加一阶。撰册文官与一子正员。奉册、奉宝绶、书玉册、书宝官各加两阶，进宝绶、进册、中进、中严、外辨、礼仪、赞导、押册、押宝绶、舁宝册官各加一级。其馀应职掌行事官并写制书官、太常修撰、仪注礼官并内定行事中使，三品已上赐爵一级，四品已下加二阶，仍并赐勋两转。镌造玉册并填坟、金字、造宝、装宝官等，各赐五十段。尊师重傅，有国常经，李逢吉、韦绶、薛仿、丁公著等，普恩之外，各加一阶，如已至三品、四品者，赐爵一级。天下百姓九十已上，委所在长吏量加存恤。孝子顺孙，义夫节妇，先以旌表者，亦量加优恤。五岳四渎，名山大川，并自古圣帝明王忠臣烈士，各令所在，以礼致祭。
    ○论裴延龄表
    臣某言：臣昨二十五日宰臣伏宣圣旨，以陆贽败官罪状，不可书於诏命。陛下慈仁爱人，恩宥愚直，仍令後有所见，得以上闻。臣忝职谏司，不胜大幸。臣等前所上表，言陆贽等得罪之由，起於谗构，此皆延龄每自倡言，以弄威宠。及奉宣示，奸诈乃明。陆贽久在禁垣，复典枢要，今之谴责，固出圣衷。窃以李克励志┰人，勤身奉职，惠爱之化，洽於细微，顷以公事之间，与延龄相敌，未贬之月，延龄亦以语人。谗构之端，群情是惑。臣闻大臣之体，出於谗辞，安可持密勿之言，为忿怒之柄？朝廷侧目，远迩摇心，百官素不能亲附延龄者，屏气私门，不知自保。陛下圣德下照，物无所遗，岂独厚於一夫，而乃薄於天下。伏惟发诚谨中官，备问闾里，有言延龄无罪，李克有过，臣实微眇，敢逃天诛？李克覆族亡家，於臣何害，事关大本，不敢自私。延龄奸计万殊，方司邦赋，必能公用财贿，阴结匪人，则他时之过，彰闻路绝。伏以贞观遗训，日经宸心，去其邪谋，以慰天下，幸甚幸甚。臣不胜恳迫之至。
    ○又论裴延龄表
    臣某言：间者陛下亲授臣以直言之诏，又命臣以言责之官。奉职以来，未尝忘死，誓将忠恳，上答造。窃以裴延龄亏损圣德，渎乱典章，逞其心欲，以蝥毒黎元，恣其苛刻，以动摇边鄙，弄陛下爵位，以公授私人，盗陛下威权，以诱胁忠善。贤愚注耳，朝野同辞，臣固不敢饰其繁文，再扰聪明。所以昼夜感愤、不能自宁者，以陛下执刑赏之柄，不僭在人，延龄狡诈公行，曾不为念。伏见去年十二月五日敕，度支讨管李配流播州，张勋配流崖州，仍各决六十。斯则延龄自快怒心，曲遂其状，陛下听之以诚，谓为当举，峻其所罚，用直群司。罪名及加，冤声大振。陛下深鉴其事，诏命中留，曾不旬朝，驰闻海内，使远方之人，疑陛下明有所壅，令无必行。奸以陷君，孰任其咎？傥二人独决延龄之手，死不得言，化理之失，岂不重乎？陛下常以登闻之鼓，置之於庭，必欲人情纤微，不滞於外。比来或事系度支，衔冤上诉，皆不即验问，尽付延龄。缧囚衣冠，攘夺孤贱，身不足偿其怒，家无以应其求，怨痛内缄，谁与为理？缴盈路，动而见拘，咫尺天门，不敢上诉。延龄之威益炽，疲人之苦日深。陛下以延龄为贤，言者皆妄，不若明白其罪，昭示万方。使延龄无辜，辨之何害？傥凶恶滋蔓，郁於人心，决之不时，所伤岂细？臣实寒心销肉，用是为忧。伏惟俯鉴众情，召臣问状，有一非据，罪在面欺。臣不胜迫切之至。
    ○献事表
    臣闻理乱之始，各有萌象，二者无门，在君上启之而已。所谓萌象，岂有他哉？容直言，广视听，躬勤庶务，委信大臣，使左右近习者不敢蔽疏远之臣庶，此理之象也。此而不理，万无一焉。大臣不亲，直言不进，抵忌讳者杀，犯左右者刑，与一二近习者决事於深宫之中，群臣莫得参筹画，此乱之萌也。此而不乱，亦万无一焉。是以古者人君即位之始，萌象未见之时，必有狂直敢言之士，抵忌讳，献危言。在上者苟或宥而容之，激而进之，则天下之君子望风而悦曰：“彼之狂而犹容於上，上之人其欲来天下之士乎？吾之道可以行矣。”其小人竦利而喜曰：“彼之直可以得幸於上，吾将直言以徼利可也。”由是天下之贤、不肖，各以所忠贡言於上，上下之志，霈然而通，得失之情，幽远必达，合天下之智，理万物之心，人人乐得其所，戴其上如赤子之亲慈母也，虽欲诱之为乱，其可得乎？臣故曰：“容直言，广视听，而不理者，万无一焉。”及夫进计者入而不出，直言者戮而不容，则天下之君子自谋於心曰：“与其言且不用而身为戮，吾宁危行言逊以保其终乎？”其小人择利而喜曰：“君之所恶者，拂心逆耳之言也，吾将苟顺是非以事之可也。”由是进见者草而不内，言事者寝而不闻，若此则十步之事，不得见也，朝廷之情不得闻也，而况於天下之大、四方之远乎？故曰：聋瞽之君，非无耳目也，盖左右前後者屏蔽之不使视听尔。此而不乱，其可得哉！
    昔太宗文皇帝初即位时，天下之人，莫有谏者，唯孙伏伽尝以小事特谏於上，文皇帝大悦，厚赐田宅以勉之。自是言事者惟惧乎言不直、谏不极，不能激文皇帝之盛意，曾不以触龙鳞、犯忌讳为不可矣。於是房、杜、王、魏之徒议可否於前，天下四方之人言得失於外，不四三年而天下大理。岂文皇独运聪明於上哉，盖亦群下各尽其言，以宣扬发畅於天下也。且夫乐全安而恶戮辱，古今之情一也，岂独贞观之人，轻犯忌讳而不恶戮辱哉？盖文皇激而进之之功也。喜顺从而怒謇犯，亦古今之情一也，岂独文皇甘逆耳而怒从心哉？盖以顺从之利轻，而危亡之祸大，无穷之业重，而奉巳之事微，思为子孙垂不朽、建永安之计也。为後嗣者，其可顺一朝之意，而轻用文皇之天下乎？
    累圣传序，於今垂二百年矣，莫不率由斯道，致俗和平。况陛下以上圣之资，绍复前统，即位之日，天下惟新。罪叔文之徒，而凶邪之党散；悬惠琳之首，而悖乱之气消；发承光之诈，而假威之孽除；反焦陂（一作陵）之田，而蒸庶之情感。其馀涤瑕缓死，薄赋┰人，赐帛耆年，旌闾孝悌，修废学，建义仓，莫不曲被殊私，覃於有截。斯皆陛下上法尧舜，近法太宗，致理之萌形见者数十，岂臣庸劣一二而能明。然而臣窃复孜孜咄咄有所未决者，独以陛下即位已来，既周岁矣，百辟卿士，至於天下四方之人，曾未有献一计、进一言，受陛下伏伽之赏者；左右前後、拾遗、补阙，亦未有奏一封、执一谏，受陛下激而进之之劝者；设谏鼓，置匦函，曾未闻雪一冤、决一事，明陛下无幽不察之意者。若臣等备位谏列，名为供奉官，旷日弥年，不得召见，每就位，屏气鞠躬，不敢仰视，又安暇议得失献可否哉！供奉官尚尔，又况於疏远之臣庶，虽有特达不群之智，思欲自效，其路何阶？遂使凡今之人，以谏鼓、匦函为虚器，谓拾遗、补阙为冗员。臣窃思之，以陛下之睿博宏深，励精求理，岂或入而不出，言而不用哉？盖群下因循，不能有所发明之罪也。且臣思之，今之备召见承顾问者，独一二执政而已，每一对扬，不及俄顷之间，议天下之事。臣窃料之，恭承圣问仰谢宠光之不暇，又安暇陈理乱、议教化哉？其馀琐琐有司，或时一召见，言薄书之出入，计钱谷之登降不暇，又安足置牙齿间？臣窃惟陛下以景命惟新之初，何如贞观致理之後？当贞观致辞理之後，以房、杜、王、魏匡辅之智，而犹上封进计者荐至，献可替否者日闻；今陛下当致理之初，在四方多虞之日，然而言事进计者，终岁无一人，岂非群下因循窃位之罪乎？
    若臣稹者，禀性驽钝，昧然无识。然以当陛下临御之始，首陛下策贤之科，擢授谏司，恩迈常品。若复默默与在位者处，则臣莫大之罪，亦迈於常品矣。辄敢冒昧殊死，件奏十事於後：一曰教太子以崇邦本，二曰封宗王以固磐石，三曰出宫人以消水旱，四曰嫁诸女以遂人伦，五曰无时召宰相以讲庶政，六曰序次对百辟以广聪明，七曰复正衙奏事以示躬亲，八曰许方幅纠弹以慑奸佞，九曰禁非时贡献以绝诛求，十曰省出入畋游以防衔蹶。凡此十者，设使言之而是，是而见用，非臣之福也，天下之福也。苟或言之而非，非而见罪，乃臣之分也，亦臣之愿也。无任恳悃奋激效节爱时之至，谨诣东上阖门奏表并事件以闻。臣稹诚惶诚恐顿首顿首死罪死罪，谨言。
    ○同州刺史谢上表
    臣稹言：伏奉今月三日制书，授臣使持节同州诸军事守同州刺史兼本州防御使。臣罪重责轻，忧惶失据，虑为台府迫逐，不敢徘徊阙廷，便自朝堂匍匐进发，谨以今月九日到州上讫。臣某辜负圣朝，辱累恩奖，便合自求死所，岂宜尚忝官荣？诚恐诚惭死罪死罪。
  </div>
  <div class="pagination">
   <a href="全唐文_page377.html">
    上一页
   </a>
   <span>
    ...
   </span>
   <a href="全唐文_page373.html">
    373
   </a>
   <a href="全唐文_page374.html">
    374
   </a>
   <a href="全唐文_page375.html">
    375
   </a>
   <a href="全唐文_page376.html">
    376
   </a>
   <a href="全唐文_page377.html">
    377
   </a>
   <span class="current-page">
    378
   </span>
   <a href="全唐文_page379.html">
    379
   </a>
   <a href="全唐文_page380.html">
    380
   </a>
   <a href="全唐文_page381.html">
    381
   </a>
   <a href="全唐文_page382.html">
    382
   </a>
   <a href="全唐文_page383.html">
    383
   </a>
   <span>
    ...
   </span>
   <a href="全唐文_page379.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
