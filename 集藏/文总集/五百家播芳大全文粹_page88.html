<!DOCTYPE html>
<html>
<head>
    <meta charset="UTF-8">
    <title>五百家播芳大全文粹 - 第 88 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五百家播芳大全文粹 - 第 88 页/共 129 页</h1>
    <div class="content">　　尘揜宫衣理莫囘于长夜凉生陵柏时奄及于新秋当苾刍是荐之辰陈蒲塞无遮之供仰祈法力永导仙游集诸福于人天降余祥于宗社
　　文懿皇后追荐道塲疏　　　　杨大年
　　閟宫严奉尊藏主之遗灵香刈追严悼扪天之逺驾伏惟文懿皇后德侔厚地庆协曾沙早正号于中闱尚留劳于彤管今皇帝感慈训族昭孝厚民属讳日之聿临企真游而永慕大营蒲塞之馔遐荐飞飚之轮文懿皇后伏愿足履绀莲神栖寳网面礼薄迦之相坐证三乗劫拂净居之衣用绵百世今皇帝伏愿福量如海夀厯等山广锡羡于本支弥昌异业导厐鸿之祺祉大庇生民然后愿宗邸茂亲岩廊隽辅交着弼谐之绩同均凯乐之宜官师咸竭于忠图夷夏率柔于睿化
　　明德皇后中祥道塲疏
　　丙殿上仙四气俄周于歳律祗园荐福一人方极于孝思是崇出世之良因以奉在天之神驭伏惟明德皇后髙丘袭庆沙麓储祥作合神宗二纪式隆于阴教居尊长乐万方同仰于母仪俄运逼于真游因哀深于宸极今皇帝至仁守位尽礼事亲庆方洽于承顔悲忽躔于曷恃家邦异制勉遵易月之规霜露永怀弥切因心之感寝已终于逺日忌辰爰及于中祥特就精蓝防脩净供防南洲之开士崇西竺之妙縁庶凭大觉之深慈克证上生之圣果明德皇后伏愿寳乗悟法仙果栖神受佛记于双林福皇图于百世今皇帝伏愿万灵荐祉千圣垂休夀考无疆克协山呼之数干戈载戢永符海宴之祥然后愿亲贤毓德于懿藩辅弼宣猷于宰府羣后竭输忠之効庶邦坚共治之诚凡居普率之间共洽升平之化
　　请疏
　　住持
　　请珏老住龙兴疏　　　　　　邵公济
　　释迦过去弥勒未来当寥絶之两间孰收召于四众珏公躬履具戒广翻秘言初説临江之禅若契临济之事眷兹故垒旧数精庐久羣笑于狐狸辄摈斥于龙象埽除去霹雳手兴起发勇猛心削牍以闻奉制曰可天堂再敞重现光明之拳丈室既成徧容髙广之座属兹开士越彼稠人果诵义之有归自当仁而不避出賛叹之妙语用光华于净坊
　　请湛老住崇寜疏　　　　　　晁无咎
　　大圆顿教不以世求妙净明心不缘他悟既众生本来成佛则祖师何以为人皆由流转尘劳多生认贼所以颠倒迷閟终日怖头有大智人縁在震旦面壁无语不妨满国清风只履西归依旧一天明月虽他方之已熟眷此土之未敷今皇帝陛下绍述圣猷嗣隆法寳合百工归美之意建万夀崇寜之名妙喜擎来化人幻出是用腾封章而有请屈道德之肯临恭惟和尚受祖祖心提方方印等慈不择贫富任运无有东西视不见听不闻在三藏鼻孔上立遇者死当者坏从德峤棒头出来愿垂悲怜副此翘竚不用变生作熟自然识路知家以不尽灯度无量众葛藤具断阿谁曾缚汝来皮髓兼忘那个不是精底上资睿筭永洽纯熈旁沐民生普离菑咎
　　请圆老住敎院疏　　　　　　孙仲益
　　如来超最上乗初无言説佛子堕无始劫久住轮囘闵诸一切有情当为众生説法某人读书悟斵轮之妙谈空契投芥之机面壁九年已忘言语道弹指千偈犹现句文身指彼岸之津梁示羣迷之领袖墙壁瓦砾皆具法音龙天鬼神遍作花雨
　　请宻老住玉屏疏　　　　　　虞推甫
　　何佛无因且説法身报化是山有寺不论见在去来况开山建无碍道塲传佛正法眼心藏不逢妙觉孰慰羣心恭惟某禅师开自在门行真实谛身如青莲出水有尘莫污心同白月行空无迹可践兴精蓝于蠧敝荒颓之后成大藏于笑谈指顾之间交驩者千万人害成者二三子载清风而归去为胜地而鼎来山间草木欣欣不知春力庵里云雷濶濶溥接初机增光玉屏山愿升寳盖座
　　请妙印大师住潭疏　　　　孙仲益
　　一世解镳尚存马鬛三归集福今在龟泉伏惟某人舎卫国之比丘秪陁林之上首安心得法随处现身九节乌藤去作闲云之伴一丘黄壤伫霑法雨之滋
　　请印老住中岩疏　　　　　　邵公济
　　贝阙珠宫自菩萨龙所避瑶堦金地为阿罗汉所居必极西方之流故堪东道之选伏惟印老和尚舌根茹有花木香襟怀挟水无尘土气操节凛金石之异言语如云霞之姿已堂堂而经竒但寂寂而埋照苦同净业数眷老夫勅书阁下接太乙真人吏隠山间近第五尊者睇林泉之胜践适巡管之上游阅平生之故交在举世之开士亮出处之毋必异然诺之未忘诃佛选佛塲中想四众之避席将母慈母岩下尚千载之卜邻
　　请悟禅师住兴化疏　　　　　陈无已
　　南北不异禅律相资曲士拘文起差别于耳目至人达观示平等于寃亲不有别传孰开异见某公尊者承佛受记为世导师绍云门之正宗分慧林之半座望破额之气知正法之傍行观优昙之华信异人之间出知时莫逆观化方隆毋辞千里之行以慰一方之望
　　请普老住太平疏　　　　　　李元应
　　久向太平老子向无孔笛中吹个曲解嘹喨太清惟三世诸佛拍得是六代祖师和得彻山鼓应得就道吾舞得成若向宫商角徴中求今已槎过去也行遍大唐国知音能有几人况武信未为陋而广利久虚法席閙市子里三家村中恐有半个人听不以耳幸师命驾
　　请正老住广孝疏
　　寒山无心自是丰干饶舌马祖多事坚要黄梅出山这山箭子昔曾透过九重城汝钝根师何尝梦见六代祖况赵州老大汉住处未知那临济小厮儿具眼有数试看朝生鳯子解接老去驴年惟正禅师具潮外音同水中月当时行脚悬知我子天然今者还家正谓老婆心切接得青原斧子踢倒百丈净瓶虽短小而舌至梵天能圆融而量廓沙界竖起拂子这妙月西天亦无吹动布毛个佛法此间也有真菩萨子现宰官身知广利之丛林非野狐之窟宅善济塔下触目菩提兰陁庵中通身般若本自头头具足鹧鸪啼处野花香不妨处处圆通燕子归来深院静牧笛呕哑非是曲听取一曲太平歌
　　请嘉州宻老住宜梅山疏　　　翁起予
　　嘉州石像擎天作麽葢藏陜府铁牛下口不劳吞吐既有随身之法力可施锻佛之钳锤振曹洞已坠宗风判祖祢未了公案防有达识成此妙縁宻公长老宿植道根深得法髓乃枯木之的子正芙蓉之长孙敲唱俱行体周全露断三种之渗漏辨五位之正偏迹隠丛林名髙海峤适有宜川之上刹实为临汝之胜游辄往巾瓶来临岩壑桃花见后不须过眼疑生梅子熟时切忌当头问着勉从众请幸勿固辞
　　请恩老住蒋山疏　　　　　　张安国
　　陜府铁牛脚力负万钧之重石霜角虎眼光揺百步之威欲转无上法轮须还本分尊宿恩公长老禅师一生打硬四海知名毘那不二门当仁不让国师无缝塔此义却谙截断众流壁立千仭仍眷钟山之胜地实繄圆悟之昔游俗驾初囘潮音未振考之公论佥欲师来抝折竹单且与逢塲作戏横担拄杖直须觌面相呈稽首妙华王请祝圣人夀
　　请赵居士住观音院疏　　　　陈无已
　　观音古刹地圣人凡颍上名都信深縁熟是兴无尽之供用开大施之心赵君居士见逺察微有家无累悟解不立已契祖师之禅悲顾未终更广众生之福凭兹一举以効初心
　　请凝藏住天宫院疏　　　　　郑伯敦
　　牢落数椽在梅江之閙市端居一席须茶苑之名流凝公长老纯白天资孤髙道妙毘卢寳藏曾是防持兠率天宫何方坐断看昙花之初出祝萝祚之无疆
　　圣防请闻老住径山疏
　　黄花翠竹是山皆有道塲拍板门槌到处堪呈戏具眷径山之胜防实寳刹之善因法席偶虚当仁谁属恭惟闻公长老丹霞敌手枯木亲孙一口吸尽西江四蹄踏杀天下得正眼法为胜沙门酌不竭而注不盈穷益深而测益逺空心及第岂偶然哉垂手于人无不可者共庆人天之防遽邀龙象之来
　　请珪老住黄山疏　　　　　　翁起予
　　辊球指拍当面热瞒击竹卷帘遭人冷笑现成公案不劳忉怛商量本分作家别请斩新拈出珪公长老早携龙门之法印出总虎溪之道塲意气髙压诸方见解平欺千圣拈槌竖拂不惟截断众流镂月雕风更能游戏三昧矧黄山之胜境实缁侣之上游防座久虚雷音未振顾徇人天之请觊同龙象之来敲开祖佛顶门拽转衲僧鼻孔上资睿筭俯慰凡情





　　五百家播芳大全文粹巻七十七
　　钦定四库全书
　　五百家播芳大全文粹巻七十八
　　宋　魏齐贤
　　叶　棻同辑
　　请疏
　　住持
　　请骈老住惠安疏　　　　　　翁起予
　　临济一喝响似雷奔黄龙三闗峻如壁立云居祐老仅防放帘卷帘兠率悦公颇知我手佛手张无尽未免搀行夺市真如大似借永献花虽云自有家风不出这般窠臼公案见在宗分明须求未后老成埽荡从前陈迹骈公长老以无碍辩得最上乘蚤傅疏山之衣人云跨灶须坐衡岳之顶谁敢当锋四驰踏杀天下人一口吸尽西江水真个光照先觉可谓不沗后昆念凴川之要津有惠安之古刹钟鱼不振猊象乆虚敢屈高踪来临法座别传新法要教祖佛防头一洗前尘便使云山改色勉从敬请幸勿固辞
　　请六祖禅师住中和疏　　　　黄鲁直
　　钟鱼鼓板痴禅尽饱而六祖饥卧具牀敷浊禅尽温而六祖冷使道人如此失所檀越何处用心敢为诸仁畧开少分相逢展手不妨贫女一钱随喜转头报在龙华三防
　　请观音禅师疏　　　　　　　陈无已
　　出处有縁相时而动去来无意以众为心某公禅师行歴诸方归安一榻浩如止水众至则形殷若震雷物待而发惟此东刹今号左禅乃古宿之道场而昔贤之施防异人间出众志大同续圆通之法灯成先佛之逺记法施务广当众建而共持祖道大行复一枝之旁出
　　请观音禅师疏
　　知者不説言语所以为人德必有能住持乃其余事某公禅师言未发口而达者知其有道功未见事而谈者知其有才信渊黙而雷声由孝友而成政顾兹胜地宜得异人祖令当行正须无説羣能効力不假有为愿效至情同伸劝请
　　请观音禅师疏　　　　　　　陈无已
　　世当末法方防岭之西归地则左禅乃福城之东际人天合力縁法同时某公禅师徧歴五宗顿开千眼着衣吃饭肯学沩山之禅得髓与皮不落少林之肉十年面壁未遇知音千里同风是归作者无缘处説法有佛处称尊勉狥众心以成本愿
　　请悟师住文顶疏　　　　　　杨祐甫
　　诸行无常惟禅为第一义精义无二故佛说无上乘是法无等级之差吾侪有根性之别其解脱者顿悟刹那之顷彼况迷者轮廻意刼之多式頼正知为了大事兹佛所嘱非师而谁伏惟长老和尚摠持多心防戱众妙大珠莹于浊恶慧剑倚于虚空诸圣经行无空过者大众瞻仰决非偶然然而时有适来縁不接合浮杯湘水起无住心还锡蜀门现大悲性过故山而蓍旧膜拜入吾室而龙象欢顔讳佛衣之有归舍王城而焉徃廼率四辈同启一心敬奉恳诚谛听开诺伏望辟正觉路阐方便门济渡斯人俱到彼岸
　　请解空长老住江心疏
　　第一义谛本来元自分明不二法门了然也无多子故曹溪分于滴水而少林续焰于枝灯见性求心大好作佛作祖传衣付鉢要须及子及孙能益振于宗风庶有光于道价眷此中门之胜郁为东制之雄两峯屹烟雾之中万瓦出云涛之上见成底好个公案近新来刦立话头地胜人凡唱高和寡朝音获振岂惟竦听于鱼龙佛事増脩要使斩新于钟鼓欲举斯事原属当人恭惟某人天下大禅众中尊宿脚根步步防地鼻孔处处辽天喝下承当妙得云盖之骨髓棒头荐取剔开临济之眉毛真丛林一角之麟实法窟九苞之凤愿还锡杖来坐道场禅门何惮于去来道眼宁分于彼此三十年后信天竺此话盛行八千歳中祝南山之夀难老
　　请圆照禅师疏　　　　　　　苏子瞻
　　窃以大道无为入之必假闻见一毫顿悟得之乃离聪明为自在门真无碍法天降一雨徧浃羣生佛无二门并归真谛恭惟本师长老脱离常见洒落孤风其为已也如月行空无迹可践其为人也如金入范随注皆圆既不滞于一方岂有违于众欲而况净慈古刹钱氏福田代不乏传人所信向闵矜善俗乆靳真驭以来临恻隐慈心愿顺羣诚之再请
　　再请震老疏　　　　　　　　刘仲远
　　横海鳣鲸宁容蚁制摩霄鸿鹄非复燕知在灵府以长闲于赘疣而奚问白水长老一提佛印九坐道场云以无心水洄洄而不竞澄之不清而挠之不浊飘然而去则翻然而来复归峩眉洞天为説普贤楼阁大众渇仰重说偈言象驾峥嵘但进途谁信螳螂能拒辙
　　请然老住东林疏
　　三世诸佛梦中説佛人鲜知音六代祖师头上安头谁能领话家家显露个个圆明须烦本分衲僧直指现前佛性然公长老慈觉印之嫡子雪窦雅之亲孙十住大丛林硬着脊梁担荷徧騐老尊宿怕他鼻孔斜一领布衫重七斤何人定价踏著称锤硬似铁唯已自知眷此东林夙称名刹乆矣钟鱼不响防乎泉石无光厐居士夙契丹霞裴相国能招黄蘖莲社从今热閙庐山喜有归投愿凴宝炉一瓣之香上祝圣君万年之寿既解乘杯渡水展赴精神通何妨满座雨花教大家赞叹
　　请悟老住径山疏
　　三兽渡河谁是上根之佛种一牛吼地亲逢具眼之宗师适当丛林禁足之辰请闻竹干出世之法恭惟某人迅雷转于舌本生铁防作脊梁挈云门坠地之网为月印得髓之子垢衣尽脱疑网顿除综贯三乘纵横五位昙花初开于汝水衲子云瑧毒龙再击于径山天魔脑裂偶忆武夷之烟月暂听妙济之松风不忘畴昔半面之知是为方便不请之友如来心印故非一巳可私力士额珠要为众人防出香花鬱昼幡盖开春愿扬无上之深严广作有情之饶益祝南山万岁之夀后天永御于龙图续西土四七之灯大事増光于鹫岭毋劳固譲便请惠然
　　请文老住支提疏
　　高山流水蓦劄相逢便是知音啼鸟野花取次拈来着个转语不使热瞒伎俩直饶勘破话头允属当人独判公案恭惟某人禅机电击道眼镜悬随处圆光恰是一佛出世自然流露不与万物为邻无惜老汉眉毛发明祖佛心髓打透闗棙把定钳锤言下荐来自是本色衲僧事棒头悟去办得彻底老婆心无门无善才有地有弥勒愿登狮子座便驾象王车不妨直下承当要证向上巴鼻
　　请永长老住西禅疏　　　　　曽子文
　　见闻觉知中踏翻世界尤是滞郯进封文字语言中打破虚空未为孤吟絶唱若也拨转祖师上头闗棙须是烹炼佛祖本分铃锤一剑当头大地结舌某人大根大器彻骨彻心世尊良乆处剔开眼晴弥勒未生时摸着鼻孔妙喜有分赞叹懒庵不敢尽藏沩山大阐于父风洋屿高提于祖令王常侍掷下笔子防蹉过于米胡裴相公问及高僧独惟出于黄孽城中百万户归依未饱海上十二峯时节到来俱胝一指头道场重兴此一临济三顿棒家法大耸羣瞻愿垂慈悲曲狥祈请
　　请正长老疏
　　不识李翺不是药山和尚不遇韩愈不为大颠禅师姓名已播公卿号令岂惟衲子禅师兠率的嗣林际正宗奉头与棒孰识其机脊梁与口都硬似铁近放一只圣箭直指三山道场既是披襟便宜荐取莫教过眼却欠承当看半句之斩新使众耳之聋瞆
　　请戒长老疏　　　　　　　　苏子瞻
　　大士未尝説法谁作金毛之声众生各自开当何闗石塔之事去无作相住亦随縁长老戒公开不二门施无尽藏念西湖之乆别本是偶然为东坡而少留无不可者一时作礼重听白椎渡口船回依旧云山之色秋来雨过一新钟鼓之音
　　请通长老疏
　　指衣冠以命儒盖儒之衰认禅律以为佛皆佛之粗本来清净何教为律一切解脱宁复有禅而世之惑者禅律相殊儒佛相笑不有正觉谁开众迷成都通法师族本搢绅宝西州之望业通诗礼为上国之光爰自防龄绰有逺韵辞君亲于方壮弃轩冕于垂成自儒为佛而未始业儒由律入禅而居常持律报恩寺水陆禅院四众之渊薮三吴之防通愿振法音以助道化所为者大无事于谦
　　请化长老疏　　　　　　　　张正已
　　自无始来本无一物从有为后岂有二门世尊与蝼蚁共胎兠率与泥犂共境大处不容芥子小时也纳须弥足踏手拈人人皆防天覆地载处处有余求直自失眼睛言觉已非吾髓诸佛何曽出世六祖未曽説禅桥流水流空付作者幡动风动本试小儿药王但莫行医维摩自然无病何者今日偶然道场惟我化公沤发海南云飘剑外既悟樵中之尘回收衣上之珠弃宝沈江微咲推车居士聚沙为塔已付转轮圣王投筌纵鱼奏刀袖手南禅灯谢诸老眼开未免赤脚入泥奠莫辞和衣涉入水若逢木人问话聊与防头或遇狮子嚬呻直须下杖时不可失师无后来
　　请昕律师疏　　　　　　　　陈了翁
　　窃以教示别圆随机各异乘分大小摄心岂殊庆喜逺防舍轨范而遭魔网波离奉律渐通达而证圆门束心必始于束身了性常资于了相请遵羯磨而讲毗尼昕公律师信奉迦提转持布萨説南山严净之戒以灵芝高洁为师宜因随喜之众情广谈放逸之多咎庶起木乂之利用生那埵之縁
　　请天游禅师疏　　　　　　　孙仲益
　　大道直空不分禅律众生妄见交搆是非直须最上乘人与説第一义谛岂必长连床上拊枕高眠何妨枯木岩前拈槌一出防公长老名宣左蜀价重南州心鉴湛然机锋剽直旧时宠蕴爱话无生今日卧轮不妨对镜惟兹小刹创立丛林虽把茅盖头未称作家之用而寸铁入手要看军令之行谅肻随縁宁烦固避
　　住庵
　　请僧住坟庵霜露台疏　　　　汪彦章
　　风树纒悲既抱终天之戚泉台卜吉适逢逺日之期念攀縁皆自于爱生欲解脱当求于佛力佳城増广瑞像来临若非除仅之男谁作住山之计某人奋身名族投迹胜蓝久从善知识防常有大因縁志辄迂杖履来贲松椒香饭化成何须摩诘净瓶踢倒赢得沩山愿持不退之心副我无穷之化
　　请了义住牛山庵疏　　　　　孙仲益
　　同产五十年为昆为弟孤坟二百里依佛依僧爰缔宏因増崇善果恭惟某人舍身得度住世随縁拄杖经行松楸改色结跏晏坐乌鹊来巢庶凴十力之慈大庇九泉之壤
　　请僧住黄林庵疏
　　种莳松楸迨今五世追营香火何止百年评公已潜九泉之幽方老为续一灯之照凌空飞锡在处随縁踞地磨塼不妨穏坐
　　请僧住庵疏
　　一邱黄壌永依龙象之尊百宝青莲普照松楸之上某人安心得法随住现身朅来给孤祗树之园面傃达摩少林之壁栽花种竹不妨晏坐观空运水般柴自可优防卒岁
　　请坚老住庵疏
　　伏以天道无方曾可决择宗风有自所在流通惟隆报小庵实家山旧隐坞内桃花正发峯头菡萏还敷不有高人孰成胜事伏惟圣公禅老传天风之正法住因胜之名蓝缁素皈依天人跂仰志轻荣势心慕林泉散分慧炬之辉光用烛防途之昏暗三家邨里总是道场十字街头未为奇特何待拈槌防拂方名接物利生宜大振于慈风即庄严于净土存亡普利泉石増辉况以小道必有可观而当仁在所不让良辰易失快便难逢鉴兹恳诚无劳伪避
　　请朋老住西庵疏
　　一坯垄上蔽栢城拱木之隂众香鉢中具桑门伊蒲之供肆崇善利允属当仁恭惟长老朋公徧住丛林乆提祖印尝据十字路把断要津今盖一把茅结跏穏坐虽云无住相宁恋三宿之桑直成不动尊当面九年之壁
</div>
    <div class="pagination">
<a href="五百家播芳大全文粹_page87.html">上一页</a><span>...</span><a href="五百家播芳大全文粹_page83.html">83</a><a href="五百家播芳大全文粹_page84.html">84</a><a href="五百家播芳大全文粹_page85.html">85</a><a href="五百家播芳大全文粹_page86.html">86</a><a href="五百家播芳大全文粹_page87.html">87</a><span class="current-page">88</span><a href="五百家播芳大全文粹_page89.html">89</a><a href="五百家播芳大全文粹_page90.html">90</a><a href="五百家播芳大全文粹_page91.html">91</a><a href="五百家播芳大全文粹_page92.html">92</a><a href="五百家播芳大全文粹_page93.html">93</a><span>...</span><a href="五百家播芳大全文粹_page89.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
