<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 454 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 454 页/共 658 页</h1>
    <div class="content">　　◇启事
　　伏承明旦见南蛮，是四废日，来月朔好，不审可从否？
　　◇与沙门论踞食书
　　夫圣人之训，修本祛末，即心为教，因事成用，未有反性违形，而笃大化者也。虽复形与俗乖，事高世表，至於拜敬之节，揖让之礼，由中所至，道俗不殊也。故齐讲肆业，则备其法服；礼拜月序，先後有伦，敬心内充，而形肃於外，稽首至地，不容企踞之礼，敛衤任十拜，事非偏坐所预，而以踞食为心用，遗仪为敛粗，事理相违，未见其通者也。夫有为之教，义各有之。至若般舟若形以存道，道亲而形疏，行之有理，用之有本，踞食之教，义无所弘，进非苦形，退贻慢易。见形而不及道者，失其恭肃之情，而启骇慢之言，岂圣人因事为教，章甫不适越之义邪？原其所起，或出於殊方之性，或於矫枉之中，指其所救，如病急则药速，非服御长久之法也。夫形教相称，事义有伦。既制其三服，行其礼拜，节以法鼓，列以次序，安得企踞其闲，整慢相背者哉。在昔宜然，则适事所至。一日之用，不可为永年之训，理可知也。故问仁者众，而复礼为本。今禅念化心，而守迹不变。在理既末，於用又粗。苟所未达，敢不布怀，郑君顿者。（《弘明集》十二。）
　　◇神不灭论
　　多以形神同灭，照识俱尽，夫所以然，其可言乎。十世既以周孔为极矣，仁义礼教，先结其心，神明之本，绝而莫言，故感之所体，自形已还，佛唱至言，悠悠弗信，余坠弱丧，思拔沦溺，仰寻玄旨，研求神要，悟夫理精於形，神妙於理，寄象传心，粗举其证，庶鉴诸将悟，遂有功於滞惑焉。夫形神混会，虽与生俱存，至於粗妙分源，则有无区异，何以言之？夫形也，五脏六腑，四肢七穴，相与为一，故所以为生；当其受生，则五常殊授，是以肢体偏病，耳目互缺，无夺其为生，一形之内，其犹如兹，况神体灵照，妙统众形，形与气息俱运，神与妙觉同流。虽动静相资，而精粗异源，岂非各有其本，相因为用者邪？近取诸身，即明其理，庶可悟矣。一体所资，肌骨则痛痒所知，爪发则知之所绝，其何故哉？岂非肌骨所以为生，爪发非生之本也。（《南藏》此下有「生之本邪生之所本」八字原注。）生在本则知存，生在末则知灭。一形之用，犹以本末为兴废，况神为生本，其源至妙，岂得与七尺同枯，户牖俱尽者哉。推此理也，则神之不灭，居可知矣。
　　客难曰：子之辨神形尽矣，即取一形之内，知与不知，精矣，然形神虽粗妙异源，俱以有为分。夫所以为有，则生为其本，既孰有本己尽，而资乎本者，独得存乎。出生之表，则廓然冥尽，既冥尽矣，非但无所立言，亦无所立其识矣。识不立，则神将安寄，既无所寄，安得不灭乎？答曰：子之难，辩则辩矣，未本诸心，故有若斯之难乎。夫万化皆有也，荣枯盛衰死生代乎，一形尽，一形生，此有生之始终也。至於水火，则弥贯群生，赡而不匮，岂非火体因物，水理虚顺，生不自生，而为众生所资，因即为功，故物莫能竭乎？同在生域，其妙如此，况神理独绝，器所不邻，而限以生表冥尽，神无所寄哉？因斯而谈，太极为两仪之母，两仪为万物之本，彼太极者，浑元之气而已。犹能总此化根，不变其一，矧神明灵极，有无兼尽者邪？其为不灭，可以悟乎。
　　难曰：子推神照於形表，指太极於物先，诚有其义，然理贵厌心，然後谈可究也。夫神形未尝一时相违，相违则无神矣，草木之无神，无识故也。此形尽矣，神将安附，而谓之不灭哉。苟能不灭，则自乖其灵，不资形矣。既不资形，何理与形为生，终不相违。不能相违，则生本是同，断可知矣。答曰：有斯难也，形神有源，请为子循本而释之。夫火因薪则有火，无薪则无火，薪虽所以生火，而非火之本，火本自在，因薪为用耳。若待薪然後有火，则燧人之前，其无火理乎。火本至阳，阳为火极，故薪是火所寄，非其本也，神形相资，亦犹此矣。相资相因，生途所由耳，安在有形则神存，无形则神尽。其本惚恍，不可言矣。请为吾子广其类以明之，当薪之在水则火尽，出水则火生，一薪未改，而火前期，神不赖形，又如兹矣，神不待形，可以悟乎。
　　难曰：神不待形，未可顿辨，就如子言，苟不待形，则资形之与独照，其理常一。虽曰相资，而本不相关，佛理所明，而必陶铸此神，以济彼形，何哉？答曰：子之问有心矣，此悠悠之所感，而未暨其本者也。神虽不待形，然彼形必生，必生之形，此神必宅，必宅必生，则照感为一，自然相济。自然相济，则理极於陶铸，陶铸则功存，功存则道行，如四时之於万物，岂有心於相济哉？理之所顺，自然之所至耳。
　　难曰：形神虽异，自然相济，则敬闻矣。子既譬神之於形，如火之在薪，薪无意於有火，火无情於寄薪，故能合用无穷，自与化永，非此薪之火，移於彼薪然後为火，而佛理以此形暨尽，更宅彼形，形神去来，由於罪福。请问此形为罪，为是形邪？为是神邪？若形也，则大冶之一物耳。若神也，则神不自济，繁於异形，则子形神不相资之论，於此而踬矣。答曰：宜有斯问，然後理可尽也。所谓形神不相资，明其异本耳。既以为生，生生之内，各周其用。苟用斯生，以成罪福，神岂自妙其照，不为此形之用邪？若其然也，则有意於贤愚，非忘照而玄会，顺理玄会，顺理尽形，化神宅此形，子不疑於其始，彼此一理，而性於其终邪。
　　难曰：神即形为照，形因神为用，斯则然矣。悟既由神，惑亦在神，神随此形，故有贤愚，贤愚非神，而神为形用，三世周回，万劫无算，贤愚靡始，而功显中路，无始之理玄，而中路之功未，孰有在未之功，而拔无始之初者邪？若有嘉通，则请从後尘。答曰：子责其始，有是言矣。夫理无始终，玄极无涯，既生既化，罪福往复，自然所生耳。所谓聪明，诚由耳目。耳目之本，非聪明也。所谓贤愚，诚应有始，暨为贤愚，无始可知矣。夫有物也，则不能管物，唯无物，然後能为物所归。若有始也，则不能为终，唯无始也，然後终始无穷，此自是理所必然，不可征事之有始，而责神同於事。神道玄远，至理无言，仿佛其宗，相与为悟，而自末征本，动失其统，所以守此一观，庶阶其峰。若肆辩竞辞，余知其息矣，《洪范》说生之本，与佛同矣。至乎佛之所演，则多河汉，此溺於日用耳。商臣极逆，後嗣隆业，颜、冉德行，早夭无闻，周孔之教，自为方内，推此理也，其可知矣。请广其证，以究其详。夫禀灵乘和，体极淳粹，尧生丹朱，顽凶无章，不识仁义。瞽瞍诞舜，原生则非所育，求理应传美，其事若兹，而谓佛理为迂，可不悟哉。（《释藏》车五，《弘明集》五。）
　　◇祭牙文
　　牲先事，荐兹敬祭，崇牙既建，义锋增厉。人鬼一揆，三才同契。惟兹灵鉴，庶必有察，逆顺幽辩，忠孝显节。使凶丑时歼，主宁臣悦。振旅上京，凯归西蕃。神器增晖，四境永安。（《艺文类聚》六十，《初学记》二十一，《御览》三百三十九。）

卷二十六
◎傅亮
　　亮字季友，北地灵州人，晋司隶校尉傅咸玄孙。初为建威参军，历桓谦中军行参军。桓玄篡位，选为秘书郎，未拜，义兵起，丹阳尹孟昶为建威参军。义熙初除员外散骑侍郎，转领军长史。未拜，遭母忧。服阕，为刘毅抚军记室参军，又补领军司马，迁散骑侍郎，转中书黄门侍郎。寻为太尉从事中郎，掌记室。宋国建，除侍中，领世子中庶子，徙中书令。武帝受禅，迁太子詹事，中书令如故，封建城县公，转尚书仆射。少帝即位，进中书监尚书令，领护军将军，寻行废立。文帝即位，加散骑常侍、左光禄大夫、开府仪同三司，进爵始兴郡公。元嘉三年伏诛，有集三十一卷。（案，《南史·傅亮传》云，高祖登庸之始，文笔皆是参军滕演。北征广固，悉委长史王诞。自此之後，至於受命，表策文诰，皆亮辞也。张溥本有《进刘裕侍中车骑将军诏》，《封豫章郡公诏》，《封宋公诏》，《进宋王诏》，《禅策》，《禅宋诏》，《禅宋玺书》。今考前二诏必非亮作，唯《宋公》《宋王》当属亮，而无左证，禅代诏策，则王韶之作也。）
　　◇喜雨赋
　　唯二仪之顺动，数有积而时偏，垫襄陵於唐籍，感云汉於周篇。匪叔叶之或遘，在盛王其固然，伊元嘉之初载，肇休明於此年。懿玉烛之方熙，愠积阳之独愆，涸源泉於井谷，委嘉颖於中田。嗟我皇之翼翼，怅临朝而辍娱。踵氵中轨於禹汤，协至诚於在余。且东作之未晏，庶雨露之夙濡，遵县子之徙廛，尤鲁侯之焚巫，祗桑林之六祷，修季宰之再雩，诚在幽其必贯，感何远而不孚。聆晨鹳於高垤，侯宵毕於天隅。发曾云於触石，晦重阳於八区，春霆殷以远响，兴雨霈而载途。洒丰浸於中畴，覃馀润於嘉蔬。殷啬人於亩，衍将繁於中衢，嗣良颂於多余，兆嘉梦於维鱼。矧具臣之逢运，又均体而等虞，陶曲成於暮稔，念归驾於董疏。（《艺文类聚》二，《初学记》二。）
　　◇九月九日登陵嚣馆赋
　　岁九之暮月，肃晨驾而北逝，度迥壑已停辕，凌孤馆而远憩，何物惨而节哀，又云悠而风厉，悴绿蘩於寒渚，陨丰灌於荒ㄛ，玩中原之芬菊，惜兰圃之凋蕙。旌竹柏之劲心，谢梧楸之零脆，尔乃流眄平隰，落日还皋。於感具盈，在物周骚，聆离昆之栖响，溯鸣林之浏飙。彼游子之苦伤，每寤叹於我劳。矧集悲而锺苦，疚寸心其如忉。眇天末以遥瞪，怨故乡之阻辽。（艺文类聚四，《初学记》四。）
　　◇登龙罔赋
　　静潜处以永念，聊驾言以写忧，蒙旭露而夙轸，税余辔於龙丘。南临平隰，西际荒畴。比宇连梦，幽榛四周。眺江都之广ㄛ，究川陆之回修，羡翔羽之嬉林，乐绿萍之在流。乘清漪以泛滥，翳稠枚而命仇。信遂生之有所，何怵迫於人尤。（《艺文类聚》六。）
　　◇征思赋
　　逢休萌之馀，托菲薄於末晖。既致戎于皇幄，亦被已於宰闱，伤鹈梁以载扬，咏《伐檀》而屡思。和风翕以首节，零雨郁而四洋。津云暖以合体，坟衍杳其无封。羡归飞之能矫，乐湍流之自东。想和銮之北徂，企云旗之西举。洒三川之积尘，廓二崤之重。觌高掌於华阳，聆鸣凤於洛浦。（《艺文类聚》五十九。）
　　◇感物赋（并序）
　　余以暮秋之月，述职内禁，夜清务隙，游目艺苑。於时风霜初戒，蛰类尚繁，飞蛾翔羽，翩满室，赴轩幌，集明烛者，必以ㄡ灭为度。虽则微物，矜怀者久之。退感庄生异鹊之事，与彼同迷而忘反鉴之道，此先师所以鄙智，及齐客所以难目论也。怅然有怀，感物兴思，遂赋之云尔。
　　在西城之暮晷，肃皇命於禁中。聆蜻ㄇ於前庑，鉴朗月於房栊。风萧瑟以陵幌，霜氵岂氵没收氵岂而被墉。怜鸣蜩之应节，惜落景之怀东。嗟劳人之萃感，何夕永而虑充。眇今古以遐念，若循环之无终。咏倚相之遗矩，希董生之方融。钻光灯而散帙，温圣哲之遗踪。坟素杳以难暨，九流纷其异封。领三百於无邪，贯五千於有宗。考旧闻於前史，访心迹於污隆。岂夷阻之在运，将全丧之由躬。游翰林之彪炳，嘉美手於良工。辞存丽而去秽，旨既雅而能通。虽源流之深浩，且扬摧而发蒙。
　　习习飞蚋，飘飘纤蝇，缘幌求隙，望阎思陵。糜兰膏而无悔，赴朗烛而未惩。瞻前轨之既覆，忘改辙於後乘。匪微物之足悼，怅永念而扌府膺。彼人道之为贵，参二仪而比灵。禀清旷以授气，缘督而为经。照安危於心术，镜纤兆於未形。有徇末而舍本，或耽欲而忘生。碎随侯於微爵，捐所重而要轻。矧昆虫之所昧，在智士而犹婴。悟雕陵於庄氏，几鉴浊而迷清。仰前修之懿轨，知吾迹之未并。虽宋元之外占，曷在予之克明。岂知反之徒尔，喟投翰以增情。（《宋书·传》亮传。）
　　◇芙蓉赋
　　考庶卉之珍丽，实总美於芙蕖。潜幽泉以育藕，披翠莲而挺敷，泛轻荷以冒沼，列红葩而曜除，徼旭露以滋采，靡朝风而肆芳，表丽观於中弥金，播郁烈於兰堂，在龙见而葩秀，於火中而结房，岂呈芬於芷蕙，将越味於沙棠，咏三闾之披服，美兰佩而荷裳，伊玄匠之有瞻，悦嘉卉於中渠，既晖映於丹墀，亦纳芳於绮疏。（《艺文类聚》八十二，《初学记》二十七。）
　　◇立学诏
　　古之建国，教学为先，弘风训世，莫尚於此，发蒙启滞，咸必由之。故爰自盛王，迄於近代，莫不敦崇学艺，建庠序。自昔多故，戎马在郊，ユ旗卷舒，日不暇给，遂令学校荒废，讲诵蔑闻，军旅日陈，俎豆藏器，训诱之风，将坠于地，後生大惧於墙面，故老窃於子衿。此《国风》所以永思，《小雅》所以怀古。今王略远届，华域载清，仰风之士，日月以冀，便宜博延胄子，陶奖童蒙，选备儒官，弘振国学，主者考详旧典，以时施行。（《宋书·武帝纪》下，《艺文类聚》三十八以为傅亮作。）
　　◇策加宋公九锡文
　　朕以寡昧，仰赞洪基，夷羿乘衅，荡覆王室，越在南鄙，迁於九江。宗祀绝飨，人神无位，提挈群凶，寄命江浒。则我祖宗之业，奄坠於地，七百之祚，翦焉既倾，若涉渊海，罔知攸济。天未绝晋，诞育英辅，振厥弛维，再造区宇，兴亡继绝，俾昏作明。元勋至德，朕实赖焉。今将授公典策，其敬听朕命。
　　乃者桓玄肆僭，滔天泯夏，拔本塞源，颠倒六位，庶僚俯首，四方莫恤。公精贯朝日，气凌霄汉，奋其灵武，大歼群慝，克复皇邑，奉帝歆神。此公之大节，始于勤王者也。授律群后，沂流长骛，薄伐峥嵘，献捷南郢，大憝折首，群逆毕夷，三光旋照，旧物反正。此又公之功也。出藩入辅，弘兹保弼，阜财利用，繁殖生民，编户岁滋，疆宇日启，导德明刑，四境有截。此又公之功也。鲜卑负众，僭盗三齐，狼噬冀、青，虔刘沂、岱，介恃遐阻，仍为边毒。公乘秣驷，人远疆，冲橹四临，万雉俱溃，窃号之虏，显戮司寇，拓土三千，申威龙漠。此又公之功也。卢循妖凶，伺隙五岭，乘虚肆逆，侵覆江、豫，ユ拂寰内，矢及王城，朝野丧沮，莫有固志，家献徙卜之计，国议迁都之规。公乘辕南济，义形於色，嶷然内湛，视险若夷，摅略运奇，英谟不世，狡寇穷衄，丧旗宵遁，俾我畿甸，拯於将坠。此又公之功也。追奔逐北，扬ユ江，偏旅浮海，指日遄至。番禺之功，俘级万数，左里之捷，鱼溃鸟散。元凶远迸，传首万里，海南肃清，荒服来款。此又公之功也。刘毅叛涣，负衅西夏，凌上罔主，志肆奸暴，附丽协党，扇荡王畿。公御轨以刑，消之不日，仓兕电溯，神兵风埽，罪人斯得，荆、衡清晏。此又公之功也。谯纵怙乱，寇窃一隅，王化阻阂，三巴沦溺。公指命偏师，授以良图，凌波浮湍，致届井络，僭竖伏钅质，梁、岷草偃。此又公之功也。马休、鲁宗，阻兵内侮，驱率二方，连旗称乱。公投袂星言，研其上略，江津之师，势逾风电，回ユ沔川，实繁震慑，二叛奔迸，荆、雍来苏，玄泽浸育，温风被。此又公之功也。永嘉不竞，四夷擅华，五都幅裂，山陵幽辱，祖宗怀没世之愤，遗民有匪风之思，公远齐伊宰纳隍之仁，近同小白灭亡之耻，鞠旅陈师，赫然大号，分命群帅，北徇司、兖。许、郑风靡，巩、洛载清，伪牧逆藩，交臂请罪，百年榛秽，一朝埽涤。此又公之功也。
　　公有康宇内之勋，重之以明德。爰初发迹，则奇谟冠古，电击强妖，则锋无前对，聿宁东畿，大造黔首。若乃草昧经纶，化融於岁计，扶危静乱，道固於苞桑。辨方正位，纳之轨度，蠲削烦苛，较若画一，淳风美化，盈塞宇宙。是以绝域献琛，遐夷纳贡，王略所宣，九服率从。虽文命之东渐西被，咎繇之迈于种德，何以尚兹。朕闻先王之宰世也，庸勋尊贤，建侯胙土，褒以宠章，崇其徽物，所以协辅皇家，永隆藩屏。故曲阜光启，遂荒徐宅，营丘表海，四履有闻。其在襄王，亦赖匡霸，又命晋文，备物光锡。惟公道寇前烈，勋高振古，而殊典未加，朕甚懵焉。今进授相国，以徐州之彭城沛兰陵、下邳、淮阳、山阳、广陵，兖州之高平、鲁、泰山十郡，封公为宋公。锡兹玄土，苴以白茅，爰定尔居，用建冢社。昔晋、郑启藩，入作卿士，周、邵保傅，出总二南，内外之重，公实兼之。今命使持节、兼太尉尚、书左仆、射晋宁县五等男湛授相国印绶，宋公玺绂，使持节、兼司空，散骑常侍、尚书，阳遂乡侯泰授宋公茅土，金虎符第一至第五左，竹使符第一至第十左。相国位无不总，礼绝朝班，居常之名，宜与事革。其以相国总百揆，去录尚书之号。上送所假节、侍中貂蝉、中外都督太傅太尉印绶、豫章公印策。进扬州牧，领征西将军、司豫北徐雍四州刺史如故。
　　公纪网礼度，万国是式，乘介蹈方，罔有迁志。是以锡公大辂、戎辂各一，玄牡二驷。公抑未敦本，务农重积，采蘩实殷，稼穑惟阜。是用锡公兖冕之服，赤舄副焉。公闲邪纳正，移风改俗，陶钧品物，如乐之和。是用锡公轩县之乐，六佾之舞。公宣美王化，导扬休风，华夷企踵，远人胥萃。是用锡公朱户以居。公官方任能，网罗幽滞，九皋辞野，髦士盈朝。是用锡公纳陛以登。公当轴处中，率下以义，式遏寇雠，清除苛慝。是用锡公虎贲之士三百人。公明罚恤刑，庶狱详允，放命干纪，罔有攸纵。是用锡以钅夫、钺各一。公龙骧凤矫，咫尺八弦，括囊四海，折冲无外。是用锡公彤弓一，彤矢百，卢弓十，卢矢千。公温恭孝思，致虔祀，忠肃之志，仪刑万方。是用锡公鬯一卣。圭瓒副焉。宋国置丞相以下，一遵旧仪。钦哉其祗服往命，茂对天休，简恤庶邦，敬敷显德，以终我高祖之嘉命。（《宋书·武帝纪》中，《南史·宋本纪》一，《艺文类聚》五十三以为傅亮作。）
　　◇为宋公修复前汉诸陵教
　　夫信陵之坟，守卫无旷，展季之垄，樵采有刑。彼匹夫怀道，列国陪隶，犹见礼异世，取贵邻邦。汉高拨乱反正，大造区宇，道拯横流，功高百代，盛德之烈，义在不泯。（《艺文类聚》四十。）
　　◇为宋公修楚元王墓教
　　纲纪，夫褒贤崇德，德载弥光，尊本敬始，义隆自远。楚元王积仁基德，启藩斯境，素风道业，作范後昆，本支之祚，实隆鄙宗，遗芳馀烈，苗乎百世。而丘封翳然，坟茔莫翦，感远存往，慨然永怀。夫爱人怀树，甘棠且犹勿翦，追甄墟墓，信陵尚或不泯。况瓜瓞所兴，开元自本者乎。可蠲复近二家，长给洒埽，便可施行。（文选，又《艺文类聚》四十，《御览》五百六十。）
　　◇为宋公修张良庙教
　　纲纪，夫盛德不泯，义存祀典，微管之叹，抚事弥深。张子房道亚黄中，照邻殆庶，风云玄感，蔚为帝师，夷项定汉，大拯横流，固以参轨伊望，冠德如仁。若乃神交圮上，道契商洛，显默之际，窈然难究，渊流浩氵养，莫测其端矣。途次旧沛，伫驾留城，灵庙荒顿，遗像陈昧，抚事怀人，永叹实深。过大梁者，或伫想於夷门，游九京者，亦流连於随会，拟之若人，亦足以云。可改构栋宇，修饰丹青，苹蘩行潦，以时致荐，怀古之情，存不刊之烈，主者施行。（《文选》，又《宋书·武帝纪》中。）
　　◇为宋公至洛阳谒五陵表
　　臣裕言：近振旅河湄，扬ユ西迈，将屈旧京，威怀司雍，河流遄疾，道阻且长。加以伊洛榛芜，津途久废，伐木通径，淹引时月。始以今月十二日次故洛水浮桥，山川无改，城阙为墟，宫庙隳顿，锺ね空列，观宇之馀，鞠为禾黍，廛里萧条，鸡犬罕音，感旧永怀，痛心在目。以其月十五日奉谒五陵，坟茔幽沦，百年荒翳，天衢开泰，情礼获申，故老掩涕，三军凄感，瞻拜之日，愤慨交集。行河南太守毛修之等，既开翦荆棘，缮毁垣，职司既备，蕃卫如旧。伏惟圣怀，远慕兼慰，不胜下情，谨遣传诏殿中中郎臣某奉表以闻。（文选。）
　　◇为宋公求加赠刘前军表
　　臣闻崇贤旌善，王教所先，念功简劳，义深追远。故司勋秉策，在勤必记，德之休明，没而弥著。故尚书左仆射前军将军臣穆之，爰自布衣，协佐义始，内竭谋猷，外勤庶政，密勿军国，心力俱尽。及登庸朝右，尹司京畿，敷赞百揆，翼新大猷。顷戎车远役，居中作捍，抚宁之勋，实洽朝野，识量局致，栋干之器也。方宣赞盛化，缉隆圣世，志绩未究，远迩悼心，皇恩褒述，班同三事，荣哀既备，宠灵巳泰。
　　臣伏思寻，自义熙草创，艰患未弭，外虞既殷，内难亦荐。时屯世故，靡有宁岁。臣以寡劣，负荷国重，实赖穆之匡翼之勋，岂惟谠言嘉谋，溢于民听。若乃忠规密谟，潜虑帷慕，造膝诡辞，莫见其际。事隔於皇朝，功隐於视听者，不可胜记。所以陈力一纪，遂克有成，出征入辅，幸不辱命。微夫人之左右，未有宁济其事者矣。履谦居寡，守之弥固。每议及封爵，辄深自抑绝，所以勋高当年，而茅土弗及，抚事永念，胡宁可昧。谓宜加赠正司，追甄土宇，俾忠贞之烈，不泯於身後，大贲所及，永秩於善人。臣契阔屯夷，旋观终始，金兰之分，义深情感。是以献其乃怀，布之朝听，启上合请付外详议。（《文选》，又《宋书·刘穆之传》，《南史》十五。）
　　◇为刘毅军败自解表
　　遂令犬羊内侮，兵缠紫极，圣朝肝胆，社稷几殆，稽之典刑，罪不容宥。赖天祚有底，冢宰灵武，长蛇翦毒，丑类宵遁。今畿甸告宁，四封有截。臣元衅大责，既积朝野，桑榆之效，又无与立，而圣恩含宥，弛其徽墨，偏私之讥，既彰民听。况可重荷岳牧之任，复当推毂之重。（《艺文类聚》五十四。）
　　◇让尚书仆射表
　　自皇基肇创，豫班策勋，纤善微绩，未闻朝野，百揆治枢，总贰殷要，诚非庸臣，所宜叨拟。臣闻权衡既悬，锱铢靡遁，厉驽习骥，终莫之近。败驾伤锦，备之前诰。必将上增国垢，下招私黩。（《艺文类聚》四十八。）
　　◇为尚书八座奏封诸皇弟皇子
　　臣闻懿亲广树，圣主所先，明德并建，古之休典，所以维城皇代，盘石帝基，内卫畿服，外绥四海者也，第某皇弟皇子等，神姿颖哲，大成俱茂，地均鲁卫，德兼庸贤，显进徽号，启建疆宇，弘道作屏，光翰邦家，并可封郡王。（《艺文类聚》五十一。）
　　◇与蔡廓书
　　扬州自应著刺史服耳。然谓坐起班次，应在朝堂诸官上，不应依官次坐下。足下试更寻之。《诗序》云：「王姬下嫁於诸侯，衣服礼秩，不系其夫，下皇后一等。」推王姬下王后一等，则皇子居然在王公之上。陆士衡《起居注》，式乾殿集，诸皇子悉在三司上。今钞疏如别。又海西即位赦文，太宰武陵王第一，抚军会稽王第二，大司马第三。大司马位既量高，又都督中外，而次在二王之下，岂非下皇子邪？此文今具在也。永和中，蔡公为司徒，简文为抚军开府，对录朝政。蔡为正司，不应反在仪同之下，而於时位次，相王在前，蔡公次之耳。诸例甚多，不能复具疏。扬州反乃居卿君之下，恐此失礼，宜改之邪。（《宋书·蔡廓传》。）
　　◇与沈林子书
　　班爵酬勋，历代常典，封赏之发，简自帝心，主上委寄之怀，实参休咎，诚心所期，同国荣戚。政复是卿诸人共弘建内外尔。足下虽存挹退，岂得独为君子邪。（宋书自序。）
　　◇与谢晦书
　　薄代河朔，事犹未已，朝野之虑，忧惧者多。（《宋书·谢晦传》。）
　　朝士多谏北征，上当遣外监万幼宗往相询谘访。（同上。）
　　◇辛有赞
　　◇穆生赞
　　董仲道赞（并见《宋书·傅亮传》，亡）
　　◇文殊师利菩萨赞
　　在昔龙中，今也童真。乘化游方，罔识厥津。高会维那，研微尽神。发挥幽赜，道达天人。（《初学记》二十三。）
　　◇弥勒菩萨赞
　　时无并后，道不二司。龙潜兜率，按辔候时。翳翳长夜，怀而慕思。思乐朗旦，属想灵期。（《初学记》二十三。）
　　◇演慎论
　　大道有言，慎终如始，则无败事矣。《易》曰：「括囊无咎」，慎不害也。又曰：「籍之用茅，何咎之有」。慎之至也。文王小心，《大雅》咏其多福；仲由好勇，冯河贻其苦箴。《虞书》箸慎身之誉，周庙铭陛坐之侧。因斯以谈，所以保身全德，其莫尚於慎乎。
　　夫四道好谦，三材忌满，祥萃虚室，鬼瞰高屋，丰屋有家之灾，鼎食无百季之贵。然而徇欲厚生者，忽而不戒；知进忘退者，曾莫之惩。前车已摧，後銮不息，乘危以庶安，行险而徼幸，於是有颠坠覆亡之祸，残生夭命之衅。其故何哉？流溺忘反，而以身轻於物也。
　　故昔之君子，同名爵於香饵，故倾危不及；思忧患而豫防，则针石无用。洪流壅於涓涓，合拱挫於纤蘖，介焉是式，色斯而举，悟高鸟以风逝，钅鉴醴酒而投绂。夫岂敝著而後谋通，患结而後思复云尔而已哉。故《诗》曰：「慎尔侯度，用戒不虞。」言防萌也。
　　夫单以营内丧表，张以治外失中，齐、秦有守一之败，偏恃无兼济之功，冰炭涤於心胸，岩墙绝於四体。夫然，故形神偕全，表里宁一，营魄内澄，百骸外固，邪气不能袭，忧患不能及，然可以语至而言极矣。
　　夫以嵇子之抗心希古，绝羁独放，五难之要根既拔，立生之道生累，人患殆乎尽矣。徒以忽防於锺、吕，肆言於禹、汤，祸机发於豪端，逸翩铩於垂举。观夫贻书良友，则匹厚味於甘鸩。（阙八字）其惧患也，若无辔而乘奔，其慎祸也，犹履冰而临谷。或振褐高栖，揭竿独往，或保约违丰，安于卑位。故漆园外楚，忌在龟牺，商洛遐遁，畏此驷马。平仲辞邑，殷鉴於崔、庆，张临挹满，灼戒乎桑霍。若君子览兹二途，则贤鄙之分既明，全丧之实又显。非知之难，慎之惟艰，慎也者，言行之枢管乎。
　　夫据图挥刃，愚夫弗为，临渊登峭，莫不惴栗。何则？害交故虑笃，患切而惧深。故《诗》曰：「不敢暴虎，不敢冯河。」慎微之谓也。故庖子涉族，怵然为戒，差之一毫，弊犹如此。况乎触害犯机，自投死地。祸福之具，内充外斥，陵九折於邛，泛冲波於吕梁，倾侧成於俄顷，性命哀而莫救。呜呼呜呼！故语有之曰：诚能慎之，福之根也，曰是何伤，祸之门尔，言慎而已矣。（《宋书·傅亮传》。）
　　◇司徒刘穆之碑
　　公讳穆之，字道和，彭城人也。公膺陶钧之秀范，该生民之上操，三变肇於弱容，九德充於初迪。文明在中，柔顺畅於事业；敬以直内，义让洽於州党。时元凶窜遁，拥据荆沔；乘舆播幸，越蹈九江。公率先群后，电发川湄，奖怀本之众，励思奋之士。柏谦籍累叶之资，徐覆忸骤胜之锋。习乱之徒，若毛而起，内怀根本之虞，外通首尾之势。公灵武独运，奇谟内湛，鞠旅陈众，视险若夷。飞云西溯，则水截鲸鲵；乘辕东指，则陆殪长蛇。迥累期之危，成维山之固。丰功茂勋，大造於王室，淳风懿化，永结於荆南。铭曰：
　　二仪发挥，川岳协灵。外恢温雅，内镜文明。怀仁履顺，蕴义居贞。煌煌兖衣，礼亦隆止。翼翼素心，亮终如始。夷情升降，一色愠喜。训俭於物，复礼於己。（《艺文类聚》四十七。）
　　◇侍中王公碑
　　体亚黄中，道及微管。元勋盛德，光于晋载。于时运距无妄，陵夷有渐。至於兵缠象魏，垒结四郊。公以民望晋朝，居疑间之际，怀方履顺，处艰以贞。颠沛不能回其操，强御无以荡其守。铄矣公侯，乘和挺生。识深冬潭，文艳春荣。爰初素履，好是冲默。亦既端委，振风育德。（《艺文类聚》四十八。）
　　◇故安成太守傅府君铭（案，亮父瑗为安成太守）
　　爰自汉季，以及晋朝，高明远德，系轨于时，贞风亮节，流声累叶。君承世德之芳流，荡二象之淑灵，含章蕴粹，佩兰蕙，韦带饭蔬，朝不及夕，不以栖迟改其间，不以隐约回其操，杨生所为，久幽而不改随和之德者，其斯之谓欤。栖心古烈，拟踵前修。淹留孔老，宛然内求。于言中伦，庸行归周。神之听之，匪明匪幽。（《艺文类聚》五十。）

卷二十七
◎傅隆
　　隆字伯祚，亮从兄，义熙初为孟昶建威参军员外散骑侍郎，坐辞兼免，复为会稽征虏参军，除给事中。尚书仆射丹阳尹徐羡之以为建威录事参军，寻转尚书祠部郎丹阳丞。永初中，徙大子率更令。庐陵王义真车骑咨议参军，出补山阴令。文帝即位，除司徒右长史，迁御史中丞，转司徒左长史。出为义兴太守，征拜左民尚书，转太常，拜光禄大夫。致仕，元嘉二十八年卒，年八十三。
　　◇论新礼表
　　臣以下愚，不涉师训，孤陋闾阎，面墙靡识，谬蒙询逮，愧惧流汗。原夫礼者三千之本，人伦之至道。故用之家国，君臣以之尊，父子以之亲。用之婚冠，少长以之仁爱，夫妻以之义顺。用之乡人，友朋以之三益，宾主以之敬让。所谓极乎天，播乎地，穷高远，测深厚，莫尚於礼也。其乐之五声，《易》之八象，《诗》之《风》《雅》，《书》之《典》《诰》，《春秋》之微婉劝惩，无不本乎礼而後立也。其源远，其流广，其体大，其义精，非夫睿哲大贤，孰能明乎此哉。况遭暴秦焚亡，百不存一。汉兴，始征召故老，搜集残文，其体例纰缪，首尾脱落，难可详论。幸高堂生颇识旧义，诸儒各为章句之说，既明不独达，所见不同，或师资相传，共枝别干。故闻人、二戴，俱事后苍，俄巳分异，卢植、郑玄，偕学马融，人各名家。又後之学者，未逮曩时，而问难星繁，充斥兼两，ゼ文列锦，焕烂可观，然而五服之本或差，哀敬之制舛杂，国典未一於四海，家法参驳於缙绅，诚宜考详远虑，以定皇代之盛礼者也。伏惟陛下钦明玄圣，同规唐虞，畴咨四岳，兴言《三礼》，而伯夷未登，微臣窃位，所以大惧负乘，形神交恶者，无忘夙夜矣。而复猥充博采之数，与闻爰发之求，实无以仰酬圣旨万分之一。不敢废嘿，谨率管穴所见五十二事上呈。蚩鄙茫浪，伏用竦赧。（《宋书·傅隆传》，元嘉十四年，太祖以新撰《礼论》付隆使下意，隆上表。）
　　◇黄初妻赵事议
　　原夫礼律之兴，盖本之自然，求之情理，非从天堕，非从地出也。父子至亲，分形同气，称之於载，即载之於赵，虽云三世，为体犹一，未有能分之者也。称虽创巨痛深，固无雠祖之义。故古人不以父命辞王父命也。若云称可以杀赵，赵当何以处载？将父子孙祖，互相残戮，惧非先王明罚，咎繇立法之本旨也。向使石厚之子、日之孙，砥锋挺锷，不与二祖同戴天日，则石昔、宅侯，何得人臣於国，孝义於家，流名百代，以为美谈者哉。旧令云，「杀人父母，徙之二千里外。」不施父子孙祖明矣。赵当避王，固当千里外耳。令亦云，「凡流徙者，同籍亲近，欲相随者，听之。」此又大通情理，因亲以教爱者也。赵既流移，载为人子，何得不从。载从而称不行，岂名教所许？如此、称、赵竟不可分。赵虽内愧终身，称当沈痛没齿，孙祖之义，自不得永绝，事理固然也。（宋书传隆传，南史十五，《通典》一百六十七，各有删节，今合录之。）
　　◇舞佾议
　　未详此人数所由。惟杜预注《左传》佾舞云：「诸侯六六三十六人。常以为非也。夫舞者所以节八音者也，八音克谐，然後成乐，故乐必以八人为列，自天子至士，降杀以两，两者，减其二列尔。」预以为一列又灭二人，至士止馀四人，岂复成乐。案服虔注《左传》云：「天子八八。」诸侯六八。大夫四八，士二八，其义甚允。今诸王不复舞佾，其总章舞伎，即古之女乐也。殿庭八八，诸王则应六八，理例坦然。又《春秋》郑伯纳晋悼公女乐二八，晋以一八赐魏绛，此乐以八人为列之证也。若如议者，惟天子八，则郑应纳晋二六，晋应赐绛一六也。自天子至士，其文物典章，尊卑差级，莫不以两。未有诸侯既降二列，又一列辄减二人，近降太半，非唯八音不具，於两义亦乖，杜氏之谬可见矣。国典事大，宜令详正。（《宋书·乐志》一，元嘉十三年，太常傅隆以为云云，又见《通典》一百四十七，作传崇，避唐讳也。）
　　◎蔡廓
　　廓字子度，济阳考城人，晋司徒谟曾孙，隆安末为著作佐郎，累迁司徒主簿，尚书度支殿中郎、通直郎、武帝太尉参军、司徒属中书黄门郎。复为武帝兖州别驾从事史，除中军谘参军，母忧服阕，为相国从事中郎，领记室。宋台建，为侍中，补御史中丞。永初中迁司徒左长史，出为豫章太守，景平中征为吏部尚书，徙祠部尚书。元嘉二年卒，赠太常卿，有集十卷。
　　◇奏弹谢察
　　司徒员外散骑常侍谢察应著绛，而察拔◆不以贯足，有亏常体。（《御览》六百九十六。）
　　◇复肉刑议
　　夫建邦立法，弘治稽化，必随时置制，德刑兼施。贞一以闲其邪，教禁以检其慢，洒湛露以膏润，厉严霜以肃威，风者陶和而安恬，畏戾者闻宪而警虑。虽复质文迭用，而斯道莫革。肉刑之设，肇自哲王。盖由曩代风淳，民多谨，图像既陈，则机心冥戢，刑人在途，则不逞改操，故能胜残去杀，化隆无为。季末浇伪，法网弥密，利巧之怀日滋，耻畏之情转寡，终身剧役，不足止其奸，况乎黥劓，岂能反其善，徒有酸惨之声，而无济治之益。至於弃市之条，实在不赦之罪，事非手杀，考律同归，轻重均科，减降路塞，锺陈以之抗言，元皇所为留愍。今英辅翼赞，道邈伊、周，虽闭否之运甫开，而遐遗之难未已。诚宜明慎用刑，爱民弘育，申哀矜以革滥，移大辟於支体，全性命之至重，恢繁息於将来。使将断之骨，荷更荣於三阳，干时之华，监商飙而知惧。威惠俱宣，感畏偕设，全生拯暴，於是乎在。（《宋书·蔡廓传》，桓玄辅政，议复肉刑。廓上议，又见《晋书·刑法志》《通典》一百六十八，皆有删节。）
　　◇鞫狱议
</div>
    <div class="pagination">
<a href="全上古三代秦汉三国六朝文_page453.html">上一页</a><span>...</span><a href="全上古三代秦汉三国六朝文_page449.html">449</a><a href="全上古三代秦汉三国六朝文_page450.html">450</a><a href="全上古三代秦汉三国六朝文_page451.html">451</a><a href="全上古三代秦汉三国六朝文_page452.html">452</a><a href="全上古三代秦汉三国六朝文_page453.html">453</a><span class="current-page">454</span><a href="全上古三代秦汉三国六朝文_page455.html">455</a><a href="全上古三代秦汉三国六朝文_page456.html">456</a><a href="全上古三代秦汉三国六朝文_page457.html">457</a><a href="全上古三代秦汉三国六朝文_page458.html">458</a><a href="全上古三代秦汉三国六朝文_page459.html">459</a><span>...</span><a href="全上古三代秦汉三国六朝文_page455.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
