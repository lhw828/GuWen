<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 411 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 411 页/共 658 页</h1>
    <div class="content">
　　臣究观前代昏明之主，若能亲贤并建，则政致升平；若亲党后族，必有倾辱之祸。是以周之申伯，号称贤舅，以其身藩于外，不握朝权。降及秦昭，足为令主，委信二舅，几至乱国。逮于汉武，推重田分，万机之要，无不决之。及分死後，切齿追恨。成帝暗弱，不能自立，内惑艳妻，外恣五舅，卒令王莽，坐取帝位。每览斯事，孰不痛惋！设使舅氏贤若穰侯、王凤，则但闻有二臣，不闻有二主。若其不才，则有窦宪、梁冀之祸，凡此成败，亦既然矣。敬能易轨，可无覆坠。

　　陛下命世天挺，当隆晋道，而遭国多难，殷忧备婴，追述往事，至今楚灼。迹其所由，实因故司空亮居元舅之尊，势业之重，执政裁下，轻侮边将，故令苏峻、祖约，不胜其忿，遂致败国。至令太后发愤，一旦升遐。若社稷不灵，人神无助，豺狼之心，当可极邪？前事不忘，後事之表，而中书监、左将军冰等，内执枢机，外拥上将，昆弟并列，人臣莫俦。陛下深敦渭阳，冰等自宜引领。臣常谓世主若欲荣显舅氏，何不封以藩国，丰其禄赐，限其劳利，使上无偏优，下无私论。如此，荣辱何从而生！尊沓何辞而起！往者惟亮一人，宿有名望，尚致召变，况今居之者，素无闻焉！且人情易惑，难以户告，纵令陛下无私于彼，天下之人，谁谓不私乎！

　　臣与冰等，名位殊班，出处悬邈，又国之戚昵，理应降悦，以适事会。臣独矫抗此言者，上为陛下，退为冰计，疾苟容之臣，坐鉴得失。颠而不扶，焉用彼相！昔徐福陈霍氏之戒，宣帝不从，至令忠臣，更为逆族，良由察之不审，防之无渐。臣今所陈，可谓防渐矣。但恐陛下不明臣之忠，不用臣之计，事过之後，更处焦烂之日耳。王章刘向，每上封事，未尝不指斥王氏，故令二子，或死或刑。谷永、张禹，依违不对，故容身苟免，取讥于世。臣被发殊俗，位为上将，夙夜惟忧，罔知所报，惟当外殄寇仇，内尽忠规，陈力输诚，以答国恩。臣若不言，谁当言者。（《晋书·载纪·慕容传》，又《十六国春秋》二十五。）

　　○上言征慕容仁

　　正月十二日，臣躬征平郭，远假陛下天地之威，将士竭命，精诚感灵，海为结冰，凌行海中三百馀里。臣自立国，及问诸故老，云初无海水冻冰之岁。（《初学记》七，《御览》六十，又六十六，并引王隐《晋书》，又见《十六国春秋》二十四。）

　　○下令赐封裕

　　览封记室之谏，孤实惧焉。君以黎元为国，黎元以谷为命。然则农者国之本也，而二千石令长，不导孟春之令，惰农弗劝，宜以尤不修辟者，措之刑法，肃厉属城。主者明详推检，具状以闻。苑囿悉可罢之，以给百姓无田业者。贫者全无资产，不能自存，各赐牧牛一头。若私有馀力，乐取官牛恳官田者，并依晋魏旧法。沟洫溉灌，有益官私，主者量造，务尽水陆之势。中州未平，兵难不息，勋诚既多，官僚不可以减也。待克平凶丑，徐更议之，百工商贾，数四佐与列将，速定大员，馀者还农。学生不任训教者，亦除员禄。夫人臣关言于人主，至难也，妖妄不经之事，皆应荡然不问，择其善者而从之。王宪刘明，虽罪应禁黜，亦由孤之无大量也。可悉复本官，仍居谏司。封生蹇蹇，深得王臣之体。诗不云乎：“无言不酬。”其赐钱五万！宣明内外，有欲陈孤过者，不拘贵贱，勿有所讳。（《晋书·载纪·慕容传，又《十六国春秋》二十五。）

　　○下令罪宋该

　　夫孝廉者，道德沈敏，贡之王庭，偏往助叛徒，迷固之罪，至王威临讨，凭城丑詈，此则悖逆之甚者也，奈何举之，剖符于朝，何所取信，该下吏，可正四岁刑，偏行财祈进，亏乱王典，可免官，禁锢终身。（《御览》六百五十一引《前燕录》，辽东内史宋该举韩偏为孝廉慕容令云云，又见今《十六国春秋》三十一。）

　　○与庾冰书

　　君以椒房之亲，舅氏之昵，总据枢机，出内王命，兼拥列将州司之位，昆弟网罗，显布畿甸。自秦汉以来，隆赫之极，岂有若此者乎！以吾观之，若功就事举，必享申伯之名；如或不立，将不免梁窦之迹矣。

　　每观史传，未尝不宠恣母族，使执权乱朝，先有殊世之荣，寻有负乘之累，所谓爱之适足以为害。吾尝忿历代之主，不尽防萌，终宠之术，何不业以一土之封，令藩国相承，如周之齐陈？如此，则永保南面之尊，复有黜辱之忧乎！窦武何进，好善虚己，贤士归心，虽为阉竖所危，天下嗟痛，犹有能履以不骄，图国亡身故也。

　　方今四海有倒悬之急，中夏逋僭逆之寇，家有漉血之怨，人有复仇之憾，宁得安枕逍遥，雅谈卒岁邪！吾虽寡德，过蒙先帝列将之授，以数郡之人，尚欲并吞强虏，是以自顷及今，交锋接刃，一时务农，三时用武，而犹师徒不顿，仓有馀粟，人日畏，我境日广，况乃王者之威，堂堂之势，岂可同年而语哉。（《晋书·载纪·慕容传，又《十六国春秋》二十五。）

　　○与顾和书

　　今致绣袜一量。（《御览》四百七十八作一双，又六百九十八。）绣靴一量。（《御览》八百十五。）饣氐饣胡十斤。（《御览》八百五十八。）人参十斤。（《御览》九百九十一。）麻黄五斤。（《御览》九百九十三。）
慕容
字宣英，第二子，小字贺赖跋，为燕王，拜假节安北将军东夷校尉、左贤王、燕世子。死嗣位、建元燕元，以晋永和八年僭即皇帝位，改元二、元玺、光寿，以晋升平四年死，在位十一年，谥曰景昭皇帝，庙号烈祖。

　　○手令敕常炜

　　卿本不为生计，孤以州里相存耳。今大乱之中，诸子尽至，岂非天所念邪？天且念卿，况于孤乎。（《十六国春秋》二十六）

　　○下令追崇祖考

　　追崇祖考，古人之令典也。其追尊武宣王为高祖武宣皇帝，文明王为太祖文明皇帝。（《十六国春秋》二十六。）

　　○下书定冠冕制

　　《周礼》：冠冕体制，君臣略同，中世以来，亦无常体。今特制燕平上冠，悉赐廷尉以下，使瞻冠思事，刑断详乎。诸公冠悉颜裹屈竹，锦缠作公字，以代梁处施之金。令仆尚书填而已，中秘监令别施珠。庶能敬慎威仪，示民轨则。（《十六国春秋》二十七）
慕容
字景茂，第三子，以晋升平四年僭即皇帝位，改元建熙，在位十一年，为秦苻坚所擒，封新兴侯，署尚书平南将军别部都督。後谋杀坚，为坚所诛。慕容德僭号，追谥幽皇帝。

　　○答慕容恪、慕容评

　　朕以不天，早倾乾覆，先帝所托，惟在二公。二公懿亲硕德，勋高鲁卫，翼赞王室，辅导朕躬，宣兹惠和，坐而待旦，虔诚夕惕，美亦至矣。故能外群凶，内清九土，四海晏如，政和时洽。虽宗庙社稷之灵，抑亦二公之力也。今关右有未宾之氐，江吴有遗烬之虏，方赖谋猷，混宁六合，岂宜虚已谦冲，以违委任之重！王其割二疏独善之小，以成公旦补兖之大。（《晋书·载纪·慕容恪传》，又《十六国春秋》二十八。）

　　夫建德者必以终善为名，佐命者则以功成为效。二公与先帝开构洪基，膺天明命，将廓夷群丑，绍复隆周之迹。今灾眚横流，乾光坠曜。朕以眇躬，猥荷大业，不能上成先帝遗志，致使二虏游魂，所以功未成也，岂宜冲退。且古之王者不以天下为荣，忧四海若荷担，然後仁让之风行，则比屋而可封。今道化未纯，鲸鲵未殄，宗庙之重，非惟朕身，二公所忧也。当思所以宁济兆庶，靖难敦风，垂美将来，侔踪周汉，不宜崇饰常节，以违至公。（《晋书·载纪·慕容传》，又《十六国春秋》二十八。）

　　○下书祈雨

　　朕以寡德，莅政多违，亢阳三时，光阴错绪，农植之辰，而零雨莫降。其令有司彻乐，大官以菜食常供祭奠。（《十六国春秋》二十八）
慕容翰
翰字元邕，之庶长子，为建威将军，镇辽东。及嗣位，畏祸奔段辽。又奔宇文归，後逃还，忌之，赐死。

　　○上言宜讨素连木津等

　　求诸侯莫如勤王，自古有为之君，靡不杖此以成事业者也。今连津跋扈，王师覆败，苍生屠脍，岂甚此乎？竖子外以庞本为名，内实幸而为寇，封使君以诛本请和，而毒害滋，辽东倾没，垂已二周，中原兵乱，州师屡败，勤王杖义，今其时也。单于宜明九伐之威，救倒悬之命，数连津之罪，合义兵以诛之，上则兴复辽邦，下则并吞二郡，忠义彰于本朝，私利归于我国，此则吾鸿渐之始也。终可以得志于诸侯。（《晋书·载纪·慕容传》，又《十六国春秋》二十三，与此小异。）
慕容恪
恪字玄恭，第四子，为荡寇将军，迁度辽将军，嗣位，以为辅国将军。及僭号，拜侍中卫将军，封太原王犬司马、假节大都督、录尚书事，嗣位，拜太宰，以晋太和二年卒，谥曰桓王。

　　○因水旱表请逊位

　　臣以朽暗，器非经国，过荷先帝援擢之恩，又蒙陛下殊常之遇，猥以轻才，窃位宰禄，不能上谐阴阳，下厘庶政，致使水旱愆和彝伦失序，辕弱任重，夕惕惟忧。臣闻王者则天建国，辨方正位，司必量才，官惟德举。台傅之重，参理三光，苟非其人，则灵曜为亏。尸禄贻殃，负乘招悔，由来常道，未之或差。以姬旦之熏圣，犹近则二公不悦，远则管蔡流言，况臣等宠缘戚来，荣非才授，而可久点天官，尘蔽贤路！是以中年拜表，披陈丹款。圣恩齿旧，未忍遐弃，奄冉偷荣，愆责弥厚。自待罪鼎司，岁馀辰纪，忝昌宰衡，七载于兹。虽乃心经略，而思不周务，至令二方干纪，跋扈未庭，同文之咏，有惭盛汉。深乖先帝托付之规，甚违陛下垂拱之义。臣虽不敏，窃闻君子之言，敢忘虞廷避贤之美，辄循雨疏知止之分，谨送太宰、大司、马、太傅司徒章绶，惟垂昭许。（《晋书·载纪·慕容传，时境内多水旱，慕容恪慕容评并稽首归政，请逊位还第云云，不许，遂断其让表，恪评等乃止，又见《十六国春秋》二十八。）
鲁昌
昌，代郡人，仕慕容，为征虏将军。

　　○说慕容通使劝进琅邪

　　今两京倾没，天子蒙尘，琅邪承制江东，实人命所系，明公雄据海朔，跨总一方，而诸部怙众称兵，未导道化者，盖以官非王命，又自以为强，今宜通使琅邪，劝承大统，然後敷宣帝命，以伐有罪，谁敢不从。（《晋书·载纪·慕容传》，又《十六国春秋》二十三。）
韩恒
恒字景山，安平灌津人，师事同郡张载，永嘉之乱，避地辽东，徙昌黎，慕容召拜参军，出为新昌令，嗣位，复参军事，迁营丘大守，嗣位，徵为谘议参军，加扬烈将军，及僭号，以为中书令太子太传。

　　○驳宋该等议表请为燕王

　　自群胡乘间，人婴茶毒，诸夏萧条，无复网纪，明公忠武笃诚，忧勤社稷，抗节孤危之中，建功万里之外，终古勤王之义，未之有也，夫立功者，患信义不著，不患名位不高，故桓文有宁复一匡之功，亦不先求礼命以令诸侯，今且缮甲兵，机会，除群凶，清四海，功成之後，九锡自至，且要君以求宠爵者，非为臣之义也。（《晋书·载纪·韩恒传》，又《十六国春秋》二十三，又三十一。）
封抽
抽，渤海人，为幽州参军，慕容引为长史，迁东夷校尉。

　　○上疏陶侃府请封慕容为燕王

　　自古有国有家，鲜不极盛而衰。自大晋龙兴，克平会，神武之略，迈踪前史。惠皇之末，后党构难，祸结京畿，衅成公族，遂使羯逆乘虚，倾覆诸夏，旧都沦灭，山陵掘毁，人神悲悼，幽明发愤。昔猃狁之强，匈奴之盛，未有如今日羯逆之暴，跨蹑华夷，盗称尊号者也。

　　天祚有晋，挺拔英杰。车骑将军慕容，自弱冠氵位国，忠于王室，明允恭肃，志在立勋。属海内分崩，皇舆迁幸，元皇中兴，初唱大业，肃祖继统，荡平江外。虽限以山海，隔以羯寇，翘首引领，系心京师，常假寤寐，欲忧国忘身。贡篚相寻，连舟载路，戎不税驾，动成义举。今羯寇滔天，怙其丑类，树基赵魏，跨略燕齐，虽率义众，诛讨大逆，然管仲相齐，犹曰宠不足以御下，况辅翼王室，有匡霸之功，而位卑爵轻，九命未加，非所以宠异藩翰，敦奖殊勋者也。

　　方今诏命隔绝，王路险远，贡使往来，动弥年载。今燕之旧壤，北周沙漠，东尽乐浪，西暨代山，南极冀方，而悉为虏庭，非复国家之域。将佐等以为宜远遵周室，近准汉初，进封为燕王，行大将军事，上以总统诸部，下以割损贼境。使冀州之人，望风向北，得承诏命，率合诸国，奉辞夷逆，以成桓文之功，苟利社稷，专之可也。而固执谦光，守节弥高，每诏所加，让动积年，非将佐等所能敦逼。今区区所陈，不欲苟相崇重，而愚情至心，实为国计。（《晋书·载纪·慕容传》，与陶侃笺，并斋其东夷校尉封抽行辽东相韩矫等三十馀人，疏上侃府云云，又见《十六国春秋》二十三。）
封裕
裕，抽子，仕慕容为记室参军。

　　○谏慕容

　　臣闻圣王之宰国也，薄赋而藏于百姓，分之以三等之田，十一而税之；寒者衣之，饥者食之，使家给人足。虽水旱而不为灾者何也？高选农官，务尽劝课，人治周田百亩，亦不假牛力，力田者受旌显之赏，惰农者有不齿之罚。又量事置官，量官置人，使官必称须，人不虚位，度岁人多少，裁而禄之。供百僚之外，藏之太仓，三年之耕，馀一年之粟。以斯而积，公用于何不足？水旱其如百姓何！虽务农之令屡发，二千石令长，莫有志勤在公，锐尽地利者。故汉祖知其如此，以垦田不实，征杀二千石以十数，是以明章之世，号次升平自永嘉丧乱，百姓流亡，中原萧条，千里无烟，饥寒流陨，相继沟壑。先王以神武圣略，保全一方，威以殄奸，德以怀远，故九州之人，寒表殊类，襁负万里，若赤子之归慈父，流人之多于旧土，十倍有馀，人殷地狭，故无田者十有三四焉。殿下以英圣之资，克广先业，南摧强赵，东灭句骊，开境三千，户增十万，继武阐广之功，有高西伯。宜省罢诸苑，以业流人。人至而无资产者，赐之以牧牛。人既殿下之人，牛岂失乎！善藏者藏于百姓，若斯而已矣。迩者深副乐士之望，中国之人，皆将过来餮奉迎，石虎谁与居乎！且魏晋虽道消之世，犹削百姓不至于七八，持官牛田者，官得六分，百姓得四分，私牛而官田者，与官中分，百姓安之，人皆悦乐。臣犹曰非明王之道，而况增乎！且水旱之厄，尧汤所不免，王者宜浚治沟浍，循郑白、西门、史起溉灌之法，旱则决沟为雨，水则入于沟渎，上无《云汉》之忧，下无昏垫之患。

　　句骊、百济、及宇文段部之人，皆兵势所徙，非如中国慕义而至，咸有思归之心。今户垂十万，狭凑都城，恐方将为国家深患，宜分其兄弟宗属，徙于西境诸城，抚之以恩，检之以法，使不得散在居人，知国之虚实。

　　今中原未平，资畜宜广，官司猥多，游食不少，一夫不耕，岁受其饥。必取于耕者而食之，一人食一人之力，游食数万，损亦如之，安可以家给人足，治致升平，殿下降览古今之事多矣，政之巨患，莫甚于斯。其有经略出世，才称时求者，自可随须，置之列位。非此已往，其耕而食蚕而衣，亦天之道也。
</div>
    <div class="pagination">
<a href="全上古三代秦汉三国六朝文_page410.html">上一页</a><span>...</span><a href="全上古三代秦汉三国六朝文_page406.html">406</a><a href="全上古三代秦汉三国六朝文_page407.html">407</a><a href="全上古三代秦汉三国六朝文_page408.html">408</a><a href="全上古三代秦汉三国六朝文_page409.html">409</a><a href="全上古三代秦汉三国六朝文_page410.html">410</a><span class="current-page">411</span><a href="全上古三代秦汉三国六朝文_page412.html">412</a><a href="全上古三代秦汉三国六朝文_page413.html">413</a><a href="全上古三代秦汉三国六朝文_page414.html">414</a><a href="全上古三代秦汉三国六朝文_page415.html">415</a><a href="全上古三代秦汉三国六朝文_page416.html">416</a><span>...</span><a href="全上古三代秦汉三国六朝文_page412.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
