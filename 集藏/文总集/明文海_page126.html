<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 126 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 126 页/共 134 页
  </h1>
  <div class="content">
   南京都察院右佥都御史张公墓志铭【吕原】
　　公讳楷字式之世为宁波慈谿人曽祖好古祖叔皆有隠徳父惟哲及从父咸以能诗称惟哲以公贵赠监察御史母毛氏赠孺人公少頴异书一览即成诵年十四为邑庠生习诗书两经又习通礼记甫十七中乡试登永乐甲辰进士第例赐归益肆力古文词宣徳初试政兵部以公务诣陜西有能名还擢江西道监察御史时刑部狱吏受赇系囚有佯死得脱者事公劾奏尚书而下十数人皆坐黜越六年考绩赴行在因献颂留鸿胪寺今上初服乃诏还任江宁人有夏三者诡诱镌工呉谦书牒而用以己所造伪印事觉谦诬服公亷得其实乃以谦罪夏三又有指挥陈旺其养子俊与妖僧搆逆罪当连坐审俊系苏州人幼育旺家稍长逃去且乆已因置旺勿论其谳狱明恕多此类正统庚申迁陜西按察使佥事再迁副使董屯田水利及谳决郡县疑狱咸有成绩尝以地震上封事乂上安邉十二策悉见嘉纳嵗丁夘召拜右佥都御史值畿郡蝗即遣公廵抚所歴授以捕蝗之法蝗为悉衰并奏惩长吏之不恤民者声望凛然是年延平盗起朝命都督刘聚往讨而以公賛其事临行赉以金绮寳楮公榜谕前途其兵所过民不知扰抵广信闻贼围延平急亟令善驰者赍榜谕以威信贼觧去寻围将乐公遣别将由间道袭击贼败溃死者甚众贼首邓茂七退保陈山公驻师建宁潜遣兵趋延平用降者为间示以弱贼乃复出攻延平公指授方略命以南京浙江江西分兵伏沙溪诸处而以福建弱兵挑之贼果坌集发兵合击大破之俘馘万计茂七死于乱兵茂七扇乱闽盗所在纷起朝廷虑公兵寡弗敌继遣宁阳侯陈懋等将大兵以往至则茂七已死乃与公分讨余寇公与刘都督自延平进攻石门袭五台馆皆大捷遂入邵武防峡阳最营观音山下时贼寨九龙山巅留渡溪筏于峡间公夜选壮士三千设伏复遣舟兵遡峡撒其筏且戒曰贼觇我营兵少必悉众来攻当速入其寨而反攻之比旦贼果悉众去至溪浒以无筏奔还而我兵己据其寨贼穷蹙尽降延平郡邑遂定初处州叶宗留者与茂七同时倡乱朝命都督徐恭往讨乆未克及是命公与恭掎角还至金华闻恭师次金公山下势危甚即倍道抵其境立寨甫毕贼至公令语之曰吾斩邓茂七者尔能战乎否则来降贼气索而去防其必复来预部署以俟明日贼果大至公麾兵击之少顷佯北贼追逼栅中树大赤旗伏兵四起断其归路一鼓殱之余留寨者望风降欵处州复平公初议以贼皆良民胁从者可悯故所至先招后全活者不可胜计景泰初凯旋嫉公功者诬公以罪罢官归天顺更元始诏公复职致仕明年公入谢时陜西方用师御边议择选臣往佐师以给饷备骑莫果敌士遂以属公公往悉心区画事完召还命往南京莅任又明年冬公以赉表来京卒于朝邸讣闻宸悼惜遣官谕祭特令有司茔塟盖异恩也公之生以洪武戊寅三月二十二日而其卒为天顺庚辰十一月七日享年六十有三前配丘氏赠孺人继胡氏封孺人子男三应麒医学正科应麟宁波卫抚应鹏率材抱德女二长适余凯次适万宗希孙男女十有二人公早孤事母孝心地坦豁喜奨诱人之善接賔客有礼而周穷拯难有恩义其学自经史诸子至天文医卜释老之书靡不渉猎为文章有古法善行草篆尤耽于诗平生吟咏未尝一日废口占下笔顷刻立成而俊逸清丽新意叠出尝选诗和唐音草堂诗余及李诗古乐府七言律许浑丁夘集髙季迪缶鸣集来中峰梅花百味总数百巻余若轻侯集百琹操出于自作者尤多海内之士皆耳熟其名而朝鲜来使往往市其和唐音以归其他所着乂有四经糠粃大明律条撮要武经小学増广事物纪原及孔子圣迹图賛诸篇应麟应鹏将舁衬归乃以翰林编修同郡杨守陈所为状来乞铭铭曰
　　峩峩四明钟英发竒是维张公早龄岐嶷爰饬儒术擢第于时以司邦宪声华四驰载承天讨威彰恵施功成进退行藏自怡起佐南台益将有为溘焉告终吁嗟可悲生平饱蓄申以文诗弗亾者存其在于斯
　　胡端敏墓铭【呉鼎】
　　嘉靖九年秋九月丙辰晦致仕太子太保兵部尚书胡公薨于家天子闻讣辍朝赐諡端敏防赠少保遣官祭凡九勅有司营塟墓在五云山之冈其子纯卜十年九月癸酉襄事请铭公讳世宁字永清别号静庵世杭州仁和人祖讳暠考讳瑢俱赠吏部右侍郎祖妣张氏妣冯氏俱淑人公起家昌化诸生举治五年乡试第二人六年第进士八年授德安府推官十三年拜南京刑部主事十八年署员外郎毅皇帝即位诏实授加奉训大夫正徳二年署郎中三年出为广西太平知府未几以母丧去职六年复守寳庆七年擢江西按察使兵备东乡十年命为福建按察使未拜而坐前告言宁庶人宸濠反谋谪戍辽东十五年起徒中就家拜湖广按察使旋擢佥都御史廵抚四川今上改元以吏部右侍郎召闻父丧还四年以兵部左侍郎徴入五年改南京吏部六年拜南京工部尚书是年秋以左都御史徴拜刑部尚书未上加太子少保左都仍旧入见辞免宫保俄改刑部尚书七年转兵部加太子太保八年得请致仕巳而召起南京兵部尚书参賛机务太子太保仍旧公固辞不拜而明年薨矣享年六十有三配李氏封淑人子男一纯也録为太学生女一嫁富阳学生何机公防有大志数梦偕于少保立朝与议军国事其学务实用凡规为建白具出定见决非偶然者为人亷约刚方遇义不可毅然必逹其志不肯养交安禄専心奉上而己然亦坐是寡合遭讪怒初为推官以才节着应风宪召顾拜留都散郎乆之得补逺恶郡郡领州县率土官雅不庭参公下令延访长吏土官有求谒者推至诚与语却絶其餽献及因他出过其营单骑直入坐帐中纵阅骑射良乆乃还他日子弟应嗣官者輙为任之良厚由是民夷感其恩信唯太平州李璿悖父据印坐法不就逮公知龙英州赵元珤善用兵宻檄其捕璿且授之方略元珤乘璿不意猝起师攻之飞炬焚其州治璿走保山寨未防公觧衣赍犒元珤曰以吾衣赎一州生灵也寨中兵闻之感泣觧散元珤擒璿及其印章名马来献公发璿所聚粟以赈被困之民且悉除其租赋一年遂能懐服诸夷治声大起其为兵宪时宸濠反有状人莫敢言公独上防略曰南昌失火延烧万室基地便利尽归王府债负所责遍及闾阎庄田所侵激民立寨都司布政司按察司官多为钤东问刑参吏受成而行近者买办渐行于外府骚扰遍及于穷乡臣下惧有隠祸多懐二心礼乐政令渐不出自朝廷地方之事益有可虑者矣宁王自得卫兵以来威势日横而上下官司承奉太过臣请戒谕宁王遵依祖训止治其国内官僚勅镇巡以下官凡王府所委事必须奏可方行庶几小民有再生之望地方无意外之虞累千余言不果用濠乃贿结诸用事者计欲杀公杜众口而指擿防中礼乐政令不出朝廷诸语为离间亲亲妖言诽谤奏逮公捕系锦衣狱考掠困笃于是给事中御史交章讼公寃乆之得减死论及濠反书闻议除公谪籍还乡里待次今上更化首以忠直受知驯至大用矣其自留都召入当路者颇有力然公不肯与党坐台仅逾月忽更司寇实踈之也迨陈九畴狱起人始服公持正九畴为兵备时有御土鲁畨之功先机掊杀其内应夷人事连故总制彭公泽至是憸人聂能迁上书言哈宻不能兴复由九畴启衅徴陈下刑部狱盖时有主之者将议陈极刑夺彭为编氓公叹曰使我典刑狱而杀一忠臣吾宁先死乃宻防为彭陈申理人为公危之頼圣明感悟九畴得不死然王尚书琼遂主通畨以复哈宻为任防公拜大司马得竟其事且列夷情变诈非由启衅今图复哈宻无益而嵗受土鲁畨之挟我为奸利则宜有觉而速改因陈转危为安之防意在勿勤逺略専抚近邉上悦其言属时宰有所轩轾遂不尽用其防公乂防请増武备足邉储而荐马昊陈九畴施儒扬必进堪统军旅上为起马都御史昊将用之他亦付所司议行矣桂冡宰诋公侵官防昊不可用事中止公遂疾求去且以任人之要为上极言之上留公公求去益力诏乘传还乡里优赐舆人月廪未几上更诸用事臣思公强起之公遂称疾笃然犹劝上图广嗣育容受直言爱惜人才云公所至具有政迹入朝随事效谠言多不详纪纪其大者以铭其辞曰
　　维南有鸮天鉴厥慝乃锡忠贞镇卫社稷謇謇正言式遏寇贼居东四年罪人斯得以我公归保乂皇国更践四卿文武作宪匪躬是谋嘉猷入献自牖纳忠此曰党同违众匡拂彼曰沽直忧心如惔孰窥其极刺奸若讐体国若子秉志不回誓以九死好爵弗縻舍车就徒髙朗令终足愧鄙夫有蟠名山有折大江有峩兹封与国无疆
　　都察院左副都御史惺庵厐公行状【郭棐】
　　世有谠言直谏之臣而后天下以气节自植世有宏济劻勷之臣而后天下以勋业自见世有纯诚介直之臣而后天下以道徳自珍世有论纳黼黻之臣而后天下以文章自显君子修此可与翊世运矣吾乡惺庵厐先生其庶几乎先生讳尚鹏字少南其先文王之裔毕公之子封于厐因为氏至宋有讳晏者由雄州珠玑里迁居南海叠深是为始祖髙大父元曽大父英大父闲乐公弼以先生贵赠嘉议大夫都察院左副都御史父賔梅公宪封文林郎福建道监察御史赠嘉议大夫都察院左副都御史母邝氏封太淑人先生以嘉靖三年甲申正月十七日生是日五星聚娵訾之次七嵗就外傅初名谏字懐忠九嵗善属对客有试之曰揷田士女退行还有进工夫应声曰出塞将军死战岂无生富贵时竒之识者知为大器年十六从舅氏邝养吾学日益进就三水邑试近午纳巻令郭公梅竒其文置优等十七嵗上书代巡洪公垣送白沙祠作养二十一嵗试儒士邑令方公大乐太守胡公鳯督学林公云同俱置第一应本省乡试未第充顺徳诸生丙午秋中式乡试又逾年娶淑人杨氏乃月竹公女也癸丑举进士观政兵部从尚书聂公豹讲心性之学暇则讲读律令辨析疑义甲寅授江西饶州府乐平知县乐平号难治甫下车即问民疾苦与当兴革者首禁两闗格鬬民始不敢争竞立崇正敦和兴贤永新四社学以造蒙士捐俸置田设学约防规以淑生徒又剏宋洪公皓明许公瑗及汉孝女曹娥祠邑人知重忠义节孝先生之力也且持己亷介一毫赎锾不入私嚢至猾胥豪族则法绳之不少贷丁已部使者首荐贤能应召入京士民泣留追送三百里为立去思碑是秋改福建道监察御史廵视南城时锦衣官校暴横害民中贵长随冐勉差役先生悉正之法革火房滥支随朝之米裁五城敛公堂之席事似纎细而所关者匪小戊午奉命覈浙直□饷己未疏劾总督胡宗宪欺罔不报秋上防倭五事一曰总督驻劄二曰酌徴分粮三曰禁専泥讯地四曰修要害卫所五曰重临海府分其防倭法綦备矣庚申廵歴事竣疏劾总督胡宗宪鄢懋卿等冐破邉饷语侵严相几中竒祸风纪肃然复疏通变宜民究军伍库役之请建清逺府治论控握形势之要皆切时务辛酉春考绩封父賔梅公如其官母邝氏太孺人妻杨氏孺人三月差往河南夏五月抵开封涖试事所録何洛文等悉一时名士汴梁强宗多挠法首锄抑之藩封敛戢贪墨吏望风解印绶时称厐铁面云白鹿见嵩山蔡廵抚议以献先生执不可事遂寝冬疏贤否备大察务极精核议处宗室禄粮条陈州县赈防及论左使滥陞巡抚风裁凛然壬戌春闻賔梅公艰计即跣出汝南先后文武宴席交际金币尽令贮使司变价支用既抵家哀毁擗哭逾度癸亥冬塟賔梅公于近泰山是年刻宗图以聫族定乡约以淑人甲子捐赀建三祠以祀其先夏四月服阕冬补江西道御史廵按浙江仍留理大察事旧例贤否秪据各省五花册报及南科道劾疏黜调无一免者先生言于御史大夫曰此非宋人所谓依様画葫芦耶何以服人当就中选誉望者破格留之其惜才之意盖殷殷也乙丑四月次南安剧寇李文标流劫郡县骚动先生画策筑土城练民兵以严保障复议建大庾学既抵浙不逾月防上里甲均平悉着为令节中嵗织造以供尚方先生防陈利病遂立局以便民省费数十万修岳武穆公墓建孙忠烈公祠在浙多所条陈节冗费以苏里甲查冒免以恤灶戸慎廪贡以别人才行条鞭以均徭役其最大者初议条鞭之法有司及乡士夫皆以为疾先逹郑公晓赵公锦陆公光祖移书力言其便议遂决严禁骚扰驿逓南都差官有蹈其辙先生抗章劾大司马自后通行勘合别省符验一均裁革首锄豪强无所假借士夫横纵輙置于法或奏禠其冠裳议处有司廵盐事宜计靖浙直江西三省矿贼廵抚刘公几勦平之属公纪验释出防小者千余命至议处蚝镜澳夷议节东省兵费又皆桑梓切肤之虑丙寅五月奉勅提督北直学校发杭州日父老泣留者数千人诸郡并立生祠百姓争尸祝之及抵京首言重学校以养人才次言正朝议以肃纲纪都谏胡应嘉劾太宰得罪先生申捄甚力劾辅臣郭安阳与髙新郑表里为奸不报隆庆改元纠正百官朝议复防言献纳以光圣治顺服御以重郊禋举遗佚以惜人才劾辅臣以申戆直广防典以劝忠义严考察以儆官邪又防言兵部尚书翁万逹湛若水以勲庸道徳而赠諡未及张澯王渐逵黎贯戴铣薛侃以建言得罪而褒防未闻题覆悉如先生言夏六月侍经筵预修肃皇帝实録冬十一月陞大理寺右寺丞上举劾防戊辰覆审罪囚左右寺任意考扑呼号彻天先生言于堂曰廷尉持天下之平求当其罪而己何棰苦之是月擢都察院右佥都御史总理两淮山东长芦盐法兼理南直山东河南辽东保定蓟北三邉屯田先是上谕辅臣集九卿科道议备邉长防以修理盐法复兴邉屯为第一事廷议推服先生三月立东宫貤赠賔梅公中宪大夫都察院右佥都御史母邝氏太恭人妻杨氏恭人是月驻东昌劾内监张恩擅悬金牌马船假威渐不可长由是宦寺屏息五月至淮安请建两淮盐运司学校复上通盐法讲屯政议处民灶粮差诸防时廵盐孙御史賍赎不明检举查覈大察遂罢之张给事淆乱国是阻误邉饷亦以事干职掌论罢而言官恶伤其类遂纷然思中之原任三邉总督都御史曽铣议复河套杀身亡家先生请加存恤以励忠义且谓收复河套之举为御戎第一义云政暇着复古八议皆以挽流俗矫奓靡确然有关世教又毁鄢懋卿生祠于沧洲以祀汉龚遂盖沧洲乃古渤海郡也秋九月大学士张公居正及两都台谏论列屯盐废置状事下吏戸兵三部覆议裁革督臣独留先生専理蓟辽宣大榆林宁夏陜西甘肃三邉屯务己已上蓟镇屯田防曰借征调以实邉塞曰固邉防以兴农业复上储养邉才疏请通行抚臣各举一人自代严申滥举之罚令勿狥私疏荐宻云兵备副使张守中以示优録任事之臣又上修圣政酌时宜防薄俗正风纪优言官广忠益伸公论销祸本诸疏复言世庙大礼得罪诸臣尽皆防録独大狱得罪者未防议防盖阙典也且追劾郭武定清乱国是之罪又疏辽东宣大延安宁夏甘肃各该屯田事宜复进防计録言邉民愁苦臣欲绘郑侠之图时壮其言十一月次甘州作儒学记深戒俗学支离之是月与总督尚书郑公崇古捣河套巢穴大防疏闻朝议邉臣互相标榜故功不行庚午春正月至庄浪御史郜永春诬论之疏下吏部太宰杨公抗言先生敭歴中外并着风裁今当畴咨邉才难得髙新郑不悦传防切责杨公罢去先生落职归里于是两京九卿科道各防疏留杨公与先生不报遂出兰州红城子渡黄河而南先生廵歴各邉躬询士卒悉诸险要随笔輙録作行邉漫纪于邉事为最详既抵家卜筑叠深不出城市辛未春正月作师俭堂修俗谱家训乡闾咸以为式四月以浙江织造事削籍先是拣觧从寛或有讽者先生曰此举省数万金之费活千百家之命吾何爱一官卒果如其言壬申着殷鉴録始以奸邪终以灾异可为鉴戒拳拳见忧世之懐是冬南都科道防荐先生癸酉春本省抚按乂防荐甲戌春陪推廵抚郧阳秋陪推操江冬陪推河南乙亥秋陪推贵州八月陪推四川丙子春陪推江西冬十一月以佥都御史提督福建军务兼理廵抚丁丑春抵福州先廵抚刘公尧诲苦心经画积余饷银七十万可足三年兵食故先生得以寛恤奏减免徴几四十万按院商公为正同心共济闽人謡曰厐公为父商公为母来我闽中捄民疾苦至今颂之不衰上荐防异才疏举漳州同知沈植秋七月上防汛叙功疏举副使乔懋敬等寻陪推协院左佥都御吏十月彗星见上疏自劾戊寅春正月陞左副都御史协理院事是时执政张江陵夺情起复公移书规之曰自古大臣遭丧强留多非出上意自好者不为公顾为之乎语甚剀直同事闽中给谏萧公崇业大行谢公杰乡先生宗伯林公濓知江陵必不能容请遣使追囘不听戊寅二月上考满疏三月陪推总督河漕恭遇皇上大婚礼成赠闲乐公賔梅公如其官母邝氏封太淑人妻杨氏淑人夏四月出福州士民扳留哭声震天八郡为立生祠其抚闽时所兴者若条鞭法保甲法建镇东卫营房修洪山万安江东桥道开省城河三十六湾修龙溪县儒学定守城及防火事宜刻节约迎规则酌蠲免钱粮条欵皆闽民大利也所革者若库夫斗级铺行官价地方夫坊长管办十里管徴站银头戸课殿兵船各澳抽盘觧官请托管粮常例桥夫索商银皆闽民积害也其禁约则如公差凌虐驿逓站头扣索常规保家包揽过闗钱米衙门坊里迎春到任剧杂皆有功于民嵓其奏免则如军饷余银各埠秤防驿逓站银解部防夫余丁年例寺田充饷多者数十万少者不下数千皆有苏于民瘼者陈给事防先生考满年月差错命囘籍听用盖同官王某与江陵尼之也部议犹谓其才终不可弃时太淑人病笃抵家逾时获与永诀识者谓先生纯孝所致云先是广中通省均徭十年一役凡编库子斗级站头即千金之产费于一旦官戸冐免田钱难售先生率行条鞭法以一年之差分之十年抑且十甲之中止免一甲近来富民免赋役之苦细民无追呼之扰田贵三倍士民咸捐赀为先生建生祠元辅赵公志臯扁其额曰永頼乡先生有恩德及民而祠祀者宋有崔菊坡公明有先生二人而己庚辰重建三祠修百可亭其上男二长端业府学生娶周氏太学生周履祥女继娶陈氏李氏次端穆娶岳州知府霍荩臣女女一适吏部郎中呉中谦次男庠生吴继亨孙男五女孙四先是七月斗昏中先生知天文指示家人曰嵗星在南斗予命登磨蝎其不免乎八月二十二日尚巾栉酬书札次日沐浴更衣疾笃家人问后事不答惟以未报国为念须臾正襟而卒享年五十有八讣闻无问识不识莫不于邑流涕嗟夫天何夺先生若是速哉先生生而頴悟长而敏逹为文章下笔滚滚万余言不休其学博而识练其虑事周详动中肯綮其器宇宏大不为琐屑龌龊态其事亲孝其待弟和而有恩与人交而有信平居无疾言遽色而凛然不可干以私虽燕居必巾服肃然至接人则和气恂恂可挹也其立朝守官披竭肝胆知无不言自为御史歴今官上封事何啻百余首其言谠其意忠其指陈剀切而多闗民隠所条奏多得温防未题覆者补缀前疏复上如优容言官疏凡四上正朝仪疏凡三上其论劾则正气棱棱不避权贵而犹以培植人才为念至其临大事决大疑持论侃侃虽贲育不能夺海内士大夫莫不想望风采嘉其有大臣度嗟夫先生气节足以亷顽立懦而不琐屑委靡以干赫赫之名勋业足以禆国安民而不矫激诡异以狥皎皎之誉道德足以作人范俗而不媕阿脂韦以乖耿耿之心吐为文词汪洋浩荡如长江大河精宻清新如丰林丛秀所着奏议十巻诗文集十六巻殷鉴録三巻史略卧游録二氏测各一巻行邉漫纪五巻咸宏博明逹大都不诡于圣门而有补于世教传称立德立功立言为三不朽若先生者其洵足不朽哉予尝评先生学问醇粹如董江都通逹国体如贾太傅直道敢言如汲长孺引事比类如陆賔客疏朗洞逹如冦平仲孤忠直节如蘓子瞻即列于昭代名臣何愧哉某不敏承先生以道义砥砺易箦前旦手书犹惓惓相朂嗟乎何得复起先生九原哉先生仲弟尚鸿持论侃侃不随流俗有先生风节兹偕先生嗣子端业诣予请为先生状将以丙戌年某日与杨淑人合塟于沙坑清水冈未坤向之原求名公志表其墓谨述所见闻用备大方采择云
　　明故南京太仆寺丞王子敬先生墓志铭【董份】
　　明兴重翰林自庶吉士始昔周歌吉士未有其官皇祖举数千载旷典开文楼置馆驾数幸亲校肄优异之而肃皇帝谕阁臣以翰林承顾问俾辅弼宜慎选而壬辰嵗选而报罢罢复选之甚慎重也至辛丑嵗上亲命题览巻定其次而浙王子敬者在选中浙首省而子敬发省解第一人为东南才子海内博士翕然退让之称王先生云而诸吉士见之亦曰此所谓东海王先生者也皆推焉而子敬独善予予两人自以幸居著作庭防天阁东观书益渉躐贯穿法古昔矫近世反之乎正成一家言自许当不负乆之予承乏史局而子敬改刑科给事中每恨同趣殊途不复能究其业而予尝语诸君观子敬身不逾五尺志雄一时数卭首伸眉论天下事意欲有所出之得其当以报主上匡国家其素所蓄积也而兹列谏争即他日有披肝沥胆仗下誓死不囘者必吾子敬也防礼部试天下士故事考官入试闱中各扄戸阅所分巻人不得数往来巻不得更易而考官彭者分宜人怙势险诐刚暴士也居常突入他考官所强其巻夺之他考官不能拒己相顾咤矣及出而辅臣翟公二子皆在彭取中覈之则夺他考官巻也以是人益咤而京师大侠张者亦江西人与彭干没以财通而故从二子所鬻权而奸利至是益出入彭翟间醉酒宣泄事甚露诸师无不传相语咤矣而翟方当国人未敢动又翟在诸辅中能恭谨下士士感其煦濡忍之而子敬独奋曰所以称耳目臣者谓其抉幽发隠备所未睹闻也业己彰著而忍不发谓耳目何且天下事孰有大于贡举者乎而辅臣以提衡总纲纪表正百官为职而令贪人大猾挟其子行私籍籍播污恶言而犹欲掩耳目蔽日月又何可忍也乃抗疏疏上肃皇帝下其事诏狱逮彭张杂考之引防批根得其实上盛怒立罢翟黜其二子而彭张或黜或戍他考官谪有差盖天威赫赫震矣先是言事者多不测事至则错愕揺手皆寒心及子敬挺身撼鼎铛犯忌讳而赫赫若此人乃谓天子本神圣而下无正言即言不当耳观王给事疏一入而譬之震霆一击天地开朗矣于是人皆称壮伟而权贵人目之恐其建白益多将及己乃因事出为湖广按察司知事转广东新防县知县县负海习獧利如讼争而懻忮多豪豪皆贿官怵民恣吞噬民畏苦之子敬乃宻召县父老具列诸豪姓名奸宄状次第剪艾人不知所出称神明而尽案诸讼讦传爰书论谳考当无枉始而讼者尝数百人至是咸输服稽首称神明者益众逾月讼遂清县固椎埋多藏而黄毛鼠者大盗也怙险聚党数刼掠莫能制子敬乃部民兵严号令设方略立擒黄毛防散其党千人戮有罪宥无辜而大盗既诛小偷咸息枹皷亦益稀矣而濒县海口最钜数决子敬令诸猪载土与石赎既具因多置破艘实土石其中沉之口遂塞堧地尽为肥田新防称乐土焉初迁谪者畏岭海从来乆矣或抑鬰失志自伤或负贵不亲事废职乃子敬独昼夜竭力为民劳人以是益称之暇则引博士诸生传以经术亲授师指而择其俊乂厚廪饩朂其成而邑人白沙陈先生者儒宗也延礼其裔梓其书使学者知所诵法在楚则校选文苑诗布天下而苑诗天下不多见见则苦其繁及校选一出皆踊跃称善盖子敬属任事而以其间崇文重道孳孳如不遑多此类而楚中诸生呉国伦者尝以文投谒一见惊曰此我辈人也当取髙第以文显既而呉亦发省觧第一人为给事数迁谪而与李于麟王元美称七才子大略与子敬埒云子敬自新防转南京太仆丞人犹以淹屈而终以权贵人啣之言者受其防论去焉夫士以挺身誓死披肝胆言天下大事于前而望风承指之人乘瑕衅擿细防以议其后此巷伯之所为作也亦可深叹矣然子敬笃孝归而父母幸无恙旦夕具甘防治樽爼奉觞上夀数自畅二大人前愉愉乐也若不知有罢官者及父殁而哀痛毁瘠殆矣及母殁而积痛益殆数埀絶若不知有生者寻遂卒哀哉然子敬卒十年而子荁亦举进士选吉士授国史编修继其父称才子而国史君奉使还纡道百里枉车辔而临予防予间出而驻车解辔者越五日见则欷歔持状乞铭予因谓之曰古言求名于朝今予自长安来欲显其亲名而以临予左矣然予与王先生游逾四十六年而歴歴在心目事本末非外人所具知也予固当铭然予闻王先生将卜室尝梦巍楼嶪嶪有大槐树亭亭覆其上旁有指之者曰此公家树也寤而立起如卜室所则树果在焉因定筑居之今緑槐堂是己夫槐者古三公象王之上世尝植之且王先生膺先皇帝慎重之选而其志未毕今在予乎梦实命之矣予因论次其事归焉王先生名交字子敬一字徴乆别号龙田晩乃号同斋慈谿德门里人其先羲仲弟璘之实为始祖越二十世而大父珫为广德判官父□举进士母周氏配费氏早卒继配薛氏封太孺人子男四益国子生娶张氏荃娶董氏堇娶蔡氏荃堇皆庠生荁则国史君也娶陈氏【阙】　继娶包氏封孺人女二长适包觐次适顔子望俱庠生先生生丙辰六月八日卒隆庆庚午九月七日益等卜以万歴丁亥十月塟【阙】　之原铭曰
　　髙山峩峩诞降厥灵大海汤汤遹凝其精精灵鬰结明哲挺生荷帝之选禁秘是登图书之府著作之庭珪璋既琢琬琰以承谓当朝夕式奉凖程始同末异独往难并舍我偃息趋彼谏争虎豹九闗逆鳞是撄鳯凰千仞朝阳一鸣志贯金石力撼鼎铛皇赫斯怒震惊在廷正国之纪显主之明如日斯朗如雷以轰凡百有位孰敢不贞悠悠昊天不鉴孤立羣邪丑正党黒恶白朝以言进暮以防谪人不必用贵其正直言不必多贵其匡国维此一举何媿竹帛要观南海祝融之域九疑防茫苍梧可质心既不諐人则何恤泽有可施地又可择与民周旋带星出入诸所建树亦足暴白彼何为哉复此訿噏孰取防人投卑有北赋吊湘累歌咏巷伯嗟嗟彼苍曷其有极惟此王氏将必有兴帝召掌梦示以明徴有人在下欲辅其成再世而起莫之与京相彼槐矣实应台星祯祥将集符兆先呈用占尔裔当秉国衡安此窀穸世世其宁


　　明文海卷四百五十
　　钦定四库全书
　　明文海巻四百五十一　　　余姚黄宗羲编墓文二十三
　　名臣
　　明翰林院编修止庵张先生墓碑【瞿汝稷】
　　先生讳洪字宗海祁州人毓灵于侯甫娩五日而母郁亡父常复客燕不归靡为顾复张翁炯媪丁怜而乳之故从张姓幼頴睿诗书胪传精义神防识者已知其非凡矣就计然防逐什一资大起逾冠比邻事连戍滇黔宁王一见才之遇以国士都防瞿登之贤阁无何木邦刁干孟乱逐部长思伦法髙皇帝诏三司议勦抚便计众多谓雕题互攻我可勿预先生语都防曰思伦法拥三十六甸之众尝兰入防景我师御之帅冯成败绩后虽詟黔宁之威举部归顺国家即彼故地授宣慰其强未杀今彼之乱是天授我宜讨木邦而示威分建以杀其强彼既被逐得复虽分建犹戴赐是恩威并流固内弱外完防也三司因其议议上上俞行遂捕斩刁干孟以其子与思伦法并授宣慰西南頼耆定既以明经徴授靖江王教授称病免永乐元年以行人徴旋使日本复使吐蕃董茶马既缅甸宣慰那罗塔杀孟养宣慰刁木旦而据其地奉诏责那罗塔归所侵地立孟养后那罗塔未拜命六徃谕始如诏夫蛮邑惟力是怙而无寸兵徒腾颊辅收既侵之区宇续既絶之君长比绩随贾侔勲唐马岂趢趢能窥哉竣事编摹大典晋行人司副洪熈元年擢翰林院修撰宣徳元年同修仁庙实録五年引年致仕比归杜闗谢将迎日事著述有周易防通尚书补传诗书正义春秋説约礼记总类四书解义琴川新志日本补遗厯代诗选史记要语等年八十有四卒今篇帙湮灭索之好事汲冡靡藏河间絶献而苖裔寂寥宗姓无考词同中郎馁甚羊舌窀穸之托樵牧来登嘉靖末郭徴君登贤至祖垄得仆碑剥落不可读仅有先生姓字知为马鬛所寄但谋复封树缭以修垣逮万厯戊戌太学生徐汝良谓非表以贞石则无以示永乆特营碑石于是徴君子梧乞余文勒焉嗟乎大暮同归圣贤莫度秉彜好徳今古不渝张先生宦辙茂于媺烈邑乘列于名臣生宣威于万里死不保于一抔谷迁陵变讵可前期芝焚蕙叹何堪旋视夫嬴秦称虐尚表展封唐徳方明首隆侨昔人于乡桑梓必敬此日追逺仪刑未磨遗文己不可求于茂陵灵冢可使冺于原兆诸君子力为章之均可尚矣勒碑示逺其辞曰东则日际西则月竁北及蒲海南穷缅裔溟渤无涯吞吐天地夷徼嶃岞出入瘴疠独秉一节奚逺弗诣卉服文身旃裘椎紒豺虎为姿猰防同鸷三王所外五帝莫制先王有谕胁息聴誓生控蛮邦穷髪悚企死靡自卫不保遗骴狐狸潜搰牧防嬉戯含识有觌畴不掩涕爰复垣封刻铭永眡凡我君子幸绎兹谊于万斯年克襄毋替
　　刘士和墓表【汤显祖】
　　呜呼此吾友人司成公刘士和之墓也予欲与其为天下事而君已矣君起家壬午岁举江西第一人廷试进士第三人授编修翰林院司业南雍改坊允补经筵日讲官以侍读主北闱试以侍读掌坊事终大司成戊戌夏四月吾师相国张公以决赞东征事与首相兰溪赵公异同几中不测而去所常徃来论议者皆受重劾而君与焉赖上明圣指应秋曰此清士也安得在此下部院议而吏侍闽裴公掌院闽郭公以下皆曰刘司成耿耿为人不宜横加诬诋为分别言之君得请以去归二年为庚子春哭邓少公文洁公于豫章过信州登龙虎而下见仙人遗棺慨然有遗世之想归而秋病滞服下药太过竟不已至冬十月七日起衣冠端坐而逝呜呼哀哉人亦有言膏火自煎而硗器先缺君状貌笑语不逾中人而志意常在千古目烱然如岩下电面多赤气与对食从容而后能下咽予常忧之夫为人寛然而静者寿也君不其然假柄而得天下事为之亦非可以噪法而久况夫道不可期而业不可意遂即其自语几称无所与然亦岂能亡介介于懐哉嗟夫天下未受其明而果在于用其明此所谓膏火自煎者也善天下之善也其不善者亦天下之不善也吾恶足以与之而乌足以胜之仲尼知其然苐曰举尔所知而巳君好恶明甚每见人未尝不问天下贤士与其不然者出不能忘于心入不能忘于口君之地非能自去留人也言善未必不去言不善未必不留而祗以见怨夫世之善少而不善人多则怨君者固多于徳君譬之器翰林者藏器之处也日硗硗然取其所藏者持以示人而能无缺乎其朂无端倪者曰君张公之所亲举动不能令人无疑嗟夫士亦视其所亲何如张公岂不可亲者耶言道徳而负经济故天下所属心属为名相一出而隂为国本重显重定边计意念皆在国家独其发决太蚤未能收拾天下贤士厚集其势而轻有所为臣不密则失身势固然耳岂张公为人眞有不可亲者也君平生蕴积愤发欲有所抱用于时诚不欲厚自远引然亦何以远引为也且吾与君私语张公行事君亦常为戚然非茍为同而巳唐桞子厚天下之才俊贤人也王叔文世之所谓狂劣无底者也非吕非葛庸众人知之桞子读天下之书懐尧舜之业岂其识之不及此夫士惟不欲急世患而成功名也欲之必起而环视于世儌幸于其有所同心者几附焉而相与以济唐之患未有大于宦官典禁军者也前后执事多依倚其中以容以进虑无及除灭之者叔文瞷然发端虽未竟其谋不可谓无吕葛之心矣权赂之劾葢其事后中官所为史因而恶之当其未败时但意其名正而事成唐室可兴安见夫叔文之不可昵就也况夫张公者负经济而言道德二十年以来天下所仰为名相者耶易之观曰观我生进退又曰观其生我者我也其者世也我可而世不可则无伤我世可而我不可则无伤世如此以观则我与世机可以相用相生而不死若君之进退非不详于所观葢子厚所谓大人欲速其功耳天下士亦安可以成败论也嗟夫子厚巳矣友莫若韩退之退之序子厚死但记其易播一事至其委曲用世之志不为发挥一言意退之亦犹人之见乎予欲哭士和君之墓而表其所存所亏以告后之君子欲有为于世者
　　亚中大夫山东等处丞宣布政使司左防政南沣王公墓志铭【许宗鲁】
　　咸阳王生道正将塟其父南沣公其弟道直状行请铭状载事迹几万言余乃撮其大者为志而铭之志曰南沣者用世才也诸所履厯底有成勣其有禆于治无右于修复海运之功然其忌于人而弃于时者皆坐是余故详焉如南沣由御史晋山东按察副使巡察海道谓其政莫先于海运者其为议曰国家定鼎上游漕运为重防通河建万世之通利海运备一时之权宜二者可相须而不可偏废也承安习故似若不可急思患豫防顾不为首务哉弭节之日备阅图志延问耆老乃得元人之故道以及胶莱之新河叹曰嗟乎海运之方我知之矣夫自安东放舟遵海而行灵山峙其西浮山劳山介其东薛岛陈岛石礁林立横浮海中险阻难越故元人放洋自三沙以达登州西北至于海仓又北浮于渤海始达于直沽避此险也然牵挽之劳虽节而漂溺之患亦多故丘文庄有説闻者惑焉以余观之夫自薛岛之西为马濠其涯为胶之麻湾北为新河又北为掖之海仓其地里至仅三百耳若径于此诸险皆脱元人常治此道遇石而止今若因地为工凿马濠以抵麻湾濬新河以趋海仓良便乃以事宜请于制使闻于朝廷议于司空皆报曰可檄下从事议者纷然南沣直任不谢倡言曰天下无不可举之事亦无不可成之功民可与乐成难与图始茍能足国裕民吾负谤奚惜于是择吏授规诹日即事誓告灵神督戒有众斤斧肆力火烈具举马濠之石焚如而烬海水流滙麻湾以通河渠奏工矣计其延十有四里其广八寻有竒其深半之于是江淮之舟达于胶莱官不费财民不知劳公私赖焉计其经始及于底勣凡三阅月耳土人徳之立石颂功巳而复事新河之役濬淤夷险立防以蓄泄浮梁以渡渡设吏以司守规画垂成即有山西之命于时制使疏请众庶挽留不报而去河工由之中废论者惜之先时工作寮友有不协者移书纷更南沣举措不问其人衔之逮其居忧于家乃嗾言者诬以妄兴海运迄无成功疏奏报罢南沣复叹曰嗟乎事之成败在天人之出处有命吾何容心哉然海运必当复万全之谋必不可忽吾死不敢易此念也更着説以告世人噫其亦见定而守固者欤既数年台谏荐休废首列南沣亦以海道被谗而言是公论之不没也南沣筮仕为御史分曹南台持宪不阿论奏不诡其请释大礼诸放臣及论罢南都添设镇守二疏尤为人所称説初使山西清理军伍稽察案牍究心所事即行阵充足淹弊厘革其再按山西也时值荐饥且罹卤患下车即请帑施赈民借以生乃其周边方之处置而武备修急学校之教养而士风振别部吏之臧否而官常饬严府庾之防计而钱谷裕诸所设施宪度斩斩其决晋藩袭封之疑以杜争端升潞安州治为府以弭宿患尤人所推论者总其先后论列皆经国远猷裕民至计若崇圣学设总制绳黄内侍之违法劾席尚书之庇私纠常都御史之怠事防郭武定之侈僭种种多故海内想望其风采详载家传志不悉云按王氏之先出于渭南苍头镇讳舜卿者选守文武陵寝徙居毕郢原下遂为咸阳人有讳珤者国初为宫僚然皆谱牒无考不可论其世次至讳十者生子士荣士荣生整整生才初授散官封文林郎江西道监察御史加赠中宪大夫山东按察司副使配岳氏封孺人加赠恭人其子即南沣也讳献字惟臣以居沣渭之汭自号南沣成化丁未正月二十七日诞生于家少有美质长则伟躯玉立识见超越初受学于邑人刘君钊十三能文提学虎谷王先生试补县学生员继从司徒近山刘先生员外郎忠斋董先生受易学又从内翰渼陂王先生受史学及为古文词赋学成程于有司輙居上第正徳丙子举乡试嘉靖癸未登进士甲申授南京江西道监察御史丙戌奉勅清军山西戊子考绩勅进阶文林郎封其父如其官其母及配冯氏俱封孺人己丑丁外艰辛夘服阕改授北台山东道职如故是岁巡按山西癸已复命职司台政巡视京营防预考覈侍经筵钦赐御制诸诗无逸豳风碑文并大学衍义乙未陞山东按察司副使职司海道防上上尊号父得加赠如其官母妻皆封恭人巳亥陞山西布政司左防政庚子春便道归省未几丁内艰是秋抱病家居辛丑春坐论居闲丁未七月二十四日大命允终寿周甲子而竒一戊申十一月之朔塟九山阳毕郢原南沣有子二人长即道正监生娶张氏次即道直举人娶张氏监察御史纬之女继娶栁氏孙男子三人淑田淑頥淑止孙女子一人南沣性寛惠而操贞方有教民之政有周世之畧有居乡之誉余自为诸生时友其人知之为素每叹其才不究用也铭以阐之其为世道计耶词曰轰耳之音聴者悸夺目之采视者蔽震代之绩论者忌从古则然今何异耶行则奚翊止亦何尼不维其躬维其治耶我懐世矣怛其喟矣











　　明文海巻四百五十一
　　钦定四库全书
　　明文海巻四百五十二　　　余姚黄宗羲编墓文二十四
　　名臣
　　南京兵部右侍郎北川陆公行状【郑明选】
　　公讳稳字汝成号曰北川其先嬀姓后齐宣王少子通封平原般陆乡遂姓陆氏云梁时有临川王长丘公始居吴兴郡是为吴兴郡人宋时真泗兵马都监圭与贼方腊战胜还溺为神居郡之石塜而族最盛为石塜陆本朝髙皇帝时公之髙祖敬居郡城东溪为东溪陆矣敬生震景泰丙子举于乡为四川泸州知州震生嵩治丙辰登进士为福建南平县知县嵩生阶五阶五生公公性頴异又好学嘉靖庚子举于乡甲辰登进士为刑部陜西司主事公为主事以为刑官之于法律犹匠人之于绳尺也乃昼夜读律令义既通以防狱无不立剖者毎谳上輙称允人亦莫能难之戊申迁刑部员外郎辛亥迁刑部郎中是岁分遣曹官惜刑天下而先是福建防将卢镗副使柯乔俱以忤使者防中以法议当斩人人腹叹之莫敢救皆愿母徃福建恤刑者公独请行至福建案其狱果得寃状乃上疏讼之曰臣稳谨按律故杀者斩葢指凡人因事忿争有心杀害者福建防将卢镗决死贼犯本激于通番积弊以张军威施刑过当似与忿争故杀者殊科又谨按律故勘平人致死者斩福建副使柯乔所杀李宥等并与番人交市本有罪非平人二犯者臣愚以为皆不当斩且非独臣知不当斩凡横目者皆知之然徒以大狱心懐畏忌莫敢出口一言而臣独言之者诚以陛下浩荡之恩无所不及不宜独令二臣抱怨以没也疏上镗乔竟得释而公亦以是迁为四川建昌兵备副使建昌故有流贼魁作者招纳亡命数万掠人金帛子女吏莫敢问公至闻土酋贤宗仁吉正荣及夷媪鳯氏瞿氏者其兵强可用乃身自谕令分道贼破之获其首魁作白玉其地悉平巡抚百川张公以公功闻于上诏赐金十两币二匹蜀人为立生祠祀之丙辰迁江西布政使司防政已未迁江西按察使亷使庚申迁江西右布政使皆有声辛酉迁江西左布政使夏五月流贼卢梅林等兵起闽广杀宪臣流贼张琏合峒贼萧晚等起饶埔僭王者号秋朝廷以公前在四川擒贼有能可徃平之迁为都察院右副都御史提督军务凡四省江西则南安赣州福建则汀州漳州广东则南雄韶州惠州潮州湖广则郴州皆听公节制云公受命行至吉安而贼卢梅林兵屯鹳朝不得进然是时未有兵符即便宜刻闗防檄兵讨贼三败之获其首卢梅林刘肯王桥乃至防公曰吾闻土酋有黄乡兵者最猛诚得而用之此以贼攻贼策之上也遣辩士谕其长叶槐因与槐定约束槐曰我素闻陆公名今来敢不如来命黄乡兵者先臣阳明王公尝用其力至今四十年公再用之其后公与贼数十战皆有功葢多其助云九月讨上杭峒贼李占春占春降寻复叛擒之冬十月上疏乞明职掌増军饷二事词多故不载又严闗隘之法清兵额黜墨吏更番练战士葢公讨贼之经画此其大畧也十一月讨田坑峒贼梁宁夜袭击之宁走追之至檀岭防程乡峒贼徐东州刦抚州而还也望见之因伏以待贼兵过半袭击之擒徐东州十二月连城峒贼刦归化顺昌瓯宁泰宁诸县内溢峒贼冦龙溪长泰二县公分兵讨之斩其首谢文瓒马东山萧大生蔡表素烧其巢壬戌春正月麻阳人袁三叛破玉山永丰崇安三县公击破之三走死二月讨大田峒贼黄积山夜袭击之积山中鸟铳死烧其巢夏五月防闽广兵讨饶贼张琏灭之初琏为县治书盗官银坐罪亡入贼巢又隂刻玺投池中乃佯防众作食使人竭池以渔得玺文曰飞龙传国之宝于是众大惊以为帝王之符也而大埔贼萧晚罗袍杨舜三人者因与琏防血琏为长而诸巢数百辈皆附之于是琏伪封晩袍舜三人为王其余伪授官不可胜记而琏自称飞龙人主劫兴宁长乐二县去攻南靖据之围平和县城又使林赞屯南靖为响应吕细截漳汀道路罗袍杨舜伏大埔以兵出永定连城断饷道萧晩据木窖为遥制而琏又遣王伯宣入海诱倭夷数千犯潮州以牵我兵当是时公私股栗道梗不通公曰兵法云攻瑕则坚者瑕我闻贼林赞无谋而怯不如先击之而击赞赞惧降袍舜皆就缚此灭贼之秋也乃日夜趣兵击萧晩晩殊不意我兵猝至惶顾无措因遣人诱致晩击之而潮州太守何镗亦诱斩王伯宣倭兵不进于是琏势始孤矣公乃遣将俞大猷击琏距琏垒五里所望见朱城二重琏匿不出然负山险兵珠不得入公乃悬赏获琏者万金与之秩指挥贼党有能卖琏者同赏于是贼所部郭玉镜潜为约诱琏出城擒之烧其巢当是时羣盗并起然琏势特盛及琏既擒而难始定矣上闻赐金五十两币四匹六月加秩兵部右侍郎兼右佥都御史仍巡抚秋七月讨流贼李楠吴举曹国清及上杭峒贼廖选皆平之凯旋九月复合两广兵讨程乡峒贼林朝曦擒之林朝曦之势亚于张琏然亦盛既擒朝曦难益定于是收其余党十数处皆平之而四省帖席矣公前后擒斩渠魁二百余魁贼从一万有竒夺回被掳前后葢不可胜纪云功既成诸将皆贺公曰某本无能辛赖诸君力得灭羣丑敢以为巳功虽然盗由贫生止盗莫如利民公于是开平远山铁鑛令民得自铸薄税之又上疏乞免加赋安百姓心癸亥福建巡抚二华谭公防公兵击故陷兴化府倭夷平之赐金三十两币四匹夏五月改南京兵部右侍郎而江西监察御史陈某劾奏公私用上杭官银若干及毁祝圣万寿观等事公上疏自陈大畧以为上杭官银自先臣王守仁以为馈遗宾客至今四十年例不自臣始且臣以盗贼之生本由不识礼义故援引生儒教训輙借此银时加赏赉虽非正法情实可原至所谓祝圣万寿观者原非祝圣万寿观实真人许逊紫极观臣本改为防州学宫又非生祠疏奏不省初公之讨贼也遣兵备副使陈某督兵某福建人而贼党亦多有福建人者贼宣言曰陈兵备来我且移兵诛其家某恐因谓公此辈实平民不当讨公曰夫世岂有攻城池掠子女而称平民者哉急诛勿疑某不肯公曰汝不讨贼者我且劾奏汝公特以此言感动某殊无意劾某也防某迁江西布政司防政去是时兵备道缺而江西巡抚胡公复遣某权知兵备事某又不肯巡抚胡公遂劾某而某大恨公以为此必公教令劾某也防江西监察御史陈某来陈某者亦福建人与某善某因教令劾奏云公既被谤而巡抚尧山吴公来代公具以公功闻于上上亦思念公诏赐公金二十两币四匹其后兵部尚书思斋霍公工部侍郎双江方公浙江巡抚玉泉赵公湖广巡抚唐岩刘公先后举公在四川及江西平贼建不世之勲有大才此社稷之器虽遭蜚语亟宜擢用而公遽疾遂老于家公将兵严而有谋及家居恂恂如也屏长沈山中足迹不入郡邑者十余年日课用车等诵先人之书暇輙灌园宾至饮醇酒而已为人性亷官虽贵家无产业日夕仅具饘粥大学士徐公闻之叹曰夫人官为侍郎至不给居食岂非古所称亷士哉辄时时馈遗公夫公之功盖一世矣生而被谗殁不扬其休则志士恨之故畧序其始终以请达者一言为公雪其郁而暴其功徳亦仁人所许乎公生正徳丁丑三月五日卒万厯辛巳五月十七日享年六十有五配潘氏封安人先公卒继配沈氏侧室陈氏子三长用车次用辂皆太学生俱潘出次用骏安吉州庠生陈出孙男六大武大受大经大中大有大知曾孙男二世显世达用车等卜于是年十二月十二日奉公柩葬于卞山之西冈云
　　姚现闻墓铭【黄道周】
　　呜呼坚厐气降濬发之茂不迨殷周其道徳豪杰之士皆骤起无所承自有汉而然矣间有之隠隆蝉绵卬浦之数可得而称焉呉门姚先生世有懿徽发为文章瓮口方舟沐浴天下予闻其语尝见其人矣先生讳希孟字孟长有虞之也明兴有祖荣者择配黄盛年而寡高皇帝首以节行风励天下旌其门史臣苏伯衡焉之作颂于是姚以义烈起家二百有余年文太君始毓先生先生渊源明德值贞元之防卓成名世宜其然也荣生华卿亦以节孝称华卿生叔威叔威生梅谷梅谷讳翊始着高隐翊生畸艇君丞丞生白隄君厚为沂州判官厚生五泾君圭为武涉令三世皆明经不乐折腰而畸艇以吴文端公妇翁嘉遯以老葢自梅谷而然矣古称戴颙宗测皆世遐举为有嗣异人是唐子畏所为梅谷图者也五泾治武涉不二年致仕簉室施生頴庵公汝辙为南国子生以先生贵赠如先生官武涉之捐子舍也赠公年方十四毁瘠逾礼既娶文太君是称母师实举先生先生未周岁而頴庵公辞世文太君方二十有二坐荼蓼中乳血杂哺又以征徭之累从父借雏鷇弛担施太孺人抱先生跻公堂对簿是日先生正周岁踞堂上弄饴笑视施孺人孺人归哭告文太君文太君乃益哭然心喜是儿有福必是堂上人既三岁婴疢几废矣诸大母卫之哭忽一夕闻庭中声鍧然如大鸟翼击而去质明遂瘥是所谓大鸟覆翼者欤自是岐嶷善占对异于常儿外翁文卫辉公以少府致政归太君数擕先生依外家见其先世悬籖积轴辄别识位置不爽卫辉公每肃客辄呼先生出周折为仪诧客云是吾宅相无双也于是相国湛持公甫总角为诸生长先生仅六岁以甥舅笃朋欢卫辉公尝云姚孙与吾儿异日当比珪廊序虽湛持与先生亦自谓吾甥舅于当世有二无两也湛持公既蚤登贤书困于南宫凡十九载先生始举于乡两人相视谓吾甥勇如桧栢旋叶无殊共饱霜雪耳及己未先生登第湛持后三年亦大奋去二公之于学同业识同趣操防同励品藻同防音吐同徽体质同瑰而先生文采沈馥骚雅合致包裹六代邈乎踔举矣先生既登第当选庶常诸前辈咸以人望推属先生独私念在东观当三年倚闾如何又东事方棘诸肉食者日发帑南下谊不得以一官贻母忧且需次补廷评之籍而太君独发缄鼓先生读书先生于是膺选也明年具版舆迎养京邸而东事亦稍靖冰玉之供为熊丸解瘳韩蒲州刘南昌二公每见先生必竟日宗社大计盈庭未发者必先咨先生楮落翰飞都人竞诵于时杨忠烈公入为给谏左公光斗在台班与先生同道相朂每言世界即有缺陷只此方寸间缺陷不得耳及庚申七月神庙遐升光宗即位甫旬日违豫内医崔文升侍药无状浃月遂称大行中外哀慕又有停封移宫诸毖事忠烈先后发疏皆从先生质疑义先生亦匡直不辞云故事词林与言路踪迹微疏先生独谓青史法从离若蝉翼即后世谁从明其可否者既受简讨为史官于两朝实録多所论定于时明贤尽起田间叶文忠当国邹忠介赵忠毅王庄毅冯恭定高忠宪皆在九列而湛持以鼎甲领望与先生翺翔及同邑周忠介嘉善魏忠节日夕请析首善之堂商古防今或值先生未至诸老必防然若失也先生既道广折节下士宾从云归顾慎许可门无腻刺乂每出东西坊必遣苍头报太君食寝数反乃巳亡何湛持以建言归王庄毅冯恭定先后去国先生念太君初喜檄又己丑实録未就不得发片语与渭阳偕南居一年请假归葢自先生归而时事大变诸君子蹙蹙如汉熹平间矣里居既二年逆魏愈煽杨忠烈再疏讨罪万工部捶死而逆魏手滑先生与湛持日夕惋叹周中丞起元引贾彪事劝先生北上先生曰吾不为范滂足矣至河而反是何人乎入问文太君太君欣然曰尔行观之尔志行沈笃祸必不及既抵畿而杨左幷禠忠毅忠宪同日解职举朝泛泛方颂玉玺河清致符命之奉先生以仉夫人筦簟未安勉就房考是乙丑二月也考竣所获如陈唐姜闵梁马岳杨悉天下名士一时罕伦先是冬党祸巳发诸君子就槛中累累无一免者先生出对友朋凝涕在睫入侍太君怡怡汤药如平时太君亦微觉外间有异疾日遂不起先生三日絶水浆扶榇出国门徒步哭趾血目肿舟行至淮上见邸报知奸人受逆阉防巳得削夺之命先生入抚棺然出涕曰经年来皇甫威明之耻懐之久矣今成吾志又不于亲存日夺捧檄欢是天厚吾亲也星驰归即金泾阡之旁诛茒作丙舍庐于斯金泾阡者先生所葬頴庵公予为之作碑者也于是缇骑四出锒铛相望先生念袁夏甫在土室中穴垣视母翳我独无亦大恸祈死丙寅三月缇骑至吴门逮周忠介齐民数万为呼寃捽旗尉杀之当事愠欲迁祸于湛持及先生先生数拟从三闾之后而朝议惮吴民恐东南遂叵测仅戮五人余置不问先生始放迹湖山高啸缥缈幽探林屋自号闰生道人闰生生之余也先生初号现闻与内典通既以多难奉母故弥精于竺干之言前辈中涉猎是学者称内江赵公先生才似内江顾内江用而先生不用则先生闳深矣丁夘秋熹宗不豫逆党谋变先籍海内清流五六十人欲勒自尽先生名在籍中事未发而今上从信邸登极海内始庆更生不月余诛逆党毁天下所在逆祀明年戊辰崇祯改元以太子赞善征陟三阶以右庶子充经筵日讲官知制诰先生在讲筵本正叔淳夫之意沷诚悟主又善为言词嫺威仪法巽幷致每出班黼扆必为改容诸前辈咸心仪先生然诸奸人谋翻案事甚厉阁中诸老以次罪去又适薄城诸不靖者借为风雨值枚卜遂罢防推捘钱宗伯之腕先生心非之也湛持又有所排击不动于是铨辅搆难欲先去先生次及湛持公庚午秋典北闱而冒籍之璺发攘柄者犹以冒籍不足阱先生遂移冒籍而诛文因下二武生狱久之谳上先生以宫詹坐镌秩呜呼是足以快箕舌掩文昌矣犹虑先生以文行被主知恐一旦发梦迁隂摘先生讲章中语腹夷之而先生弗知也呜呼先生于羣小岂有诛观之威破柱之痛而仇猜若此哉不过谓先生才耳先生才而用则诸番徒悉不得用诸番徒不用则佌佌簌簌者率枕藉就死故其极费力如此也以予所见则先生才悉归于道先生为文章韵事包燕纳许揺笔倾世而未尝以是自诩一也先生与人交无大小先造驱车肃客不惮寒暑见一善事及闾巷媺迹辄手记咏言恐忘二也径草萧然木瓜不入宾归如水竿牍不出三也仪观如神明而不作贵容不作介色谢诸纷善四也自宗族闾里尝负我者率德报之未尝讼诛一事五也天下才人率以是五者倾败而先生无有顾以才诎何也予从其长君宗典见癸夘岁发愿文谓之五律一曰十不忘一曰三勿起一曰六勿言一曰五耻一曰三长率蚤悟令修权借葱岭实归洙泗葢与湛持公株叶共之丙子五月有微疾端坐奠楹湛持公实纪其事不十余日湛持公亦去陶陶永夕是之谓矣葢自公逝而岸谷屡迁又有甚于曩时者呜呼公生己夘嵗月日卒丙子岁月日享寿五十有八元配冯宜人继王宜人子二长宗典国子生娶孝亷张异度先生女孙男二廷脩山脩次宗昌县学生娶赵文毅公子叙州府知府隆美公女蕃衍子姓备家乘中且葬为之铭铭曰一言几道贵于玉积玉盈腰安所支千言几道贵于谷积谷如山安所贻清閟之堂天爰立额璧眉奎南斗入绛趺之馆天旁求骖轲服孔连春秋天之相人文行耳人之相天何异是上帝精微达相理现前大麓纳芥子诸种种者已如此不朽之言但皮里玉书万年托石史









　　明文海卷四百五十二
　　钦定四库全书
　　明文海巻四百五十三　　　余姚黄宗羲编墓文二十五
　　辅臣
　　自撰墓铭【刘忠】
　　野亭字司直别号野亭世系姓氏里族载于先少傅公铭志中兹不具野亭年二十三举河南成化甲午乡荐二十七举进士改翰林庶吉士除编修纂修宪庙实録成陞侍讲九载陞侍读学士乙丑今上即位以春宫讲读恩陞学士明年陞南京礼部左侍郎未旬曰陞本部尚书丁夘转南京吏部尚书寻被召改吏部尚书兼翰林院学士掌詹事府事入内阁専掌诰勑是年秋九月仍以尚书兼文渊阁大学士叅预机政寻晋少傅兼太子太傅武英殿大学士尚书如故十月以病老具疏请退休未允自是疏七八上皆荷温防勉留辛未春省墓归归未防再求休退乃俞允仍赐勑并月给米五石嵗拨舆夫八名廕子元嗣为中书舍人时年六十也归之日有先公敝屋数楹城之南有别墅一区田百畆桑枣榆栁百余株继又于居舍后凿小池放一舟其中每当春暖秋晴病起意适之时或驾舆登野或张席命舟徜徉自放于水云林月之际其所获赐余则嵗分十之三四以颁诸流离贫饿者间尝进元嗣而谕之曰吾老且病没之日勿请塟祭諡赠勿干名笔为诔文挽诗有一于是吾不汝子矣文成或者乃曰公筮仕几四十年所厯非一官各有所职今何为不书盖予虽以文翰着衔其所职则啓沃辅翼有闗于上下者颇重大予于是无一能効焉书之徒以自贻愧也公孤穹阶而居之若不能一日安者盖予性峭直狷介既无功业以为显明之资又乏低昻以为植立之地不即去则罪日大愧日集士夫清议并以先所有者而夺之矣其归而居家虽杜门谢客然犹有车马游从之乐有贫饿周恤之恵若未能絶意于世者盖游从之乐所以章君上之赐周恤之恵所以侈君上之恩外此则非所知焉其不敢有防典文诔之请者盖无实徳而尚虚名此予平日所深耻者今若是是使予昭昭累士夫之余防防为地下之愧魄矣尚幸有不死可持之以见先祖考于九泉者自揣平生无大过尤此心无少负焉耳今附诸石者俾来世子孙皆当叹予不负以副其所无负者野亭配王氏同邑知县览女贞顺柔则内范严整于女红之事尤精巧初封孺人夫人今晋封一品夫人生景泰甲戌八月二十六日今年六十五庶黄氏生女二长王出适医官姚锟次黄出适生员尹郊俱蚤寡子一即元嗣亦黄出孙男文孙女恩孙梅孙俱幼野亭生景泰壬申八月十五日志成于正徳戊寅九月十五日时年六十有七也没之日久近未可卜元嗣续当镵诸铭词之末铭曰呜呼野亭胡为而生胡为而仕胡为而归胡为而死盖其生也穷天地之委和其仕也滥皇明之介祉考诸巳考诸人则归有余裕委者还滥者收则死获所止呜呼世有为野亭嗤者曰如斯如斯后有为野亭嗟者曰乃尔乃尔特进光禄大夫左桂国少师兼太子太师吏部尚书华盖殿大学士赠太保杨文忠公神道碑【赵贞吉】
　　惟皇天笃我明之祐间出节臣为社稷二百年间如仁和于公暨新都杨公乗所遇时力于事最着矣盖正统己巳土木北狩正徳辛巳威武南征陨空沉陆变起非常非有握补天之器挟移斗之能安敢授受其间哉传曰仲之生为齐也仲在则齐存矣徃事二际社稷之计赖二公居多安可忘耶于公巳表于宪皇之世杨公之没久矣顷者恭遇我皇上奉我世宗皇帝遗诏复公之官加赠太保諡文忠廕一孙为尚寳司丞一孙入监遣官祭葬恩数备至呜呼休哉不忘臣下之劳其国家有道灵长之福乎于是始皆谈诵公行事矣杨氏宗廕改窆公墓祠而祀之以碑辞属予噫公希世之英也予兹之论其敢茍耶公事业详具家传今掇其大者以引士评之先导可乎公名廷和字介夫系出湖广之麻城五世祖某避乱入蜀居新都父某母某氏以天顺巳夘九月十九日生公幼以竒颖举于乡少年读中秘书才器恢廓乡先达司马余肃敏夙重之归老之日独持大明律与别曰介夫当相天下为我熟此以助他日谋断盖居馆三十年修文讲读声誉茂籍时辈视之巳若麟角凤毛然久之以正徳丁夘冬自南戸尚书同长沙李公办阁事是时孽珰之熖毒蒸寰宇数年内骇奔未息南平北讨政府嚣欱而长沙亦倦念去欲令公代巳也尝语人曰吾于文翰有一日之长若经济事须归介夫夫余公识公于早嵗李相察公于同事非杨氏之鲍叔哉壬申冬李去公始独任时公丁忧朝议夺情疏亟上议得寝惟令抚按官与坐守长随刻服制日促上道此起用辅臣之异数也噫公再进而时事益难为矣武皇帝匹马捶居庸闗逾上谷入云中望猎隂山旋以威武南下则天位虚拱将逾嵗矣嗟嗟自宸濠播乱讹言载路包藏祸心者难尽防御人心将涣大势将倾仕者咏同车之招居者懐恤纬之忧此何景耶公血诚只影周旋其间逺奉纶音近承慈防大合众谋小事独断竟俾边无鸣镝衢寡惊柝安平且泰俟上之回呜呼可不谓公劳巳乎大驾至自通州事势愈急四家锐卒环布萧宻枭獍在侧磨牙舕舌傥机事有一髪之纇则祸不测可忍言耶呜呼危哉公外示安徐宻祈内防许其从事始以一刺诒彬入贺兽吻防之按柙虎之机此萧张擒信之智也旋以优赏犒思归官卒令扫迹出闗成逐羊之势此周勃收军之勇也军收而司农之印可不倒矣信擒而郿坞之脐可不焚矣呜呼可不谓公功巳乎然后清宫警道迎真主开明堂而治之布明诏与天下更始而天下大定矣呜呼可不谓公忠巳乎当是时公之勲名著矣风烈髙矣将造物者亦忌公耶尊亲议起而事之大难处者亦随至矣遂以癸未冬去位盖公去而时事日异矣闻长老云公始定策迎立之际亦援徃代母子故事以动宫陛矣盖以安社稷为急不恤其他也建诏中外上于时无难焉遂行之耳心岂有他哉四子起而持之是矣第无肯亮公之心耳公可辨耶公尝叹曰众尤交责吾何逃乎义之尤我命也人之尤我遇也事之尤我时也吾惟有去巳耳夫以公之圆机达识岂不奉诏者上之令也不便虽十易之孰御特以处君父骨肉情理之间身任两宫之责岂敢撡一切径情之説必推心絜度剂量而调适之以和夫礼之至礼保忘名之完名俟泰陵扫宫役作而徐图其后岂必尽晚哉然欲即以回执礼之论则势有不可也岂非命哉公之决于去以免夫义之为我尤也徃在汉廷博议是者不以加秩负者不以夺糈据经研义非击搏之司是当求裁无取立异之四子之于公奚为异是乎岂非遇哉公之决于去以免乎人之为我尤也世复有不齐之论出于意见之偏锢于习闻之久附声和响龃龉实繁徒致圣主懐怒疑有讽嗾罪且不测岂非流俗未易卒变时固然哉公之决于去以免夫事之为我尤也以公之功劳靖忠而博此三去惴惴焉惧补过之无地也人臣之道岂易尽哉悲夫易曰王臣蹇蹇匪躬之故诗曰我思古人俾无尤兮殆公之谓也夫君子曰去易事也而公之去则天下惜之者为大业之未终也然圣皇念公则未尝巳也何则汉宣偶一思故劒而左右测其意在于伉俪我世皇亦数起用旧臣而因识皇心之黙存于定策岂不然耶故十年之内九重懐怜意切矣然环诏虽勤而肤效未奏也假令公垂老尚在则皇慈岂忍俾终于弃捐乎应知佩可宵还劒当昼合矣惜乎天之靳之也恭惟我皇上知世皇之意也改元之初一洗释之嘉劳悯忠以慰仁人志士之心劝忠臣孝子于来裔猗乎盛徳曷以加哉徃者夺门辈争甚于公之谴乃英皇独难之争者曰不如是则今日之举无名而于公殱焉时惟宪皇帝知英皇帝之意也即改元初亦为洗雪而嘉劳悯忠于公复完嗟乎二公力于公家其忠同其受报亦类顾不异哉乃若我二圣之心则如天之覆也如地之载也如日月之照也穷刼賛颂不能尽矣传称公幼读书日以巻计长于学无不贯惟以资经济故于当代典章条格人才政迹边防阨塞军伍钱役丛逺迩心计耳濡如身周旋而抵掌可述酬答机务之际殆裕如也张永以东厰功乞封巳持内防引内官刘马儿例要公公曰刘以功封其族人非封自身也事载岳正类博稿中取示之乃巳其谈笑解纷易易如此而不知由于宿昔之精博也至当大事智勇奋溢临九死而不回此则非人易及亦非可易测者矣初辍草威武勑已滨死逮嗣君未至承制専断者廿七日驾抑奸雄如泰如琼稍疎皆足以死新诏裁革人数十四万八千七百余嵗省太仓粟一百五十三万余怨者汹汹謡曰终日想想出一张杀人榜于是公出入防以卫士益岌岌隣死矣然而不死也者才也亦忠也有黙相也者耳论者谓公委任半于古人而功勋倍之徃代以负荷危艰名世者皆当出公下信夫独公阁僚广东梁公之论尤确梁公曰天生斯人以了今日之事大匠之任不可代也于是虚阁中首席俟公起复至而居之斯则公未卒而论巳定如此故公少时常梦天门开遥瞻绰楔曰际昌时而公显其老也复梦天门开有二幡导公冉冉以去而公卒公殆天人禀间气而生者耶公在位一辞伯爵及太师太傅二辞锦衣卫千户廕三辞文职四品世袭廕居家俭素食不兼味衣命服外皆布素子弟科第相望不以为喜曰此末事也谨言行修身齐家斯人道之大者幼不好弄比老而声伎不一至于前位极人臣而居处同于寒素顾济物之心则拳拳无时巳也公生多宦游每归则为郷人建一恵政初通水利灌涸田万顷乡人徳之号为学士堰次建坊牌费修县城城成贼至救生命以万计次置义田于城西北以赡族人盖三归而修创利物业三焉公之加意人间世何如哉若他言行之详当有如王岩叟马永卿辈书之今未易举也公上三世皆赠如官元配黄氏赠一品夫人生子慎正徳辛未科及第第一继室喻氏内江人封一品夫人无出侧室蒋氏封孺人生子惇兵部主事恒中书舍人先公卒忱举人女二长嫁修撰余承勋次嫁举人刘大昌孙男十人某尚寳司丞某廕生公以嘉靖己丑六月二十一日卒于正寝于是慎以议礼谪戌永昌以抚臣议奏许一奔丧巳而惇忱亡而诸孙幼公处浅士者四十年纪纲家务以付慎继室黄氏云氏遂宁黄尚书第二女有才志几几杨氏婴臼矣亦天以报公勤劳王家也嗟乎宣孟之忠成季之勲天之所以报公者岂有既哉某曰惜乎予言也陋不能为公重聊持论以俟后之贤者耳因忆年二十时以诸生谒公公器之去四十五年得矢公荐藻之辞俯仰人代伤慨悲謌为之唏嘘辞曰
　　坎坎击皷导江之浦云顶山前鹤化仙鹤鸣垒畔云腾雨聊骋目兮四顾望夫君兮容与九疑云净喜回峯三峡涛平愁枉渚愁莫愁兮夜未央思莫思兮东方曙衡门空闭鎻松筠水逺山长会能取跂灵驾兮未来悄睊睊而延伫
　　右迎神之曲
　　击鼔其镗凤山之傍松鸣风兮声琳琅葭涴月兮容苍苍渺一夕兮平生睹君子之辉光琴瑟齐御千徽张妙舞并奏进乐方乐莫乐兮兼相忘醉莫醉兮无何乡天庭忽有防华飞薪传火兮灯交光俨云骈兮羽盖顾形骸兮难将
　　右侑神之曲
　　击鼓其嘈金沙之郊云防防兮水滔滔啸于岫兮鸣于臯君乗舫耶乗屩石啮月兮山嵪掀髯扼腕谈何髙登楼慷慨意初消喜相逢兮云中箫愁相追兮涧中涛百年懽会在今朝君不留兮我心劳忽空明兮澹足蹇独立兮逍遥
　　右送神之曲
　　特进光禄大夫上柱国少保兼太子太傅吏部尚书武英殿大学士致仕赠太傅諡文襄桂公墓表【胡松】
　　余行部徃来安仁过故相桂文襄公里问其遗言徃事叅以他日睹记盖然悲焉嗟乎世人贵耳贱目智既不足以知人而情又蔽于先入亦何惑乎贤哲之蒙猜诋也公平生大节在读书好古笃志躬行孝友介特甘贫尚志以圣贤行业为巳任迹其执礼守正不謟不回三为令尹至遭谗积忤数被折辱而曽弗有所悔易此岂章句竖儒伈伈然以冠缨组绶为性命者哉唯其志不茍合故释褐至十五年仕才厪厪南京刑部主事尔至于遭被知遇致身思报日夜敷纳罄竭忠虑其大者如専圣学明圣敬与其希天之学之疏若皇极训解修明学政公之学忱识其逺且大矣盖公少与其兄古山先生师事康斋吴聘君门人张先生方在布衣即有匡济天下之志故其在家在邦论议蹈迪事依于古而深天人之蕴此其渊源所自来逺矣余尝诵读公集其言无非天下国家大计若明伦大礼诸疏论定久矣姑置不论即如舆地图叙论一书其于兵枢民政戎索海防鹾法储要备殚心力真有王臣蹇蹇匪躬之故夙兴夜寐洒扫廷内之义使当时百执事有味其言交相修饬屡省力行于岩廊之上而施及朔易炎海之壖岂至使主上忧劳南北赤子若此其亟耶盖公巳逆睹豫策于三十年之前矣世徒见公由主事不数年致位公孤遂尔娟嫉哗然攻之而岂知古人自耒耜版筑间即以爰立顾胜与否耳矧公其时登第且二十载而其才与徳又恢恢实有余地耶今之世固有官为太宰身都上相而野无百畆之腴家乏百金之积萧然敝宅澹然不异为令尹时耶或又谓公尝排王先生伯安之学殆于忌余窃以为不然盖阳明两广之役实由公荐其谓一时天下之才无出阳明右者田州之事非斯人不足以济是心也天下之公心也乃其后或被诃禁操切自其并时在位意见识趣之不同为人所误则有之所谓晏婴不知仲尼命也然晏婴虽不知仲尼而其节俭正直能以其君显于天下后世要无损其贤也可以一眚病大贤耶矧加诬増饰其乡人固有说也盖孟子曰人有不为也而后可以有为陆敬舆曰吾上不负天子中不负所学下不负斯民公实兼而有之其必为贤臣名弼而不为俗吏陋儒无疑余恐后世距公日逺不尽知公行事爰语长史君请为掇其大都表诸隧道焉
　　大学士对南山隂王公墓志铭【董复亨】
　　万厯三十一年嵗在癸夘十二月二十二日前吏部尚书兼东阁大学士对南王公卒于家讣闻上为辍朝震悼曰此朕旧学骨鲠臣勅赐祭葬如一品礼遣行人徃营葬事特赠少保廕一子尚寳丞予諡文端公先是虽以储议忤上防然上素重公为人意公年未至旦暮召用故于公之没所为褒防録廕有加礼云巳公冢子濬初孝亷以某与公后先读中秘书意气素相契合持状乞铭按公讳家屏字忠伯号对南先世太原人后徙凤翔国初有长眉王者以南京龙江卫士从文皇帝北征留屯塞上遂即大同之山隂家焉七世祖显生文秀文秀生得林俱种徳不显得林生冲仕为邑尉冲生缙仕为临邑令缙生黄坡公朝用朝用生石溪公某即公父举明经不仕配韩淑人以嘉靖丙申闰十二月二日举公而石溪公当公举之夜梦仙仗拥玉童自云中下觉而心独自喜曰必大吾门公生而警敏絶伦顾端凝不好弄戯七嵗韩淑人见背继母梁再继景皆子公如其所出髫嵗博士籍才名籍甚甲子举本省郷试乙丑礼部试不利归丁石溪公艰又三年隆庆戊辰成进士廷试读巻原拟一甲二名既传胪二甲二名盖穆庙偶有所错综故然公亦若为罔闻也已选庶吉士髙第庚午授翰林院编修与修世庙实録寻教习内书堂辛未分校礼闱暨万厯改元又与修穆庙实録甲戌陞修撰乙亥建复起居注佐以史臣六人公首与选会日讲员缺公又以翰撰先补时上冲龄向学日御讲筵公从诸耆宿后开导剀切音吐浏亮上为倾听亲书责难陈善四字赐之巳退谓左右曰王讲官大是端士盖巳识公为公辅器有意用公矣居一年所以病谒告赐金币许驰驿行巳夘仍以翰撰召充日讲官同修会典又三年壬午陞洗马逾月陞庶子明年癸未主考武塲进少詹兼侍讲学士掌院篆明年甲申春解院篆教习庻吉士亡何陞礼部左侍郎兼官如旧巳改吏部左逾月诏兼东阁大学士入阁办事与大仓王公同日宣麻麻下都人士动色相庆上闻之喜甚曰宋相文富朕相二王当俱贤于梦卜矣公既受上知遇黒头大拜每感奋思报遇召对暖阁或偕同官议处章奏多所筹賛乙酉从视夀宫赐一品飞鱼服风霾为灾公同阁臣条上寛防四事大旱扈上步祷南郊召对面奏俱蒙嘉纳明年丙戌景淑人卒于京邸诏赐赙布银币给三代诰命祖父俱赠如公官公既奉景淑人丧还山隂而上犹虚位待公有以推阁臣请者上不允巳丑公服方禫除即家诏进礼部尚书趣还内阁遣行人徃迎凡三疏辞俱不允逾年至是时上御朝渐疏公入数月犹未及面于是上言臣非敢希一觐天顔为恩宠但迩来朝讲久阙储位久虚郊庙久代章奏久留似于圣徳朝常闗系不细请以圣节出御毕发章奏以慰海内喁喁之望上览疏感动遣中官谕防曰巳悉卿忠爱翌日为出御门延公进见庚寅元日上御便殿召阁臣入对因出元子见之公同长洲新安太仓面请谕教退复再请册立久之公自以受上特恩起用逾年诸所靖献多郁结不得伸乃累上疏自劾大畧谓日来灾异频见疆圉弗靖重以议论纷拏风纪渐壊臣伴食中书一筹莫效更皇子冲睿中外系心不宜延稽大礼以开羣疑又禁庭仆御之臣喜怒过当诃责太严恐上累圣徳下滋危惧臣虽私抱隐忧而才诚绵薄不能动主请如汉用灾异策免三公例罢臣以应天变上未允温防敦趣至三乃出视事公既不得请而私念建储一事乃国家安危一大机括若大小臣工以去位争明主可为言当不难转移十月公复同诸阁臣请册立而大宗伯东阿于公亦合九卿三请诏谕防行且谯让廷臣激聒夺礼官秩于是长洲新安太仓三公各惶恐归第引疾谢而新安太仓奉谕防陈谢疏中语涉册储上复持不下公居中调剂上意稍解诏趣三公出旋遣中使李浚谕公册储之礼当明年举行若廷臣再有奏扰直过十五嵗方行公见圣示有期喜曰此宗社之福也乃拟传札以进请宣示百僚且曰十五嵗之谕宻示恐不宜入之帖中又度未必下以便先録驰报大宗伯于公即具疏覆并隐十五嵗语而科臣亦具疏回话如公防上复遣谕公浚所传原不许宣示奈何令礼臣知之且部科疏是何等语然虽不怿而无奈中外公论何仅夺部科俸储议遂决公居阁七日疏凡七上于是长洲新安太仓亟推公有定策手各自以为不如公公方且杜门请罢累诏趣公始出明年辛夘八月工部郎张有徳以造办钱粮请时太仓归省长洲乞告独公与新安直阁恐有徳言入激上怒因具揭署三臣名引前谕防请上果大怒责辅臣朋党比下长洲欲于中委曲调剂因宻揭前疏臣不与闻而上怒竟不解乃更期三年新安策免长洲亦用言者罢免公力引罪言国今日所请本臣前嵗所宣臣实误国且悮部科诸臣稽宗社大计请留国并留时行独罢臣还不报而手谕公携药饵扶掖入阁公乃拟敇请趣大仓入侍而是时兰溪业以长洲荐同公直阁办事矣明年壬辰正月科臣李献可等以豫教请严防降罚公封还且力请寛宥献可等不报而他会救科臣者更得重谴甚谕杖于是公力请求罢疏中大畧谓臣窃不自揣妄希古人但道臣沆以为不可之意輙敢封还御批不谓致激上怒谴诃谤榜株连累累是诸臣之得罪皆自臣始且询之同官知奉防责臣希名臣所希之名不过期上为尧舜之君而臣得附尧舜之臣若弃名不顾将阿谀茍容虽许敬宗李林甫之奸佞无不可为是乃九庙神灵所隂殛天下万世所唾骂也上不省而公复疏言臣犬马微诚不能感回天意至建储大典册立或可少待豫教委宜蚤图科臣所言未为差谬谴诃一出逺近惊疑使臣复依违保禄淟涊茍容正汲黯所谓从谀承意防主不义贻辱朝廷者也愿亟赐罢归以全晚节上复不省巳遣中官谕卿洗沐数日其亟入阁办事公去志益决复上疏言臣不能委曲停调从容缓解而封还御批咈上取罪诚万死不敢辞但皇子于皇上父子至亲册立与豫教典礼至大言系至亲事闗大典有何宜怒既荷天言切责又兼温防慰留雨露霜雪靡非至教但臣以孤忠自立之身抱下愚不移之疾俯循沈痼既非数日可痊仰冀生全实以一裭为幸仍不省公坚卧不出至三月廷试公辞免读巻乃予告赐乗传归公具疏备条君徳时政安攘大畧末犹及建储事且云情依依而恋主犹回弃妇之头心惙惙以忧时横洒孤臣之泪读者皆为陨涕当公之去或有以书挽之者曰以道事君不可则止谓止而不谏也公大臣也独不能濡忍以就大事而悻悻如言官取一决自快为公怫然曰汉有胡广中庸今乃有公论语乎且古之人主惟所欲为皆以大臣持禄小臣畏罪有轻下心耳假大臣不爱爵禄小臣不畏诛罚事尚有济闻者服其确论公虽去而上素重公竟思公言黙定万世之策以甲午年元子出阁讲学又七年辛丑册立公闻之仰天举手加额曰上幸用臣言臣死可瞑目斋沐具表贺壬寅上亦遣行人赐羊酒存问官一子中书舍人公具疏谢疏中犹及勤视朝罢矿税起废佚诸大事而入奏者为削数言公大懊恨明年癸夘公病病中梦同司马文庄公应制咏献芹献曝诗寤犹能举其词及委顿寝语悉君国事一语不及家公体貌魁岸器局恢雅负经济才而空欵悃愊力以天下为己任居尝喜愠不形至遇国家大事与闗生平名节则崭崭岳岳即贲育无以夺之方公纂修时适新郑当国见公所书其兄中丞事恚甚讽改之公屹不为动江陵病剧盈朝为建醮予时目公笑曰古人为君父祷今祷为相耶因约不徃既江陵败上怒不测祸且及泉壤予宻与公约谓其人功过不相掩公即慨然属草将以经筵日同疏面奏会有防从末减乃巳其不随人炎凉固如此又公直阁时曽少卿干亨有条陈汰武弁疏未及上以阅边行而各卫官闻之因遮少卿兄尚书同亨于朝大呼噪欲甘心焉公闻状亟出遣人传谕曰若曹无状敢于禁庭窘辱大臣独不畏赤若族耶众始解散巳下兵部欲贳不问公曰恐啓奸雄窥伺之心元魏张寻事其前车也因行五府诘主名者置之法闻者莫不多公镇定之功先是蒲坂张公继江陵为政以同里故数从公受策多所规益其后时政益务发舒而一二新进少年务诡激射名争求多于当事者公正色中立不稍假借独以大义擘解之即一二新进少年又靡不严重公也公于书无所不窥下笔风发泉涌千百言立就自成一家独不喜聚徒讲学曰学贵躬行标榜何为敦伦砥节内行纯备奔景淑人之丧号擗过毁人尤难之与人交有始末居郷岂弟寛和人人自谓亲巳然非意相干輙以理遣慎取与一介不茍宗族亲友窘急不惜倾赀赒之尝大书客座有橐里金钱挥巳尽枕中轩冕梦皆空之语殁之日几不办葬焉大宗伯于公业草公传称公守城深坚招不来麾不去有古社稷臣风盖以汲长孺况公也余谓公风度鉴裁似张子夀忠诚体国负海内重望似司马君实然明皇于子夀生不用其言没始思之遣人祭吊曲江公以议储去位而即以建储蒙上存问録廕遇若过子夀独君实起家入中书变熈丰为元祐史称其有旋干转坤之功数十年来矿税使者四出殃民不啻熈丰之政余辈碌碌即叩阍泣血无力回天公上畏相也海内望公如望嵗旦暮且兾公再起同心协力拯济一二乃公顾溘焉先徃不及如君实一奏旋干转坤之功嗟嗟上即用公而不能终用公国家即得公之用而不能竟公之用人之云亡可胜痛悼然上之终始以礼遇公与公之死生以道事主真可云圣主贞臣百代一时者矣元配霍氏封兵部主事宗岳女未庙见卒累赠淑人继配李氏处士松女累封淑人贞静勤敏善事舅姑飨客供祭事事精办然性朴素既贵犹綦缟过诸戚属诸戚属相视而笑不顾也曰吾自安之公课弟玺或过严淑人辄从旁解之至谯责诸子辄不少寛假曰我子岂同先姑子哉遇霍氏有加礼至李氏外家竟不肯私一钱以公归之明年卒公每念之辄然泣下公生嘉靖丙申闰十二月初二日卒万厯癸夘十二月二十一日霍淑人生嘉靖丙申七月十三日卒嘉靖甲寅五月二十五日李淑人生己亥闰七月二十八日卒癸巳十一月初二日子男八濬初乙酉举人娶大理寺评事霍廷楠女湛初中书舍人娶兵部主事孙训女继娶陕西兵备按察使李楠女泲初廪生娶陕西兵备副使薛纶女汲初廪生娶湖广布政使安嘉善女俱李淑人出防初庠生亦娶纶女侧室林出演初聘山东兵备副使薛纶女灏初未聘俱侧室徐氏出泂初防侧室某氏出女二长李淑人出适国子生郭焕然早卒次徐氏出适庠生李昌时孙男六濬初出者泰庚娶戸部主事焦承光女泰防娶举人邓应元女泰符聘张进士尔基女泰籥聘文学隣女沛初出者刘寄尚防孙女七濬初出一适施应圻一适郭震祥湛初出一泲初出一汲初出一瀹初出二俱防曽孙男一泰庚出卜以甲辰十一月安葬桑干之阳铭曰云并之间昴毕分野七寳五峯盘礴南下人文苞孕千年未吐宋唯毕公公今继武公之心事月白风清公之器宇川静岳停贾董文章富韩经济讲筵侃侃受知于帝帝曰良弼侍予左右先后匪躬謇谔匡救储议纷纭公独疑悃虽忤帝防终定国本归休山右人仰东山新法嗷嗷日望赐环继拜储诏隂馆之里仰天跪呼臣死可矣逾嵗告灾星流云淡黄鸟有悲青史无恨帝念鱼头吾之旧学褒防録廕礼崇恩渥予常目公殆庻王佐文端易名千古不磨郁葱佳气桑干之阳偕两淑人于焉徜徉施及子孙永世匪懈石马秋风望之下拜













　　明文海巻四百五十三
　　钦定四库全书
　　明文海巻四百五十四　　　余姚黄宗羲编墓文二十六
　　能臣
　　明故永宁县主簿诸君墓表【史明古】
　　江西吉安府永宁县主簿诸胜受檄治一府九县盗以景泰四年巡按江西都察院右佥都御史韩雍上疏曰臣闻去奸以制任人以才古之善教也江西十有三府地大而多险人众而杂居地大则襟帯江湖包络山泽奸宄易于亡匿人众则善恶浑殽亡赖之徒萌蘖其间盗贼斯出矣今法禁彰明比嵗丰给犹窃发若此即不幸有水旱之灾物力匮散则强者奋臂而倡呼弱者闻风而响应恐饶信以西安袁以东未有宁居也于时始惊而谋之其可及乎臣深为此惧故府委一官専令逐捕盗贼以防其微以杜其渐然人之贤否不齐才力亦异故有出此入彼不能穷其巢穴也惟吉安府永宁县主簿臣胜受任以来夙夜在公至不顾省其家劳心尽力不避艰险故能时月之间禽戮渠魁徒党解散民反常业而又精爽详审人不能欺既亡滥及亦亡幸免人称为平盖其才畧信有大过人者臣愚以为宜令専督属府之盗然以职分素卑人不秉畏谨案江西布政司故有捕盗经厯间者阙于选补今臣胜屡着劳効第以诎在下僚上亡由知臣请授胜兹职俾之徼巡管内不惟少旌其勤使人知劝而盗贼亦可以渐而戢矣臣雍昧死以闻制下吏部吏部以胜资浅寝不行明年始有文绮之赐用前奏也当是时吉安人多当道文渊阁则陈循萧镃大学士吏部则王直尚书都察院则萧维祯罗通左右都御史余以侍从卿丞给史布列清要者不可胜纪其子弟亲属奴仆率怙权使气恣横部中辄橐盗以居利守令莫敢谁何君独持法直行亡所假借推情立议寻绎钩探穷竟根柢众以是大怨君乃共为飞语诬之于巡按御史项聪聪时与韩巡抚以乡曲更责望不相能欲去君以快忿念亡以为之辜乃攟摭修学时减刻谷价坐之夺其职当逮谳京师君声寃事下都察院维祯入私言望君不与辨君遂持维祯隂事维祯恐使所亲囊白金赂君蕲解君弗许上书告其居丧时受郡县货财具有左騐维祯大惧尽用其赀求救于中贵人兴安教其上章自愬从中下其事锦衣卫捕君系诏狱与刑部大理寺杂治之诸大臣咸诟君莫肯白其诬枉者镇抚门达于众中责数君曰此岂尔求直时耶故事当参请置对今是何等时也卒成案傅以诋诬大臣报下戍铁岭时七年三月二十八日也明年天顺其年三月二十六日君卒于戍所年六十二家人负其遗骸归其子中即于钱塘东山同后二十年君配某氏卒中以成化十四年九月二十四日自东山同啓葬君于大慈乡资崇坞丁家岭之西冯从葬焉君字廷义其先祥符人宋南渡居仁和祖嚞徙盐官久敬复居仁和君有吏才负直尚气常慷慨思树功业吏杭州从事工部尚书李友直采官材四川典史铅山父丧去官卒葬改桃源考满迁主簿永宁所至皆能兴利除害恭勤不懈爱民如子桃源当南北要冲民疲于挽送死伤满道君身任之煦妪燠咻民忘其死其在永宁尤刚肠疾恶故不容于权臣竟以戍死悲夫中以改葬之墓未有刻语其友史某曰子虽不与吾父接然详吾父事业者莫如子子又辱与中游墓上之石将子是托焉某辞不获乃为之书曰呜呼人能自视重则外物轻当五六公柄用时呴枯吹生倾动海内自藩宪以下莫不曲意事之以规进取君宁不知能少诎其志以比阿之则髙官要职可致也而守正不挠至罹毒蠚卒之劘其牙而膏其血身死名僇为流俗笑者由其自视重也呜呼贤哉属者有巡抚使奏江西盗倚大臣家为扞蔽李孜省之党方盛讳恧其言立贬斥居外则其奸王法乱吏治贼民生者有不待君一人之言而具也传有之深山大泽实生龙蛇又曰触犯人主罪或见原抵牾势臣死在不救信然用是表之于墓览者将哀君之不幸且为世道慨焉呜呼蹈此辙者微独君也哉
　　东莞县知县陈君墓志铭【陈琛】
　　陈生大猷从余逰一日出其父在东莞时诸名士贵公所赠诗数十篇余观每篇皆有豸冠显擢之祝无一篇能脱者因笑曰何待尊君之浅也进士作县不数年得台省者恒十五何异之甚抑尊君平日自期岂専在此一官耶大猷曰家君当日亦厌之谓皆俗见谀辞无足寳者余曰吾固知其厌之矣吾尝见君在稠人之中元声朗调峻卓惊人无顾畏语乡先辈量寡容者不能堪至以裴行俭相人之术诋之君闻之不为动盖其刚方坦直得之天性所谓人各有能有不能而突梯婉软以取容恱于时者亦君之所不能也不能自为谀顾喜谀耶吾固知诸诗皆君之所不喜也大猷以为然且曰知家君为人诚莫有如先生者矣遂以墓志见属余不得辞命取状为叙之君名宁字士泰号介庵世居晋江桐城西其先世若云心梅西中斋皆克自光其谱者也中斋第三子彭夀是为君之曽祖彭夀生正正生成聪娶潘氏生二子君其季也白面炯瞳望之知为敏颖人作科举文字不苦索而就而明赡轻顺无少纡郁艰深甚似其为人戊午以羲经领乡荐壬戌登进士第癸亥出知东莞凡举进士皆喜职内出为州县则惘惘然视居内得清要者若登仙然君独曰何不乐患才乏耳县令犹不足为政耶束书数箧赴治至则以吴隐之饮贪泉节诗为佩符曰不如是则气馁畏人窘骥足不得逞盖才出于气未有气不足而力能排天斡地者也东莞号繁剧难理旧有坚讼积数年厯数官不能破君讯之立洞其族会即取纸大批数语掷庭下两造各甘无后言者一境皆惊有作诗颂之至以神君称者君曰吾非神吾得其意于春秋撙节人情天理而轻重吾权衡于常律时例之外顾执律拘例者亦不能为吾制焉耳隽不疑之谬引陈子昻之议诛元庆张柬之不能为唐室讨罪人皆无得于春秋者也识者闻之愈惊皆曰临事不可无学术専恃才气犹不济况徒以谨愿朴直之徳称者乎由是东莞之豪者黠者无赖而欲入于盗贼者胥吏之老于案牍而神出没者有官无守恣其父兄子弟席气欿以沮挠官府而渔猎士庻者皆惕惊蹇澁不敢稍出防墨果君之神明感应若是其周且速哉事有机术有要先声而人以为皆实举一而人预服其百也然亦足以见君之拔出寻常矣善观人者即其大端而得其全体固不待事事详之而后其人可知也镇巡藩臬诸公屡加旌奬期以大用而君亦汲汲然不自意满政暇则左经右史俯读仰思有一得即入邑庠进诸生课试之以其所自得者发其疑使各自思而因以授之于乡社改滛祠为乡校命诸乡子弟延聘山林遗逸师之而穷乡遐里皆知向学此皆俗吏视以为迂而甚慢之者而君独知急焉然则君之没而邑人至今犹曰于我有徳者亦岂专以其威令能行而决狱平允也哉君临没时叹曰吾年未及强仕吾仕而治方有可观而天不少假以既吾蕴岂天不喜善人而世之多福者皆顽忍痴肥逐逐无厌者耶此言激发失平有余恨也君生成化壬辰卒以治乙丑四月十九日年三十有四配黄氏男三人长即大猷次大谟大谋女一人大猷举止有父风亦挟负竒伟不肯随人后者也游郡庠聘吾蔡虚斋先生女君卒时大猷年十一扶柩归权厝祖坟之侧去年冬始卜地于三十二都金匮山背壬向丙穿二圹择今年壬申十二月二十一日葬虚左为黄氏夀藏铭曰悯君英气未发一二不有万缣为君作志
　　秋佩生作墓志铭【刘茝】
　　古人墓志铭托之名笔盖欲附文集以传逺后世懵此义厚遗名爵以为耀文浮质灭识者少之近世録名臣收人物者多据此益见其惑也又有自作挽歌自作祭文者事虽不经情则夷旷吾有取焉故自述志铭期以传信茝字惟馨号秋佩别号凤山生成化之丁亥十二月十一日戌时曽祖信忠元末乱甫七嵗随舅氏自湖广之麻城来徙谱帙遗失逺世不详哀哉祖文隠草昧祖妣李氏无出邹氏生父志茂以茝贵赠户科给事中妣刘氏生妣王氏前妻程氏继妻沈氏俱孺人茝生不大慧亦不大愚父爱之甚笃教之则甚严少有过差不少恕尝语茝曰吾上世逺迁于涪俱不耀徳积汝祖吾遵循之后有兴者其在子乎以行以貌以心汝决有官但吾病且老恐不及见茝每忆此言心痛泣下奋自勉学先妻程没六年不娶欲副亲意治戊午巳未叨聫科第吾父巳谢世淮南子曰子欲养而亲不待水欲静而风不宁殆将预为茝发也吾奔丧时同乡举人李姓者客死京师吾不忍其死举血尸舆而西者万里事或难于以栁易播者后服阕授戸科给事中任仅四载尸素无所建白每见时事爽度忧形于色妻沈氏曰人以官为荣君以官为惧何憔悴若此吾应之曰杞人漆室何禆于国亦此心不能巳耳忝居谏垣虽无大禆补不敢怵时缄黙且如减灶丁之逃课昔之鬻子女以代偿者颇徳之奏屯田之妄増时之虚丈量以要功者悉蠲之论妖言之诬系所活不止千人劾盐法之弛禁所节何啻万计瑾贼谋逆首发其奸张防党恶预摘其伏逆谋既露以次伏诛人曰子何先见若此吾曰吕献可首劾安石苏老泉先论辩奸岂有幻惑之见亦论理势之自然耳瑾贼因建白中伤之杖于朝落职家食者七年两罚饷边三百石产尽倾藩臬牧守下逮亲朋咸以义助始克毕事涪州旧有五贤祠祀编置程伊川别驾黄山谷郡贤防亚夫地主谯达微一日郡守南城黄夀忽易其扁曰景贤笑谓予曰君知所以易扁意乎吾曰不知黄曰奏屯田减盐课卫贼捍患先生功徳及涪人吾欲生致公于是此耆老龚浩辈之公言也茝力止之曰吾不敢叅道教又不能与诗流又非地主滥于斯是重吾过也黄笑而止扁今尚存又尝买郡人刘寛显之楼居以处予予悉拒之都御史林见素因流贼乱为茝府城买居予亦请止所不屑者多类此后瑾诛公论力荐有云居官能善其国居家能卫其乡倡义兵以捍流贼四境晏然擐甲胄以先卒徒阖郡安堵等语复起金华知府在任三载无政禆郡无徳及民敦风俗恤民隠乃拳拳之本心浙俗侈奁资生女輙渰没重法禁之存活颇多人称其存曰刘女婺郡多节义疏旌举者八人俱见表扬风化録何王金许婺人也以道统请于朝崇祀孔庭论虽未行识者是之处事近迂心则实事上类简心不欺爱謟者皆嫉之吏部五次推陞提学叅政等官事从中沮亦以瑾故也瑾党有宦浙者始以附瑾被劾将加重典主国是者曰激则反侧不安俱从轻谪外任无何夤縁复起适佥浙宪因附御史潘鹏并力防茝旋复致仕时浙人曰死逆瑾能害生忠臣言路如之何不阻塞忠謇如之何不解体哉八县父老及官属泣赆者旁午于道茝钱无取后鹏果党逆极刑浙人称快茝致仕又八年新天子自藩服入嗣大统甄拔人物有荐之曰古忠臣者有曰古循良者名浮实爽可愧也公论汲引不巳始得旅进起守长沙浙儒有寄诗云古今忠谏共危机曽忆飘然去任时死瑾能生无孕子烬灰犹煽燎原威奸臣漏网天刑在贤守弹冠士论归谁道防防无果报潘鹏此日竟何知公论之在人心不泯如此病痿未赴任间复转江西副宪病势愈増恐不作乃写志铭以贻子姓俾没后镌之石思昔先王諡以尊名节以壹恵茝官卑无可请之諡徳薄无可壹之恵但自少及壮且老不妬不忮无刻剥偷惰之行虽不能为善亦不敢为恶司马公曰吾昼之所为夜必焚香告诸天不敢告者不敢为也茝自反廿三嵗以前不可告者亦有一二事悔不及也程明道曰中心如自固外物岂能侵茝内讼被侵者尽多居官不能亷贪心尚在然取斗米张纸以自肥天则我殛居家不能俭侈心尚存然使铢侵两克于匪义神则我谴若夫恤乡邻睦宗族厚五伦乐三益周穷给匮恤老怜贫徒有是心原无是事盖棺论定付之后人吾不敢自文今不尽述虽然吾尝以人占天谪官自都下祖墓侧有长巨石一日忽作裂缯之声响逾时破而为二长数十丈又有山名八卦崖者裂开三寸亦长数丈致仕自金华舟至防以上地名麻衣滩风漩大作巳不自保阖目以俟顷之漩醒平善舣舟岸人以讶之流贼火吾居祠堂尽毁四龛及神主出于煨烬之中畧不焦腐事虽偶然亦颇异常由是观之天盖未丑茝之所为也呜呼吾不得于人却得于天不得于外却得于心不得于私却得于公不得于今或得于后乗化归尽吾无憾矣子男四雍武程出承武步武仲武沈出承步业儒孙男若干以某年某月某日某时卒上距生年防旬有几附凤凰山祖墓之侧棺衣饭含之具屏去华丽无毫厘金银珠玉以殉亦大明之俗如此变迁之后人必无所利可保无虞也乃系之以铭曰凤凰巍峩有作其谁爰自凉菲实培其基不肆以亢不弛以隳时称鸣凤自惭伏雌载黜载迁不废其驰载仆载兴我心则夷国有元凶欲秉珽圭封章一劾骈首就诛郡有瑞人伦理攸归表扬一旌善类生辉亦有徐福代讼我私天子曰嘻擢而用之铨衡曰俞姑试有司官以旅进副宪江西天亦孔吝不究其施还此淳厐归于地维乐在兹丘风水攸魁山灵诃防莫敢侮予
  </div>
  <div class="pagination">
   <a href="明文海_page125.html">
    上一页
   </a>
   <span>
    ...
   </span>
   <a href="明文海_page121.html">
    121
   </a>
   <a href="明文海_page122.html">
    122
   </a>
   <a href="明文海_page123.html">
    123
   </a>
   <a href="明文海_page124.html">
    124
   </a>
   <a href="明文海_page125.html">
    125
   </a>
   <span class="current-page">
    126
   </span>
   <a href="明文海_page127.html">
    127
   </a>
   <a href="明文海_page128.html">
    128
   </a>
   <a href="明文海_page129.html">
    129
   </a>
   <a href="明文海_page130.html">
    130
   </a>
   <a href="明文海_page131.html">
    131
   </a>
   <span>
    ...
   </span>
   <a href="明文海_page127.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
