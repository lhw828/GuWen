<!DOCTYPE html>
<html>
<head>
    <meta charset="UTF-8">
    <title>吴都文粹续集 - 第 43 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴都文粹续集 - 第 43 页/共 102 页</h1>
    <div class="content">　　为奎侄题石田雪景
　　瑶林依石断云攒雪后西山更好看忆向越来溪上过梅湾玉削数峰寒
　　题启南写绯桃图巻首题石翁乐事字桃作六出时有议其误者因解之
　　石翁乐事嗟何事终日春风绕笔吹寄语看花人仔细绯桃千叶半开时
　　石田百鸭图
　　栁塘流水春沄沄谁放百头花鸭羣石田老翁真好戯防染霜毫成锦云锦云歴乱不可数饮啄浮沉散还聚白莹翻令鸥鹭猜彩鲜更被鸳鸯妬菰蒲剑牙一尺强水香烟暖任回翔正怜身上无泥滓安用人间覔稻粱洞庭之波连笠泽深緑晴摇汉江色甫里先生得意时自挈雕栏引文翼我家恰与天随邻惯见毰毸弄碧粼就中亦有能言者不取槖金惊使人
　　次韵题石田画　　　　　　林俊
　　髙云落水自深秋独客年华水共流今夜月明何处笛最难割遣是乡愁
　　云移石磴峰疑断溪转人家树故重枕股石牀无别事碧天秋水看芙蓉
　　蓣药苖齐竹又孙浑忘嵗月是烟村贴山墙短鸡登树背路花深鹿卧门
　　到头竒事只江乡寂寂溪山歳月长何许将归同调曲桃花春水就渔郎
　　题石田画二首为仲深作　　边贡
　　夕阳半落羣峰髙古林萋迷猿正号欲招同人眺野色安得扬州何水曹近烟苍苍逺烟白此时独作邨西客君不见石子冈头萝薜深麋鹿成羣讵相识
　　平生不识石田子往往相逢画图里世传百本无一真抹青涂紫俱门人秋堂对此双眼豁倐然置我溪与壑君不闻画家贵意不贵工只在冥冥漠漠中
　　沈启南画　　　　　　　　徐渭
　　坐对云霞坐行随鸥鹭行巳无烟火气况有市朝情红叶从书积青岑带浦平世间那有此画里尚难成便欲招为伴其如不可凭只将题咏处聊寄此心清
　　题朱尧民小景　　　　　　徐祯卿
　　朱君画法学吴姬尽扫铅华出稚姿万里云山一行墨令人惆怅忆天涯
　　题文待诏春江图　　　　　孙一元
　　过午轻雷风色鲜断虹迎日破寒烟鸥清沙净宜诗句旧日仙人白下船
　　野树无人隂自合断峰隔防雨犹青鸬鷀鸂鶒留春住正是江南杜若汀
　　题周臣画　　　　　　　　顾璘
　　叠嶂寒松防碧霞一溪春水夹桃花山坳若见渔舟入莫问人间旧嵗华
　　文衡山为其友人伍君求作山水小幅十年而
　　始成君求出示余因题　　　　孙一元
　　茧光墨色喜新増肯作寻常断璧称十载独留阿堵妙画师谁是顾金陵
　　题唐子畏画山水　　　　　　顾璘
　　赤城霞气连东海九疑绵绵舜陵在曽逰两地纵竒观叠嶂填胸何礧磈洞庭波涛拍云天吴江长桥絶可怜扁舟夜携二三子髙歌月下招灵仙归来草堂老无力山水迢遥苦难得苏台居士好画手一幅尽写苍茫色林壑髙深气杳空潭飒飒水风生开帘对此坐清昼彷佛邀余万里行
　　同前　　　　　　　　　　张琦
　　蛮天梅雨杂江潮五月青林未可樵泥白草深归旧隠一支山路入中条
　　题子畏古松水壁画　　　　徐渭
　　南京解元唐伯虎小涂大抹俱髙古壁松水阁坐何人若论防鱼应着我
　　诗余题子畏所画美人
　　吴人惯是画吴娥轻薄不胜罗偏临此种粉肥雪重燕赵秦娥　可是华清春昼永睡起海棠麽只将秾质欺梅压栁雨罢云拖
　　唐伯虎画崔氏莺莺并题
　　彷佛相逢待月身不知今夕是何辰行云总作当年散傅粉空传半面春嫁后形容能不老画中临搨也应陈虎头亦是登徒子特取妖娇动世人
　　题文待诏百雅图歌　　　　　罗洪先
　　文君写此百雅果何意把玩令人不忍置忆君曽作金门逰侍直晨趋五凤楼尔时银床声半滑尔时铜剪声初歇惊羣忽逐禁钟来弄影遥随宫雾没光借祥乌一延伫势凌鳷鹊从来去仙桥有路自飞腾韶乐无声亦跄举托身既得所引类还有时太液分饮九龙水上林更宿万年枝中郎弹射不敢向内庖烹割多所遗时人每取占王气竞谓禽鸟先得知只今归来甘寂寞独卧南窗对山郭窗前古树大十围不见羣鸦见饥雀
　　题虎山桥图　　　　　　　吴子孝
　　春湖万顷玊溶溶桥上春山翠扫空神女月明珠泛浦仙人云晓笛迎风花枝香覆琳宫外草色青迷紫洞中思挂一颿凌絶顶看图翻愧赋难工
　　题文待诏墓四逰小幅　　　俞允文
　　春光着处使人迷栁暗花繁云水低一路沿洄光福寺太湖还在石湖西
　　千年荒殿满青苔尽日无风湖上开更是空林春色晩谁人为扫落花来
　　招真观图　　　　　　　　杨仲
　　欲学无为道来居小有天精神消物怪采气变风烟恬澹知天徳虚无象帝先髙风何特达古迹尚流传地渉洪荒表山开混沌前谷幽疑鬼聚峯巧类人镌叠起三重阁分流百道泉岩穿留虎迹石冷逗蛟涎放浪曽无日遨逰未有年古经披览罢毛骨为醒然
　　题松江烟雨图　　　　　　　陈造
　　逺峰近薄鉴中浮每泊行舟十日留雨望晴临俱不恶最怜烟霭暝髙秋
　　千里湖山宿雾昬倚栏一笔解平吞渔郎好在収纶罢想踞笭箵共一樽
　　呉淞山色图　　　　　　　倪瓒
　　吴淞春水緑摇荡半江云峰翠前落松声渚际闻潘郎狂嗜古容我醉书裙鼔柁他年去相从逺俗氛
　　题画二首
　　舟过松陵甫里边幽篁古木尚苍然何人得似王徴士静看轻鸥渚际眠
　　青山矗矗水舒舒相见郊原霁雨初絶似三髙亭上望人家依约树扶疎
　　题倪云林天池石壁【为钱雅赋】　　　张雨
　　尝读枕中记华山閟中吴神泉发其颠青壁绕其隅春风四山来羣緑互纷扶羽觞曲折行浮花与之俱采珠搴薜荔洗玉弄芙蕖聱叟颇好名石洼作鱼湖鸿乙志草堂挑灯遂成图向此涤烦虑阅世如摴蒱发兴云林子盥手与我摹居然缩地法挈入壶公壶
　　题大痴天池石壁图　　　　　髙启
　　黄大痴滑稽玩世人不知疑似阿母旁再谪偷桃儿平生好饮复好画醉后洒墨秋淋漓尝为弟子李少翁貌得华山絶顶之天池乃知别有缩地术坐移胜景来书帷身骑黄鹄去来逺缟素飘落流尘缁颍川公子欣得之手持示我请赋诗我闻此中可度难玉枕秘记传自青牛师池生碧莲花千叶光陆离服食可腾化逰空驾云螭奈何灵迹久閟藏荒竹满野啼猩狸寻真羽客不肯一相顾却借释子营茅茨我昔来逰早春时雪残众壑消寒姿磴滑不敢骑马上青鞋自策桃笻枝上有烟萝披拂之翠壁下有沙石荡漾之清漪晴天倒影落明镜正是玉女晓沐髙鬟垂饮猿忽下藤袅袅浴鹤乍立风澌澌匡庐有池我未到未省与此谁当竒扫石坐其畔沿洄引流巵醉来自照影俯笑知为谁落梅扑香满接防暮出东磵钟鸣迟归来城郭中复受尘土欺十年胜赏难再得恍如清梦一断无由追朝来观此图恻怆使我悲当时同逰巳少在我今未老形先疲人生扰扰嗟何为不达但为髙人汉南巳老司马树岘山巳仆羊公碑惟应学道悟真诀不与陵谷同迁移仙岩洞府孰最好东有地肺西峨眉髙崕铁锁不可攀援以迳上仰望白云楼观空峩巍此山易上何乃遗便与猿鹤秋相期欲借太乙舟夜卧浩荡随风吹洞箫呼起千古月照我白发凉丝丝倾玉醪荐瑶芝招君来逰慎勿辞无为漫对图画日夕遥相思
　　题龙门春晓图【为复庵】　　　　姚广孝
　　双崖寂寂翳云松曙色才分露气浓忆得岩僧从定起数声啼鸟一声钟
　　曈曈初日曙光防淰淰山云霭竹扉五丈石边琴一曲桃花三月鲤鱼飞
　　同前　　　　　　　　　　梁时
　　一别天平向十年梦魂时到白云泉今朝重覔山僧话却忆当年秖惘然
　　访复庵出前画求题　　　　倪瓒
　　天平烂漫逰三日林下狂吟石上眠浩浩春风芳艸緑梅花雪满白云泉
　　同前　　　　　　　　　　亢宗
　　金乌飞彩上扶桑照见峰头一抹光空翠浮岚吹不散清寒飘湿薜萝裳
　　同前　　　　　　　　　　孙作
　　八节龙门迥三生似有縁那知白居士不到白云泉
　　同前　　　　　　　　　　张适
　　仗策长时度翠防白云深处扣禅扉泉头欲听松声坐石上干苔不涴衣
　　同前　　　　　　　　　　金文徴
　　窈窕攀萝一径防满林啼鸟掩闲扉城中车马多如许不信山深有衲衣
　　同前　　　　　　　　　　郳素
　　山气奔腾似浪生双峦峙立断尘缨幽人定起无余思只有梅花照眼明
　　同前　　　　　　　　　　张博
　　雨后行吟到石林飞岚湿翠落衣襟一声啼鸟无寻处山在白云深更深
　　同前　　　　　　　　　　刘以礼
　　昔时曽看白云泉兵燹飘零又十年今日重来登眺处野花啼鸟自依然
　　同前　　　　　　　　　　沙大用
　　来往天平二十年煮茶饱赏白云泉扵今吾老僧头白共倚山听暮蝉
　　同前　　　　　　　　　　王行
　　昔年来此是秋时只到龙门便赋归今日重来登览遍满山浓翠湿春衣
　　同前　　　　　　　　　　刘屺
　　出郭名山廿里遥松萝云石路岧嶤经行喜隔尘凡逺不许人来説市朝
　　同前　　　　　　　　　　陶琛
　　曙色防茫岳影髙松风习习鸟嘈嘈白云尽向龙门去散作岩前万顷涛
　　龙门茶屋图　　　　　　　倪瓒
　　龙门秋月影茶屋白云泉不与世人赏瑶艸自年年上有天池水松风舞沦涟何当蹑飞鳬去采池中莲龙门春晓图为竺芳师赋　　　谢振
　　东方欲明犹未明西林晻霭斜月倾花间百舌弄晴语井上辘轳牵水声天平寺里钟鸣早楞伽山下人行少东风碧树万家春海霞红映龙门晓
　　虎丘春霁图　　　　　　　王行
　　羣巘抱西郭一峯出平田孤秀凌太虚旁絶络与联古迹遍林谷干将閟重泉划开千尺崕下见清泠渊翠壁绚霞彩葩词咏前贤扵时属青春霁色明髙天鸣鸟亦巳和众卉纷自妍夙驾爰此逰襟怀遂悠然岂曰事赏心观俗古所传来牟蔽丘垅馌耕满畴阡乐土有若兹勤政复勉旃愿同击壤民熙熙度余年
　　为徐仲山题虎丘观泉图　　呉寛
　　徐子昔年官水部匹马萧萧歴齐鲁运河水满万艘通汶泗交流无壅土归来泉志手亲编好与河渠书并传不识当时陆鸿渐齿牙空味虎丘泉
　　题启南写逰虎丘图
　　【启南初逰灵岩遇雨明日既霁乃与海虞周景新逰虎丘因写此图并有诗记其事李贞伯云是日在阳山遇雨而归陈永之谓雨霁日独以事在阳山抱恨不能与启南同乐也皆有诗题其上景新寄予和之】
　　云岩不减灵岩好【虎丘又名云岩】昨者胡为渉行潦千人石上两青鞋日出深林歌杲杲一时取乐能偿劳水西山北争探讨涧泉潄齿心亦清石壁题名手亲扫西去阳山十里遥冒雨有人归不早明朝见话入云岩扼腕捋须空懊恼好山不趂晴时防此事巳差何足道安知犹有独逰人隔水相望在阳抱何处携来此画图我方起视俄絶倒诗情画意各有在嵗月依然仍可攷虫鸡得失不须争泡影死生难自保【永之巳殁】再到京华住六年匏翁头颅欲全皓江南归计有时成次第山行非草草卧逰且把画图开鹤磵松庵亦天造翻嫌二客不能从回望周郎与东老
　　题天平石湖二图次韵【为王应爵】
　　万石如林貌得真纵横碧涧共苍峋城中拄笏须闲客林下峩冠有正人支老邻居驰骏马范家先墓倚危麟岘山未必髙如许遗爱当思继晋臣【时应爵出仕】
　　古亭石刻手曾摩宋墨当年记石湖絶涧百盘横略彴晴波九级荡浮屠开园种树山为界放水灌田天赐租重拟四时编杂兴范家莫认是尧夫
　　题启南过吴江旧图
</div>
    <div class="pagination">
<a href="吴都文粹续集_page42.html">上一页</a><span>...</span><a href="吴都文粹续集_page38.html">38</a><a href="吴都文粹续集_page39.html">39</a><a href="吴都文粹续集_page40.html">40</a><a href="吴都文粹续集_page41.html">41</a><a href="吴都文粹续集_page42.html">42</a><span class="current-page">43</span><a href="吴都文粹续集_page44.html">44</a><a href="吴都文粹续集_page45.html">45</a><a href="吴都文粹续集_page46.html">46</a><a href="吴都文粹续集_page47.html">47</a><a href="吴都文粹续集_page48.html">48</a><span>...</span><a href="吴都文粹续集_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
