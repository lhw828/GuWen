<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 131 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 131 页/共 603 页
  </h1>
  <div class="content">
   开业寺者，後魏黄门郎使持节卫大将军陕州刺史都督冀定瀛相殷五州诸军事定州刺史尚书令司徒公固安县开国伯李公舍山第之所立也。其地则前临斋，金凤骋光而振仪；却负常山，玉马腾姿而绝影。东瞻峻堞，宛若香城；西据崇岩，依然雪岭：盖全赵之胜地焉。公讳裔，字徽伯，赵郡元氏人也。璋盛德，代资卿相之材；钟鼎贵游，人负河山之气。便繁竹使，入天门而上八重；密勿槐庭，登太阶而步三级。朱轮趋阙，拜天子於南宫；黄ト当衢，肃群公於北里。位望隆矣，欢娱极矣，喟然叹曰：“假使门兼万石，不能遣生灭之源；家累千金，不能去吉凶之域。以为同生者物，异物者超生；滞教者方，离方者会教。挹三明而豁悟，乘公正以虚求，爰贬泰於丰家，庶推烦於朽宅。及其高台未毁，曲池犹，回季伦之业，作须达之园：昔我宴居，今成法宇。”
    变歌梁於月殿，即下梵尘；移舞观於花台，还飘净雪。八功德水，波通西舍之池；四禅定林，影庇东邻之树。尔其考轮奂，度崇高，或仍旧而标迹，或惟新而广制。随方授矩，基阶因巨壑之形；审曲裁规，垣院取重峦之状。香阁，涌地神行；窈窕禅栖，中天化立，千门远闶，当断岫而全开；百ㄆ危承，隐连峰而半出。垂珠缀玉，日月回薄於山窗；刻[
RDP]图龙，风□吐纳於岩栋。优填灵匠，尽变态而无穷；崛真容，极尊严而有。青莲目湛，犹纵观於南浮；丹果唇开，似微言於西竺。诡状千名而兑出，殊名万计以争陈，触类长之，能事毕矣。先是有沙门僧明昙宝等，并不知何许人，属魏氏之迁都，随孝文而戾止。咸以冥通胜范，夙证良缘，非声闻乘，是菩萨行。动机灵於物表，屈形相於人间，睹兹愿力，共谋经始：当由道资冥助，故使天降异人。大矣哉！谅福庭之最也。于彼延昌之末，锡其偃角之名，孝昌年际，改为隐觉。自魏历齐，僧徒弥广，德均鹭，数若稻麻。洎乎周季道消，芟夷像教，斯虐主之称乱，甚魔王之未降。四百八藏之文。咸沦汲冢；飞锡乘杯之侣，悉陷秦坑。遂使多宝湮覆，支提废毁，散给勋臣，以充园第，可为长叹息矣。
    公之嫡孙袭固安伯祖元，缔感遗墟，果蒙恩赐。城侔越国，净王多後嗣之家；地拟齐廛，晏子据先臣之宅。既而苍精失御，赤运登符，大宏妙有，广标灵刹，慧日昏而曙，法流塞而更通。祖元复舍旧居，而为净域。北堂安寝之处，重扇玄风；东ト招贤之所，再流清呗。遂能上闻旒纩，光动丝纶。以公净业攸开，更以开业为称首。俄而毁室云谢，波旬纵慝，寰中法侣，尽婴涂地之灾；海内仁祠，多溺滔天之浸：惟此灵构，岿然独存。因大圣之依凭，威倾六贼；赖诸天之守护，壤隔三灾：苟非至德通神，奇工入妙，其孰能与於此也？皇明首出，大拯横流，絷醉象而定昆阳，斩毒龙而清冀野。反淳风於上叶，集甘露於中枝，都畿壮而帝服开，国土净而天冠敞。蜂台切汉，方演化於时和；凤刹临□，尚韬名於朝命。祖元第二子维摩，武德年中赵定二州别驾。属乾坤渐泰，曦望初华，攀龙之茂绩既宣，展骥之休声克著。永言堂构，题目阙如，屡有申闻，情逾恳至。重使泽流元地，金轮转北走之途；涣发紫泥，银榜照东方之国。粤以贞观四年，还赐旧额为开业寺也。上座圆彻、寺主圆镜、都维那道英、大德僧道宽、智、圆一、圆真、道通、慈伦、道名等，并董修戒范，持护律仪，腾逸气於三空，仙舟於八解。鸠摩罗什，望景倾魂；雁门慧远，闻风动色。且夫难舍能舍，远人隆百代之基；从明入明，君子积万年之祚：诚哉斯道，信而有征。
    公第五子子雄，隋辅国将军平东将军左金紫光禄大地通直散骑常侍骠骑大将军仪同三司使持节豪州刺史鸿胪卿，进爵高都公河北道行台兵部尚书。曾孙纬，皇朝宗正卫尉司农三寺卿金紫光禄大夫荆州大都督府长史幽州都督户部尚书太子詹事怀洛蒲三州刺史，袭高都公。纬弟俊，皇朝扬州大都督府兵曹参军汴州封邱易州易县舒州太湖三县令朝议郎行商州司马上骑都尉。箕裘递袭，凭蔗苑而弥昌；黻冕相承，檀波而转盛。大仙幽赞，乡长则累叶无惭；大觉显仁公侯则连华必复。讵比夫谢家遗宅，徒拟甘棠；韩国旧台，空传酸枣而已？但此寺爰初缔葺，迄乎崇丽，公又发宏誓愿。图徽旷劫，建丰碑，将符镂鼎。嗟乎！十鸟倾日，二鼠催年，空留白月之名，未勒黄金之字。俊第八子宣德郎行本州录事参军事□骑尉崇η，即公之元孙也。风神秀嶷，器业甄明，发挥经史，抑扬词翰，申鸿渐於上藩，屈鹏抟於中录。虽荣庥作牧，褰之位未登；而仕（阙一字）还乡，衣锦之游斯在。钦惟旧德，若先功，望鹿园而拜首，登鹫山而礼足。於是仰挹缁徒，傍询碧殿，翦荒苔而相质，允属谋孙；访丽藻而披文。无遗小子：命从侄尚一制文焉。尚一学谢探微，词惭析妙，谢安庭序，叨承白雪之篇；韦孟宗祧，敢述彤亏之咏？庶使家风入偈，抗佛土以飞英；祖德惟真，积僧而不朽。重宣此义，为铭曰：
    美哉东墅，奂乎西第。荣观一时，湮沈千岁。邪山易拥，爱河难济。徒徇假名，竟迷真谛。（其一）
    达人蔼蔼，情洞如如。爰推别业，式建精庐。跨弥阜，乘危蹑虚。傍通碣馆，直抵漳渠。（其二）
    凌□之（阙一字），匪日而就。广制弥新，崇基即旧。[A084]檐吐，凤甍衔岫。月落上楹，星回中ニ。（其三）
    有周灭德，怠弃真宝。胜彼伽蓝，咸成鞠草。洎於赤帝，绍隆元道。弊风一革，慈□再造。（其四）
    汉东鹿走，燕南狼籍。毒被王城，灾延帝石。四魔怙乱，三乘泯迹。独此招提，居然不易。（其五）
    功符化造，事叶神凭。妙物凝粹，真人效徵。皇家凤举，帝室龙兴。一戎底定，五浊攸。（其六）
    法门既辟，（阙一字）源载返。道贲{艹仍}山，恩孚柰苑。难峰仞积，鹤池波偃。地绝风尘，人多林远。（其七）
    七州论德，四（阙一字）标荣。犹婴有待，岂悟无生。我祖腾懿，天师配明。还因梵笔，永播家声。（其八）
    ●卷二百二
    ☆王友方
    友方，高宗朝官吏部郎中。
    ○对司仓拔薤父老送钱判
    滑州刺史初临人，扫第以待，司仓拔家薤一本，水一器，置於第中。刺史入第见之，以其馈饷，遂与下考，司仓不伏。又越州都督更满将还，父老以钱物追送，都督各取大钱一枚。廉使访知，科其赃罪。刑部例以为不当。
    负海史区，攸称越府；滨河大郡，爰指滑台。旁连射的之岩，俯带洒舟之浦。户千人万，实俟廉能；露冕褰帷，是资宽惠。司仓之置水拔薤，方取喻於庞参；父老之赍物送钱，报恩於刘宠。汉阳服其高义，耶溪书以清风。取之者不以为贪，置之者无闻於诡。诡不累物，难以损名；贪不汝求，讵得而罪？馈饷之理，与此全乖；廉察之行，殆将谬举。赖秋官审慎，宏兹阅实，类皆无罪，窃谓合宜。
    ☆冯神德
    神德，高宗朝官御史。
    ○上释在道前表
    臣闻秘教东流，因明后而阐化；元风西运，凭至识以开宗。故知宏济千门，义宣於雅道；提诱万品，理塞於邪津。只可随圣教以抑扬，岂得逐人事而兴替？沙门者，求未来之胜果；道士者，信有生之自然。自然者，贵取信真。绝其近伪之迹；胜果者，意存杜渐，远开趣道之心：诱济源虽不同，从善终归一致。伏惟皇帝陛下包元建极，御一飞贞，乘大道以流谦，顺无为而下济，因心会物，教不肃成。今定道佛之尊卑，抑沙门之拜伏：拜伏有同常礼，未是出俗之因；尊卑物我之情，岂曰无为之妙？陛下道风攸阐，释教载陈，每至斋忌，皆令祈福，一依经教，二者何独乖违？陛下者，造化之神宗；父母者，人子之慈称。陛下以至极之重，犹停拜敬之仪，所生既曰人臣，何得曲伸情礼？舍尊就爱，弃重违轻，缘情犹尚不通，据教若为行用？陛下统天光道，顺物流形。形物尚不许违，净教何宜改作？愿陛下因天人之志，顺万物之心，停拜伏之新仪，遵尊卑之旧贯。庶望金光东曜，不杂尘俗之悲；紫气西晖，无惊物我之贵。即大道不昧，而得相於明时；福业永贞，庶重彰於圣日。谨言。
    ☆李鼎祚
    鼎祚，资州人，开耀时官秘书省著作郎。
    ○周易集解序
    元气，三才成象；神功浃洽；八索成形。在天则日月运行，润之以风雨；在地则山泽通气，鼓之以雷霆。至若近取诸身，四支百体合其度；远取诸物，森罗万象备其工。阴阳不测之谓神，一阴一阳之谓道，范围天地而不过，曲成万物而不遗。仁者见之以为仁，知者见之以为知，百姓日用而不知，君子之道鲜矣。斯显诸仁而藏诸用，神无方而易无体，巍巍荡荡，难可名焉。
    逮乎天尊地卑，君臣位列，五运相继，父子道彰。震、巽索而男女分，咸、恒设而夫妇睦：人伦之义既阐，家国之教郁兴。故《系辞》云：“古者庖牺氏王天下也，始画八卦，以通神明之德，以类万物之情。作结绳而为网罟，以佃以渔，盖取诸离。庖牺氏没，神农氏作，斩木为耜，揉木为耒，耒耨之利，以教天下，盖取诸益。日中为市，致天下之人，聚天下之货，交易而退，盖取诸噬嗑。神农氏没，黄帝、尧、舜氏作，通其变数纤不倦，神其化数纤宜之。刳木为舟，剡木为楫，舟楫之利，以济不通，盖取诸涣。服牛乘马，引重致远，盖取诸随。古者穴居而野处，後代圣人易之以宫室，盖取诸大壮。弦木为弧，剡木为矢，弧矢之利，以威天下，盖取诸暌。上古结绳为政，後代易之书契，百官以理，万人以察，盖取诸。”故圣人见天下之赜，而拟诸形容，象其物宜，而观其会通，以行其典礼。触类而长之，六十四卦三百八十四爻，天下之能事毕矣。其旨远，其辞文，其言曲而中，其事肆而隐。若夫杂物撰德，辩是与非，终日乾乾，夕惕若厉，无有师保，如临父母，自天之，吉无不利者也。至於损以远害，说以先之，定其交而後求，安其身而後动。履和而致，谦尊而光，能说诸心，能研诸虑。是故君子居则观其象而玩其辞，动则观其变而玩其占，蓍之德圆而神，卦之德方以智。探赜索隐，钩深致远，定天下之吉凶。成天下之，莫善乎蓍黾，神以知来，智以藏往：将有为也，问之以言；其受命也，应之如响。无有远迩幽深，遂知来物。故能穷理尽性，利用安身。圣人以此洗心，退藏於密，自然虚室生白，吉祥至止，坐忘遗照，精义入神。口僻焉不能言，心困焉不能知，微妙元通，深不可识。易有圣人之道四焉，斯之谓矣。
    原夫权舆三教，钤键九流，实开国、承家、修身之正术也。自卜商入室，亲授微言，传注百家，绵历千古，虽竞有穿凿，犹未测渊深。唯王、郑相沿，颇行于代：郑则多参天象，王全释人事。且易之为道，岂偏滞於天人者哉！致使後学之徒，纷然淆乱，各修局见，莫辨源流。天象远而难寻，人事近而易习，则折扬皇，嗑然而笑，方以类聚，其在兹乎！臣少慕元风，游心坟籍，历观炎汉，迄今巨唐，采群贤之遗言，议三圣之幽赜，集虞翻、荀爽三十馀家，刊辅嗣之野文，补康成之逸象：各列名义，共契元宗。先儒有所未详，然後辄加添削，每至章句，佥例发挥，俾童蒙之流，一览而悟；达观之士，得意忘言。当仁既不让於师，论道岂惭於前哲？至如卦爻彖象，理涉重元，经注《文言》，书之不尽，别撰《索隐》，错综根萌，义音两存，详之明矣。其王氏《略例》，得失相参，采葑采菲，无以下体，仍附经末，式广未闻。凡成一十八卷，以贻同好，冀将来君子，无所疑焉。秘书省著作郎臣李鼎祚序。
    ☆孙虔礼
    虔礼字过庭，富阳人，高宗朝官率府录事参军。
    ○书谱
    夫自古之善书者，汉、魏有锺、张之绝，晋末称二王之妙。王羲之云：“顷寻诸名书，锺、张信为绝伦，其馀不足观。”可谓锺、张云没，而羲、敬继之。又云：“吾书比之锺、张：锺当抗行，或谓过之；张草犹当雁行。然张精熟，池水尽墨，假令寡人耽之若此，未必谢之。”此推张迈锺之意也。改其专擅，虽未果於前规，摭以兼通，故无惭於即事。评者云：“彼之四贤，古今特绝。而今不逮古，古质而今妍。”夫质以代兴，妍因俗易。虽书契之作，以记言，而淳ㄤ一迁，质文三变驰骛沿革，物理常然。贵能古不乖时，今不同弊，所谓文质彬彬，然後君子，何必易雕宫於穴处，反玉辂於椎轮者乎！又云：“子敬之不及逸少，犹逸少之不及锺、张。”意者以为评得其纲纪，而未详其始卒也。且元常专工於隶书，百英尤精於草体，彼之二美，而逸少兼之。拟草则馀真，比真则长草，虽专工少劣，而博涉多优，总其终始，匪无乖互。谢安素善尺椟，而轻子敬之书。子敬尝作佳书与之，谓必存录，安辄题後答之，甚以为恨。安尝问敬：“卿书何如右军？”答云：“故当胜。”安云：“物论殊不尔。”子敬又答：“时人那得知。”敬虽权以此辞，折安所鉴，自称胜父，不亦过乎！且立身扬名，事资尊显，胜母之里，曾参不入。以子敬之豪翰，绍右军之笔札，虽复粗传楷则，实恐未克箕裘。况假神仙，耻崇家范，以斯成学，孰愈面墙？後羲之往都，临行题壁，子敬密拭除之，辄书易其处，私为不恶。羲之还见，叹曰：“吾去时真大醉也。”敬内惭。是知逸少之比锺、张，则专博斯别；子敬之不及逸少，无或疑焉。
    余志学之年，留心翰墨，味锺、张之馀烈，挹羲、献之前规。极虑专精，时逾二纪，有乖入木之术，无间临池之志。观夫悬针垂露之异，奔雷坠石之奇，鸿飞兽骇之资，鸾舞蛇惊之态，绝岸颓峰之势，临危据槁之形。或重若崩□，或轻如蝉翼。导之则泉注，顿之则山安。纤纤乎似初月之出天涯，落落乎犹众星之列河汉：同自然之妙有，非力运之能成。信可谓志巧兼优，心手双畅，翰不虚动，下必有由。一画之间，变起伏於锋杪；一点之内，殊剑挫於毫芒。况云积其点画，成其字，曾不傍窥尺椟，俯习寸阴，引班超以为辞，援项籍而自满。任笔为体，聚墨成形，心昏拟效之方，手迷挥运之理，求其妍妙，不亦谬哉！然君子立身，务修其本。扬雄谓诗赋小道，壮夫不为，况复溺思豪，沦精翰墨者也。夫潜神对奕，犹标坐隐之名；乐志垂纶，尚体行藏之趣。讵若功定（一作宣）礼乐，妙拟神仙，犹埏埴之罔穷，与工炉而并运？好异尚奇之士，玩体势之多方；穷微测妙之夫，得推移之奥赜，著述者假其糟粕，藻鉴者挹其菁华：固义理之会归，信贤达之兼善者矣，存精寓赏，岂徒然与！而东晋士人，互相陶染。至於王、谢之族，郗、庾之伦，纵不尽其神奇，咸亦挹其风味，去之滋永，斯道逾微。方复闻疑称疑，得末行末，古今阻绝，无所质问，设有所会，缄秘已深，遂令学者茫然，莫知领要，徒见成功之美，不悟所致之由。
    或就分布於累年，向规矩而犹远，图真不悟，习草将迷。假令薄解草书，粗传隶法，则好溺偏固，自阙通规。讵知心手会归，若同源而异派；转用之术，犹共树而分条者乎？加以趋事时，行书为要；题勒方富，真居先。草不兼真，殆於专谨；真不通草，殊非翰札。真以点画为形质，使转为情性；草以点画为情性，使转为形质。草乖使转，不能成字；真亏点画，犹可记文：回互虽殊，大体相涉。故亦傍通二篆，俯贯八分，包括篇章，涵泳飞白，若豪不察，则胡、越殊风者焉。至如锺繇隶奇，张芝草圣，此专精一体，以致绝伦。伯英不真，而点画狼籍；元常不草，而使转纵横。自兹已降，不能兼善者，有所不逮，非专精也。虽篆、隶、草、章，工用多变，济成厥美，各有攸宜。篆尚婉而通，隶欲精而密，草贵流而畅，章务险而便。然後凛之以风神，温之以妍润，鼓之以枯劲，和之以闲雅，故可达其情性，形其哀乐。验燥湿之殊节，千古依然；体老壮之异时，百龄俄顷。嗟乎！不入其门，讵窥其奥者也！又一时而书，有乖有合，合则流媚，乖则疏。略言其由，各有其五：神怡务间。一合也；感惠徇知，二合也；时和气润，三合也；纸墨相发，四合也；偶然欲书，五合也。心遽体留；一乖也；意违势屈，二乖也；风燥日炎，三乖也；纸墨不称，四乖也；情怠手阑，五乖也。乖合之际，优劣互差。得时不如得器，得器不如得志。若五乖同萃，思遏手蒙；五合交臻，神融笔畅。畅无不，蒙无所从。当仁者得意忌言，陈其要；企学业者希风叙妙，虽述犹疏。徒立其工，未敷厥旨。不揆庸昧，辄效所明，庶欲宏既往之风规，导将来之器识，除繁去滥，睹迹明心者焉。
    代有《笔阵图》七行，中画执笔三手，图貌乖舛，点画湮讹。顷见南北流传，疑是右军所制。虽则未详真伪，尚可发启童蒙，既常俗所存，不藉编录。至於诸家势评，多涉浮华，莫不外状其形，内迷其理，今之所撰，亦无取焉。若师宜官之高名，徒彰史牒；邯郸淳之令范，空著缣缃。暨乎崔、杜以来，萧、羊以往，代祀绵远，名氏滋繁。或藉甚不渝，人亡业显；或凭附增价，身谢道衰。加以糜蠹不传，[A12D]秘将尽，偶逢缄赏，时亦窥，优劣纷纭，殆难缕。其有显闻当代，遗迹见存，无俟抑扬，自标先後。且六爻之作，肇自轩辕；八体之兴，始於嬴正：其来尚矣，厥用斯宏。但今古不同，妍质悬隔，既非所习，又亦略诸。复有龙蛇□露之流，黾鹤花英之类，乍图真於率尔，或写瑞於当年，巧涉丹青，工亏翰墨，既异夫楷式，非所详焉。代传羲之《与子敬笔势论》十章，文鄙理疏，意乖言拙，详其旨趣，殊非右军。且右军位重才高。调清词雅，声尘未泯，翰椟仍存。观夫致一书、陈一事，造次之际，稽古期在。岂有贻谋令嗣，道叶义方，章则顿亏，一至於此！又云与张伯英同学，斯更彰虚诞。若指汉末伯英，时代全不相接，必有晋人同号，史传何其寂寥？非训非经，宜从弃掷。
    夫心之所达，不易尽於名言；言之所通，尚难形於纸墨。粗可仿佛其状，纲纪其辞，冀酌希夷，取会佳境，阙而未逮，请俟将来。今撰执、使，转、用之由，以祛未悟。执谓深浅长短之类是也，使谓纵横牵掣之类是也，转谓钩盘纡之类是也，用谓点画向背之类是也。方复会其数法，归於一途，编列众工，错综群妙，举前人之未及，启後学於成规。窥其根源，析其枝派，贵使文约理赡，迹显心通，披卷可明，下笔无滞，诡辞异说，非所详焉。然今之所陈，务裨学者，但右军之书，代多称习，良可据为宗匠，取立指归，岂惟会古通今？亦情深调合。至使摹榻日广，研习岁滋，先後著名，多从散落，历代孤绍，非其效欤？试言其由，略陈数意。铸乡《乐毅论》、《黄庭经》、《东方朔画赞》、《太师箴》、《兰亭集序》、《告誓文》，斯并代俗所传真行绝致者也。写《乐毅》则情多怫郁，书《画赞》则意涉环奇。《黄庭经》则怡怿虚无，《太师箴》又纵横争折。暨乎兰亭兴集，思逸神超；私门感誓，情拘意惨：所谓涉乐方笑，言哀已叹。岂惟驻想流波，将贻单爰之奏；驰神睢涣，方思藻绘之文。虽其目击道存，尚或心迷义舛，莫不强名为体，共习分区。岂知情动形言，取会风骚之意；阳舒阴惨，本乎天地之心。既失其情，理乖其实，原夫所致，安有体哉！夫运用之方，虽由已出，规模所设，信属目前。差之一豪，失之千里，苟知其术，可兼通。心不厌精，手不忌熟，若运用尽於精熟，规矩ウ於胸襟，自然容与徘徊，意先笔後，潇洒流落，翰逸神飞：亦犹宏羊之心，预乎无际；庖丁之目，不见全牛。
    尝有好事，就吾求习，吾粗举纲要，随而授之，无不心悟手从，言忘意得，纵未穷於众术，断可极於所治矣。若思通楷则，少不如老；学成规矩，老不如少。思则老而逾妙，学少而可勉。勉之不已，抑有三时，时然一变，极其分矣。至如初学分布，但求平正；既知平正，务追险绝；既能险绝，复归平正。初谓未及，中则过之，後通会：通会之际，人书俱老。仲尼云：“五十知命。而七十从心。”故以达夷险之情，体权变之道，亦犹谋而後动，动不失宜；时然後言，言必中理矣。是以右军之书，末年多妙，当缘思虑通审，志气和平，不激不厉，而风规自远。子敬已下，莫不鼓努为力，标置成体，岂独工用不侔，亦神情悬隔者也。或有鄙其所作，或矜其所运：自矜者将穷性域，绝於诱进之途；自鄙者尚屈情涯，必有可通之理。嗟乎！盖有这而不能，未有不学而能者也，考之即事，断可明焉。然消息多方，性情不一，乍刚柔以合体，忽劳逸以分驱。或恬忄詹雍容，内涵筋骨；或折挫槎，外曜锋芒。察之者尚精，拟之者贵似。况拟不能似，察不能精，分布犹疏，形骸未检。濯泉之态，未睹其妍；窥井之谈，已闻其丑。纵欲唐突羲、献，诬罔锺、张，安能掩当年之目，杜将来之口？慕习之辈，尤宜慎诸。至有未悟淹留，偏追劲疾，不能迅速，翻效迟重。夫劲速者超逸之机，迟留者赏会之致，将反其速，行臻会美之方；专溺於迟，终爽绝伦之妙。能速不速，所谓淹留；因迟就迟，讵名赏会？非夫心闲手敏，难以兼通者焉。
    假令众妙攸归，务存骨气，骨既存矣，而遒润加之。亦犹枝扶疏，凌霜雪而弥劲；花叶鲜茂，与□日而相晖。如其骨力偏多，遒丽盖少，则若枯槎架险，巨石当路，虽妍媚云阙，而体质存焉。若遒丽居优，骨气稍劣，譬夫芳林落蕊，空照灼而无依；兰沼漂，徒青翠而奚托？是知偏工易就，尽善难求。虽学宗一家。而变成多体，莫不随其性欲，便以为姿。质直者则亻亻廷不遒，刚亻艮者又崛强无润，矜敛者弊於拘束，脱易者失於规矩，温柔者伤於Й缓，躁勇者过於剽迫。狐疑者溺於滞涩，迟重者终於蹇钝，轻琐者染於俗吏：斯皆独行之士，偏玩所乖。《易》曰：“观乎天文，以察时变；观乎人文，以化成天下。”况书之为妙，近取诸身。假令运用未周，尚亏工於秘奥；而波澜之际，已发於灵台。必能傍通点画之情，博究始终之理，铸虫、篆，陶钧草、隶。体五材之并用，仪表不极；象八音之迭起，感会无方。至若数画并施。其形各异；众点齐列，为体互乖。一点成一字之规，一字终篇之准。违而不犯，和而不同，留不常迟，遣不恒疾。带燥方润，将浓遂枯泯规矩於方圆。遁钩绳之曲直。乍显乍晦，若行若藏，穷变态於豪端，合情调於纸上。无间心手，忘怀楷则，自可背羲、献而无失，违锺、张而尚工。譬夫绛树青琴，殊姿共艳；隋珠和璧，异质同妍。何必刻鹤图龙，竟惭真体；得鱼获兔，犹吝筌蹄。
    同夫家有南威之容，可论於淑媛；有龙泉之利，然後议於断割：语过其分，实累枢机。吾尝尽思作书，谓为甚合，时称识者，辄以引示。其中巧丽，曾不留目，或有误失，翻被嗟赏。既昧所见，尤喻所闻。或以年识自高，轻至陵诮。余假之以缃缥，题之以古目，则贤者改观，愚者继声，竞赏豪末之奇，议锋端之失，犹惠侯之好伪，似叶公之惧真：是知伯子之息流波，盖有由矣。夫蔡邕不谬赏，孙阳不妄顾者，以其元鉴精通，故不滞於耳目也。向使奇音在爨，庸听惊其妙响；逸足伏枥，凡识知其绝群：则伯喈不足称，良乐未可尚也。至若老姥遇题扇，初怨而後请；门生护书几，父削而子懊：知与不知也。夫士屈於不知已，而申於知已，彼不知也，曷足怪乎？故庄子曰：“朝菌不知晦朔。”惠蛄不知春秋。老子云：“下士闻道，大笑之；不笑之，则不足以为道也。”岂可执冰而咎夏虫哉？
    自汉、魏以来，论书者多矣，妍蚩杂糅，条目纠纷。或重述旧章，了不殊於既往；或苟兴新说，竟无益於将来：徒使繁者弥繁，阙者仍阙。今撰为六篇，分成两卷，第其工用，名曰《书谱》。庶使一家后进，奉以规模；四海知音，或存观省。缄秘之旨，余无取焉。
    ☆王博
    博，高宗时人。
    ○文林郎冯庆墓志铭
    冯君讳庆，字贞菘，冀州下博县人也。其源出自长乐郡，北燕文成帝跋之苗裔。曾祖于，齐威、檀二州刺史。祖长，随平州卢龙县令。父才，唐初深州录事参军。惟君日景凝祥，□光委曜，望隆燕国，久标奇士之名；家枕丛台，夙叶将军之气。飞声下邑，窃布鸿渐之由；矫输上蕃，无失惟虫之用。授文林郎。属桂枝秋落，俄锺犯月之妖；薤草晨，方婴坠露之惨。唐咸亨四年五月，终於庄第。呜呼哀哉！时权殡於下博野北三十里祖父茔内。大周久视元年岁在庚子十月二十日，改葬於冀州城西，与夫人冯氏合葬於平原，礼也。其铭曰：
    其乌卜茔，元鹤孕兆。南北神坛，东西灵沼。扬贞高於玉山，播芳猷於笔杪。
    ☆程士禺
    士禺，高宗时人。
    ○上沙门应不拜亲表
    臣言：臣闻佛化所资，在物斯贲，良由拔沈冥於六道，济蒙识於三乘：其德既宏，其功亦大。所以佛为法主，幽显之所归依；法为良药，烦惑由之清荡；僧为佛种，宏演被於来际。遂使历代英主，重道德而护持；清信贤明，度子女而承继：固得僧尼遍於区宇，垂范导於无穷。伏惟陛下慈济九有，开畅一乘，爱敬之道克隆，成务之途逾远。近奉明诏，令僧跪拜父母，斯则崇扬孝始，布范敬源。但佛有成教，出家不拜其亲，欲使道俗殊津，归戒以之投附；出处两异，真俗由之致乖，莫非心受佛戒，形具佛仪，法纲悬殊，敬相全别。且自高尚之风，人主犹存抗礼，岂惟臣下，返受跪拜之仪？俯仰抚循，无由启处。意愿国无两敬，大开方外之迹，僧奉内教，便得立身行道。不任私怀之至，谨奉表以闻，尘黩威严，伏增战越。谨言。
    ●卷二百三
    ☆颜元孙
    元孙，琅邪临沂人，垂拱初进士考功员外郎，历官长安尉太子舍人亳州刺史。
    ○干禄字书序
    史籀之兴，备存往制，笔削所误，抑有前闻，岂惟豕上加三，盖亦马中阙五。迨斯以降，舛谬实繁，积习生常，为弊滋甚。元孙伯祖故秘书监，贞观中刊正经籍，因录字体数纸，以示雠校楷书，当代共传，号为《颜氏字样》。怀铅是赖，汗简攸资，时讹顿迁，岁久还变。後有《群书新定字样》，是学士杜延业续修。虽稍增加，然无条贯，或应出而靡载，或诡众而难依。且字书源流起於上古。自改篆行隶，渐失本真。若总据《说文》，便下笔多碍；当去泰去甚，使轻重合宜。不揆庸虚，久思编辑，顷因闲暇，方契宿心，遂参校是非，较量同异。其有义理全僻，罔弗毕该；点画小亏，亦无所隐。勒成一卷，名曰《千禄字书》。以平、上、去、入四声为次，且言俗、通、正三体。偏旁同者，不复广出，字有相乱，因而附焉。所谓俗者，例皆浅近，唯籍帐文案，券契药方，非涉雅言，用亦无爽，倘能改革，善不可加。所谓通者，相承久远，可以施表奏栈启，尺牍判状，因免诋诃。所谓正者，并无凭据，可以施著述文章，对策牌碣，将为允当。有此区别，其故何哉？夫筮仕观光，惟人所急，循名责实，有国恒规。既考文辞，兼详翰墨，升沈是繁，安可忽诸？用舍之间，尤须折衷，目以干禄，义在兹乎！绠短汲深，诚未达於涯；歧多路惑，庶有归於适从。如曰不然，请俟来哲。
    ☆陈集源
    集源，泷州开阳人，武后时历右豹韬卫将军。
    ○龙龛道场铭
    盖闻中天显迹，千劫诚希遇之因；[C099]相腾晖，三界表独尊之称。悟其指则直心是道场，契其源则净身为佛土。可以神（阙一字）事绝於筌蹄；难以名言，理归於真寂。故八十种好，不可以色睹真容；十二部经，不可能词诠至理。然而烦恼郭重，贪爱河深，六趣轮回，剑叶与刀山竞起；四生湮没，毒蛇将恶兽交驰。由是法雨横流，慈□普{护}，宏化城於路，朗惠炬於迷津。大乘小乘，随浅深而悟道，中茎中叶，逐性分以含滋。皆所以安乐群生，提孩众品，施殷忧以无裹，息多难以夷途。大矣哉！无得而名也。
    此龙龛者，受形於浑沌之（阙一字）擢秀於开辟之日。孤峰峻峙，罩深迳而出□霞；危壁削成，排日晨而蔺霓汉。峭秀丽，为众岩之钦挹；花药奇卉，实先圣之安憩。是故龙出龙入，每脱骨於岩中；仙隐仙栖，屡承空於香气：因得龙骨，故曰龙龛云。武德四年，有摩阿大檀越永宁县令陈普光，因此经行，遂回心口，愿立道场，即有僧惠积，宿缘善业，响应相从。惠积情慕纯陀，巧自天性，即於龛之北壁，画当阳像，左右两厢，飞仙宝塔，罗汉圣僧。虽年代久远，丹ぬ如（阙一字）粉色凝沈，采影犹在。洪钟一叩，向除淆十三天；石磬再鸣，远闻十八地狱。虬蟠外扬，彩影乱于□霓；香烟内腾，素气通於迥（阙一字）。故得法流猾，释教被於无垠；元化遐覃，振锡穷於有截。岂如白马驼经，灵泉创於方丈；缁衣阐教，庐山顿其威仪者哉！
    既而年代浸远，石龛无毁坏之期，岁序奄迁，粉黛有沈湮之理。昔之惠积，早随劫而为灰，宝亮亦投身於饿虎。两僧勇猛，志贯白□，虽学不出境，而精情自溢。上元年，先男叔琼，不弃前踪，龛中造立当阳连地尊像一躯。近有交趾郡僧宝聪，弱岁去家，即诣江左，寻师问道，不惑图南。闻有此龛，振杖顶礼，睹佛寺之摧残，心目悲眩，共成胜因。又檀越主善劳县令陈叔、陈叔（阙一字）陈叔垓，痛先君之肇建，悲像教之凌迟，敦劝门宗，更於道场之南造释迦尊像一座。遂得不日而成，功德圆满，为七代之父母修六道之缘。属圣神皇帝御绀殿以抚十方，动金轮以光八表，宏护大乘，绍隆缶教。覆载之恩，夕黔黎乎赤子；□雨之施，等润泽於苍。地平天成，河氵兼海晏，虽复道被匡中，而凝怀俗表，将使比屋之化，契法俗以{庄全}菩提；垂拱之风，叶治真而成缶觉：就日与慧日俱明，油云共法云同覆，远矣大矣，无得言焉！是知观夫秉气舍灵，有生之类，七识已具，六精斯起。攀缘於虚妄之境，驰骛於名色之间，譬彼腾猿，犹兹狂象，栖托於爱河之内，遨游於火宅之中。方石几销，冰炭之群不息；须弥屡尽，鼎镬之报无穷。轮回长夜，终焉莫晓，同亡异术，岂不哀哉！大矣能仁，随机诱喻，或宣四谛，或导一乘，润小枝而不遗，净满[C099]以圆烛。系想於方寸之间。而神超於（阙一字）尘之表，喻起生死，归乎寂灭。其为净室禅龛者也。（阙一字）永镌勒，以希不朽。爰命解剑之夫，运兹不斌之笔，庶海变桑田，终无毁日，敬题年纪，不文而质。其词曰：
    岩岩石室，郁郁禅枝。五门清净，八解连漪。神高习海，道溢须弥。欲求蝉脱，良津在斯。龛自天工，室唯地络。石磬长悬，洪钟不著。无假梁楝，自然花叶。掩室杜口，何忧何乐？爰饰金绳，於兹胜境。（阙二字）毕修，雕龙咸整。□起山窗，花开莲井。萧尔闲旷，悠然虚静。笃矣亲信，共宏利益。或舍衣资，或倾银帛。讵劳斤凿，无烦匠石。湛然真相，嶷尔无ル。三十二相，八十种好。佛日之日，天宝之宝。猛虎相宿，波（阙一字）降早。阐六渡於迷津，践三乘之悟道。
    ☆王元宗
    元宗字承真，琅琊临沂人。隐嵩山，号太和先生。传黄老术，垂拱二年卒。
    ○临终口授铭
    於戏！昔有唐氏作，吾中遇而生。姓王名元宗，字承真，本琅琊临沂人。晋丞相文献公十代孙，陈亡过江，先居冯翊，中徙江都，其肇锡考系，则国史家谍具矣。降年五十有五，直垂拱二年四月，顺大衍之数，奄忽而终。终後可归我於中顶旧居之石室，斯亦墓而不坟，神无不在耳。且伊洛之间，昔者周南之域，吾祖上宾之地，吾家得姓之乡，反葬中岳，几不忘本也。举手长谢，亦复何言？示人有终。为铭曰：冯冯太清，悠悠太宁。混沌无我，其中有精。忽然为人，吾何以停？归於真宅，此室冥冥。不封不树，绝待忘情。道无不在，神无不经。幽传秘诀，默往仙京。万物共尽，时哉形。理通寂感，阴聚阳并。知常得姓，无状无名。（阙一字）体嵩石，言追洛笙。去来千洞，驱驰八灵。风□聚散，山水虚盈。神不死，我本长生。
    ☆王绍宗
    绍宗字承烈，扬州江都人。徐敬业起兵，高其行，以币劫之，不起。敬业怒，将杀之，赖唐之奇谏以免。事平，大总管李孝逸表其节，擢拜太子文学，累进秘书少监，坐与张易之交往废於家。
    ○与人书
    鄙夫书翰无工者，特由水墨之积习，恒精心率意，虚神静思以取之。每与吴中陆大夫论及此道，明朝必不觉已进。陆後於密访知之，嗟赏不少。将余比虞七，以虞亦不临写故也，但心准目想而已。闻虞眠布被中，恒手画腹皮，与余正同也。
    ○兄元宗口授铭序
    伊垂拱二岁孟汐日，寅卯之际，吾六兄同人见疾大渐，惟几将迁冥於未始，委化於伊洛之间，侨居惠和里之官舍。自古有死，於乎哀哉！他日，先诰其第七弟绍宗曰：“吾宅性元乡，保和仁里，寄居群有，游心太无。乘阳以生，遇阴而灭，物之恒也，汝固知之。化後汝可依道家无为之事，诸子侄行儒教丧纪之迹。吾闻精神者天之有也，形骸者地之有也。触处而安，不须择日；单车时服，不俟营为。”绍宗敬奉绪言，不敢失坠。此时沛国桓先生道彦，亦在吾兄之侧，因欷而报曰：“此真率之理，道流所尚，有情有信，安敢违之？”其後真潘先生门徒同族名大通，越中岳而来，自远问疾，知吾兄真命已毕，又申劝曰：“傥或不讳，愿归神中顶石室之中。曩者真临终，亦令宅彼。况与先师平生居止，宿昔神交，冥期不昧，宜还洞府。”再三敦请，则又从之。此吾迹也，重违尔，然不须别凿堂宇，恐伤土石，但托体山阿而已。吾尝幽赞真诰，肇创元图秘录，别传内本，人境不传。如或不忘款志，傥存其兆。可取一块青石，其上有自然平者，刊刻为字，俾诸来裔知吾之用心也。其铭文皆力疾绵微，勉情{去手}课，含精爽，藉响乘光，仿佛暧昧，不获已而口授之。外烟密友，凭真考行，强号曰太和先生。庶追道迹，光众妙也。
    ☆刘承庆
    承庆，圣历初太常博士。
    ○明堂灾後求直言疏
    臣闻自古帝王，皆有美恶。休祥所以昭其德，灾变所以知其咎，天道之常理，王者之常事。然则休祥屡臻，不可矜功而自满；灾变奄降，不可轻忽而靡惊。故殷宗以桑生朝，怀惧而自省，妖不胜德，遂立中兴之功；辛纣以省生大鸟，恃福而自盈，祥不胜骄，终致倾亡之祸：故知灾变之生，将自觉悟。明主扶持大业，使盛而不衰，理须畏神心，警惧天诫，饬身正事，业业兢兢，则凶往而吉来，转祸而为福。昔殷汤祷身而降雨，成王省事以反风，宋公忧荧惑之灾，而应三舍之寿；高宗惩ず鼎之异，而享百年之福：此其类也。
    自陛下承天理物，至道事神，美瑞嘉祥，氵存臻狎委，非臣所能尽述。日者变生人火，损及神宫，惊惕圣心，震动黎庶。臣谨按《左传》曰：“人火曰火，天火曰灾。”人火因人而兴，故指火体而为称；天火不知何起，直以所灾言之：其名虽殊，为害不别。又《汉书五行志》曰：“火失性，则自上而降，及滥焰妄起。”所谓人火，其来虽异，为患实同。王者举措营为，必关幽显，幽为天道，显为人事，幽显迹通，天人理合。今工匠宿藏其火，本无放燎之心；明堂教化之宫，复非延火之所。孽煨潜扇，倏忽成灾，虽则因人，亦关神圣。臣愚以为火发既先从麻主，後及总章，意将所营佛舍，恐劳而无益。但崇其教，即是津梁，何暇绀宫，方存汲引？既辟在明堂之後，又前逼牲牢之筵。兼以厥构崇大，功多难毕。立像宏法，本拟利益黎元；伤财役人，却且烦劳家国。承前大风摧木，天诫已显；今者毒焰冥炽，人孽复彰。圣人动作，必假天人之助。一兴工役，二者俱违，厥应昭然，殆将缘此。臣以为明堂是正阳之位，至尊所居，展礼班常，崇化立政，玉帛朝会，神灵依凭：营之可曰大功，损之实非轻事，既失严礼之所，复伤孝理之情。陛下昨降明制。犹申寅畏之旨，群寮理合兢畏震悚，勉力司存，岂合承恩耽乐，安然晏？又下人感荷圣德，睹变增惶，神体克宁，岂非深悦？但以火气初止，尚多惊惧。馀忧未息，据以欢事遏之，臣恐忧喜相争，伤於情理。故传曰：“可忧而为乐，取忧之道。”又古者有火，祭四墉。四墉积阴之气，祈之以禳火灾。火阳之气，欢乐阳事，火气方胜，不可复兴阳事。
    臣闻灾变之兴，至圣不免，聿修其德，来患可禳。陛下垂制博访，许陈至理，而左史张鼎以为今既火流王屋，弥显大周之祥；通事舍人逢敏奏称，当弥勒初成佛道时，有大魔烧宫，七宝台须臾散坏：期实谄妄之邪言，实非君臣之正论，ㄙ昧王化，无益万几。夫天道虽高，其察弥近；神蝎寂，其听弥聪。交际皇王，事均影响。今大风烈火，谴告相仍，实天人丁宁，匡谕圣主，使鸿基益固，天禄永终之意也。伏愿陛下乾乾在虑，翼翼为怀，若涉巨川，如承大祭。审其致灾之理，详其降眚之由，无瞢天人之心，而兴不急之役，则兆人蒙赖，福禄靡穷。幸甚幸甚。
    ○请贡举人列方物前疏
    伏见比年已来，天下诸州所贡物，至元日皆陈在御前，惟贡人独於朝堂拜列。但孝廉秀异国之英才，既随方物，以充岁贡，宜同珍币，列见王庭。岂得金帛羽毛，於玉陛之下；贤良文学，弃彼金门之外？恐所谓贵财而贱义，重物而轻人，甚不副陛下好道之心，尊贤之意。伏请贡举人至元日引见，列在方物之前，以播充庭之礼。
    ○七庙议
    谨按《王制》：“天子七庙，三昭三穆，与太祖之庙而七。”此载籍之明文，古今之通制。皇唐稽考前范，详采列辟，崇建宗灵，式遵斯典。但以开基之主，受命之君，王迹有浅深，太祖有远近。昔汤武祚基稷Ι，太祖代远，出乎昭、穆之上，故七庙可全。若夏继唐、虞，功非由鲧；汉除秦、项，力不因尧。及魏、晋经图，周、隋拨乱，皆勋隆近代，祖业非远，受命始封之主，不离昭穆之亲。故肇立宗礻方，闻令制。夫太祖以功建，昭、穆以亲崇，有功百代而不迁，亲尽七叶而当毁。或以太祖代浅，庙数非备，更於昭、穆之上，远立合迁之君，曲从七庙之文，深乖迭毁之制。皇家千龄启旦，四业重光，景皇帝睿德基唐，代数犹近，号虽崇於太祖，亲尚列於昭、穆。且临六室之位，未申七代之尊，是知太庙当六。未合有七，故先朝惟有宣光景元神尧文武六代亲庙。大帝登遐，神主升於庙室，以宣皇帝代数当满，准礼复迁。今止有光皇帝以下六代亲庙，非是天子之庙数不当有七，本由太祖有远近之异，故初建有多少之殊。敬惟三后临朝，代多儒雅，神礻方事重，礼岂虚存，规模可沿，理难变革。宣皇既非始祖，又庙无祖宗之号，亲尽既迁，其庙不合重立。若礼终运往，建议复崇，实违《王制》之文，不合先朝之旨。请依贞观之故事，无改三圣之宏规，光崇六室，不亏古义。谨议。
    ☆李义范
    义范，龙朔中官右戎卫长史。
    ○议沙门不应拜俗状
    父慈子孝，起自天经；君义臣忠，资於地理。三尊之重，君最为先；五教所崇，父居其首。人伦之纲纪，臣子之归宗。佛道兴隆之前，缁俗异贯；陵迟之後，同籍国王。连河制之於主君，厉乡尽编为天户。况释迦灭度，付嘱国王（事如内府监议中弹）；李老裔孙，克成宏构：缁黄代俗，握宝镜以君临。纵使佛道尊严，天位弥重，帝王国母，无上最尊。稽首虔诚，无妨悟道（事如同文议中弹），至真之理，犹曰勤修，礼佛拜天，弥成正觉。谨议。
    ☆李行敏
    行敏，龙朔中官右崇掖卫长史。
    ○议沙门不应拜俗状
    窃以释老二教，语迹虽殊，恭顺之理，雅同儒辙（事如右司御议中弹）。岂有尊极之处，抗揖等於平交；师僧之前，拜伏过於舆早（事如右威卫议中弹）？既惊物议，且ル彝章。革此旧风，咸谓为允。（事如右司御卫议中弹）。况黄冠荷天基之庆，缁衣受付托之重（事如左司御卫议中弹），劬劳尽生育之恩，欲报申昊天之义。二门之法，謇倨乖於恒典；五敬之所，投拜允合常仪。谨议。
    ○斛斯敬则
    敬则，龙朔中官右典戎卫将军。
    ○议沙门不应拜俗状
    窃以三教殊涂，俱极尊崇之道；五仪齐致，实隆严敬之规。而释老二门，本求虚寂；周孔两法，归於教义。若君臣之礼，固无易於缁黄；（事如司更寺议中弹）父子之容，岂有隔於贤智？崇树既久，积习相沿，损益惟宜，允归明圣。臣等询议，请从拜礼。谨议。
    ☆熊元逸
    元逸，龙朔中官右监门卫中郎将。
    ○议沙门不应拜俗状
    窃以亲生膝下，鞠养之爱惟深；一人至尊，严敬之仪斯重。岂以身披缁服，而不拜於君亲（弹曰：诚固以此，而佛不令拜俗）；首挂黄冠，遂替子臣之礼？谨议。
    ☆杨思俭
    思俭，龙朔中官卫尉少卿。
  </div>
  <div class="pagination">
   <a href="全唐文_page130.html">
    上一页
   </a>
   <span>
    ...
   </span>
   <a href="全唐文_page126.html">
    126
   </a>
   <a href="全唐文_page127.html">
    127
   </a>
   <a href="全唐文_page128.html">
    128
   </a>
   <a href="全唐文_page129.html">
    129
   </a>
   <a href="全唐文_page130.html">
    130
   </a>
   <span class="current-page">
    131
   </span>
   <a href="全唐文_page132.html">
    132
   </a>
   <a href="全唐文_page133.html">
    133
   </a>
   <a href="全唐文_page134.html">
    134
   </a>
   <a href="全唐文_page135.html">
    135
   </a>
   <a href="全唐文_page136.html">
    136
   </a>
   <span>
    ...
   </span>
   <a href="全唐文_page132.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
