<!DOCTYPE html>
<html>
<head>
    <meta charset="UTF-8">
    <title>明文海 - 第 124 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文海 - 第 124 页/共 134 页</h1>
    <div class="content">　　泰州王心斋先生墓志铭【赵贞吉】
　　明兴八叶之世越中王先生论学名世从游若防州王子称最者王子名艮字汝止少先生十一嵗先生殁王子论学如先生故学者亦称王先生先生防州安丰塲人先自姑蘓徙居四代祖仲仁为塲百夫长生文贵文贵生公美公美生处士艮配汤氏成化十九年六月十六日生先生于安豊里先生生有珠在手左一右二隆颡修臞安丰俗负盐无宿学者先生逮粗识论语孝经章句即邈焉希如古贤人信口谈觧如或启之塾师无敢难者一日天甚寒至亲所亲方急务盥冷水廼痛哭曰艮为人子令亲天寒盥冷水而不知也尚得为人乎自此遂出代亲役入扫舍捧席哺二老晨省夜问如古礼唯谨时年二十矣先生孝出天成久益行纯心明悟性无碍于是秉礼为儒者以经徴悟以悟释经行即悟处悟即行处如此有年人未识也尝一夕梦天坠压身万人奔号求救先生身托天起见日月列宿失序又手自整布如故万人欢舞拜谢醒则汗溢如雨顿觉心量洞明天地万物一体自此行住语黙皆在觉中题其座曰正徳六年间居仁三月半即先生悟入之始已能如此是时越中王先生自龙塲谪归与学者盛论孔门求仁知行合一泥者方讐争之至十四年王先生廵抚江西又极论良知自性本体内足大江之南学者翕然从信而先生顾奉亲鹑居皆末及闻也有黄塾师者江西人也闻先生论诧曰此絶类王廵抚公之谈学也先生喜曰有是哉虽然王公论良知艮谈格物如其同也是天以王公与天下后世也如其异也是天以艮与王公也其自信如此即日往造江西盖越两月而先生再诣豫章城卒称王公先觉者退就弟子间出格物论王先生曰待君他日自明之久之从先生居越叹曰风之未远也是艮之罪也辞还家驾小蒲车二仆自随比行所至化导人耸人听观无虑千百皆饱义感动未至都下先一夕有老叟梦黄龙无首行雨至崇文门变为人立晨起往候而先生实应之先生风格既高古所为又卓荦如此同志相顾愕然共匿车劝其止之先生留一月竟谐众心而返然先生意终远矣越五年戊子王先生卒于师先生迎哭于桐庐经纪其家而还开门授徒远近皆至先生刚骨气和性灵澄彻音咳盼顾使人意消即学者意识稍踈漏不敢正以视先生引接人无问仆皆令有省虽显贵至悍戾不悦者闻先生言皆对众悔谢不及往往见人眉睫即知其心别及他事以破本疑机应响疾精蕴毕露廓披圣途使人速进盖先生之学以悟性为宗以格物为要以孝弟为实以太虚为宅以古今为旦暮以明启后学为重任以九二见龙为正位以孔氏为家法可谓契圣归真生知之亚者也独不喜著述或酬应之作皆令门人儿子把笔口舌授之能导其意所欲言而止晚作格物要防求仁方诸篇或百世不可易也卒配越中为二王云或问先生何不仕曰吾无往而不与二三子是艮之仕也或谓先生为隠曰吾无往而不与二三子艮何敢隠也两救海濵之荒活千万人洪乡史垣构舍居其徒呉御史悌抗疏荐之不报某年某月日卒于正寝配汤氏生五子以某月日葬于某里先生门人贵溪徐子直氏道州周季翰氏谓予之向往甚勤先生之念予亦切义当志其墓中之石辞不获遂强作铭曰
　　越中良知淮北格物如车两轮实贯一毂后有作者来登此车无以未觉而空著书



　　明文海巻四百四十三
　　钦定四库全书
　　明文海巻四百四十四　　　余姚黄宗羲编墓文十六
　　儒林
　　近溪罗夫子墓志【詹世讲】
　　先师近溪罗公以天年终于万厯之十六年戊子是时世讲万视学南畿也讣闻为位而泣者七日亡何厥孙太学生懐义持状来征讲为志讲于师实有防极之恩谊不可无言也师讳汝芳字惟徳家世南城四石溪别号近溪其先豫章人迁居今所则自唐侍御君第六子近通始厯国初有季文者代父从戎义声壮里闬季文举永和魁然以孝友着于家庭永和之二世孙为庭绣则荦荦负奇节大亢厥宗者也庭绣举大夫子三其季为前峰公即师之尊人封比部政如师初年官公嫺于文词驰声蓺苑中籍甚比稿落当年乃去而讲理学嘐嘐然嚆矢东越孺人梦赤日入懐生师师襁褓时即悟啼声五年能执孝经甫长雅不好弄羣儿以侮狎至油然受之乡人大奇其不羣弱冠受博士籍悟尼圣之学有不专于博士业者遂卓然以身任正学癸卯荐乡书明年捷南宫人皆以为华师欿如也叔子乐溪怪而问之师曰尔谓一第能了我生平耶超一乘即有一乘事业此壮夫终身有葢棺忧也随辍廷试归姑山决防尼圣面水澄心凝神易学若无意于仕者人谓孺人曰尔子幸一第乃不服官政何轻视若此孺人曰吾儿正不欲轻此一第故尔当是时介绍于西昌结驷于南楚讲业于中都辙迹所临屦溢户外闻者靡然咸遵厥化师即未拜一官治一职教泽已满东南矣厯癸丑始就廷试受太湖令太湖严邑也民强且多盗师至修渤海之政捕从寛益以道化之不逾月而盗平其他政务一本于兴教化明礼乐不为一切俗吏所为三年天官最其绩擢比部政时大司冦则海盐郑公晓也公素慕师比在属驩甚以为得师晚事无大小悉以谘之所明罚伸抑者甚伙迨守寜国教化益行郡堂无鞭朴声日惟讲学水西志学二处以崇学育才为功课宛陵六邑一时有三代风六邑亦闻风归化未几以外艰归归而士民悲号不忍释去有步至旴江者师在制四方来学者益众当道闻其贤厯引哀诏促起复守东昌间行泰山涂遇盗将犯之既闻为师也拜而泣曰吾意为某某乃罗父耶稽首而去寻迁滇南宪副时莽酋犯三宣急且逼州境师遣驰谕六条涕泣化之莽亦涕泣请降更为开水利堑城濠省徭役大布朝廷徳化暇则召同志讲学如永昌诸处信从尤众无何转藩参赍捧入京礼成偕同志大防广防诸刹诸大老咸倾葢焉时江陵柄国喜操切恶谈学讽附势者言之已又召诸从防修撰沈君编修曽君辈切责之师喟然曰时事若此道复奚望其防乞骸骨浩然归矣师之归荐绅谈者憾柄国并唾言者欲甘心之师掀髯而笑曰记云君子隐而显且一世与万世孰多乎吾旴江汝水之间宁无斐然小子可裁者复与诸弟子聨辙走安成下剑江趋两浙金城往来闽广间益张皇此学今上戊子秋偶疾知将辞賔矣乃起綉衣冠谢皇天后土召诸弟子诸孙授防语八巻更手书大哉洋洋之章丁宁王史命各举觯相酬以别诸弟子泣留留一日复正襟危坐拱手而逝噫吾师仕则以其学敷之政不仕则以其政敷之教歴七十余年无日不在斯道至死而后已其任重道逺若此孰非本诸道而措之躬行者哉盖道之大原出于天天之所以立命即人之所以为性此性命之理洋洋优优随境皆是然而其宰也未尝不运至虚而至实其运也未尝不宰至实而至虚故放之则忘忘则沦于无执之则助助则滞于有勿忘勿助乃见真诠师研究有年透悟独到常语人曰鸢飞鱼跃无非天机声歌笑舞无非道妙发育峻极眼前都是其超然洒然见之襟懐雍然穆然见之家庭油然熈然见之处人接物讲尝以学请正曰学贵静乎曰不宜离动在动处着力乎曰宜不失静体功宜何着乎曰心兮本虚致虚要矣何着讲以寂为疑曰性中万象森然何寂之忧然则何如而为得力乎曰知得得力处便是不得力不知得力处便是得力大都道具吾心而吾身实在道中真机随处洋溢工夫原无穷际一念不通之人者非道也一息有间于道者非功也讲每见师居常无日不亲师友无念不通人心自志学之初以至令终之日孳孳矻矻惟成就后学是急盖师之心仁心也师之心体仁体也仁者以天地万物为一体师其有之虽其或时谈类禅不知有出世之心乃可经世或时笑号类放不知其手舞足蹈皆为自得或应接吾人不无分别则简文温理之道原自不混嗟嗟吾师之心岂寻常世俗之见所能测哉
　　静庵萧先生墓表【薛防旂】
　　防稽之隂有大儒曰静庵先生者禀赋不凡少即頴异甫逾十龄修词艺文已卓然成章年十七即厌弃之从阳明王先生防讲明圣学穷极指归体认践履不务口耳在诸生中甚为提学副使赵公寛所赏识治甲子杨文恪公亷为浙江乡试考官得先生文大惊谓学有本原才堪经济取置第一自是遂以文名四方实先生所不屑也登正徳甲戌进士选授监察御史时方以言为讳先生劾奏兵部尚书王琼虽小有才多挟私妄作都督江彬夤縁投托蔓将难图申救胡副使世宁孤忠为国力剪强藩封章慷慨天下想闻其风采非徒事声容者比奉命廵山海诸关值边备乆弛将官怠纵先生遍歴边徼修废振坠相机设备广树材木多为覆堑敌骑不敢长驱相顾喙息防传奉武宗将出边捕虎总镇以下逓相掊尅先生上疏言陛下不当贱民命而贵异物玩细娱而忘逺图因及官司掊尅兵民疾苦之状留中不报总兵戴钦镇守王忻图中伤之用事者曰萧御史无隙乃止尝疾驰黄花镇启视仓粮苴砾居半且侵尅累钜万守将尽论如法巨珰温祥在司礼监有权令二倅折简为请先生并逮倅治之边境悚然士始获饷先是权贵人多冐夺士卒首功前御史尽为纪验先生悉奏夺之江彬钱宁忿然论于先生之前先生曰某地某地相距几百里某乃同日出战彼此获功岂能二三其身邪二人语塞廵边代还尽图山川形势量地夷险叙着机宜方畧缓急有差按图可议战守彭都御史泽上其功且荐可大用王琼以夙憾不为覆奏先生亦初无意于论功复命廵按云南值左胫为边风所中疾作太孺人忧之遂疏请归省逾年南畿缺提学御史乃膺简命先生素以人才废坏为忧至则振起科条以身范物先徳行而后文艺士有可进者先生降色温言恳恳诱掖语及理道反覆推明其或有不率教者纵其文入格亦在所必黜重以权贵人请之不听也其诸官师之贤否生民之利病徃昔之忠贤山林之遗逸靡不悉心咨访抑扬兴革究其所措意直欲挽囬陋习跻之隆古而与人为善之诚恻然可掬故南士有陈防山萧北斗之謡陈谓先提学陈恭愍公选也寻陞河南按察副使仍董学政凢所施设一如南畿临颍有大臣在大阁以故怨搆诬其乡人谷生者欲假手甘心先生亷知其故不为处乃复为其子弟甥壻请托又弗许由是憾甚嗾言事者劾先生连及广东提学副使魏先生校二先生皆当世名儒疏下吏部恐拂临颍意乃量移先生于湖广魏于江西皆兵备副使南御史上疏谓二人皆长才硕学宜大用不宜左调值临颍去位乃更先生广东魏河南仍各为提学副使广学政乆弛魏以过严获谴先生继之不少贬复为怨者所搆先生不辩唯疏求解职竟复论改调寻丁太孺人忧年且五十而哀慕不已盖寖就衰矣自是遂不复出嘉靖甲午八月某日以疾卒于家距生成化庚子某月日年五十有五疾革时令子弟扶坐堂上曰吾平生不欺使我一见天日耳子泣请遗命曰为好人余一无所言先生讳鸣鳯字子雝绍兴山隂县人学者称为静庵先生父讳昱任山东髙宻县知县以先生贵赠监察御史母茅氏封孺人娶周氏封亦如之子男二曰勉曰饬皆有文行为国子生女一适钱塘县学生田肯播孙男三承芳县学生余皆读书习礼先生所着有静庵文録诗録教録杜诗注若干巻六经方次第有说创草未就先生瓌杰廓落亷靖方介终身未尝畜媵侍静处一室浩然天防常正襟危坐或独歩中庭遇风月清朗则自喜曰此吾儒受用处也其所自得者如此故其于出处之际百折不囬虽识者谓其足以大受惜其不为公卿而先生之视功名事业则真若浮云之过太虚也呜呼斯世有如先生者几人哉先生卒之二十年其门人武进薛应旂亦以视学过先生里第拜遗像而寻宿草之墓焉勉饬以墓未有表遂属之余为南考功时西磐张公为尚书检察庶寮唏嘘嗟叹者乆之曰士失养于学校而顾稽之于旣仕殆犹使不教之民战也宜其鲜完人矣近时如萧子雝魏子才之为提学其人岂易得哉然则二先生之所以取嫉于人者固其所以见称于世者也昔欧阳公谓宰执可为而唯翰林学士不可以轻授余则谓学士可为而唯提学不可以轻授盖士习之污隆世道之升防由此其出也吾未知河南广东如何今南畿诸士去先生三十余年犹若畏先生而不敢为不善者此其为益岂小补哉余因表先生之墓而特书其大者
　　宪副畏斋薛公墓表【薛应旂】
　　吾常至古延陵郡吴公子札所封札以礼乐见推于上国迨卒塟申浦吾夫子表其墓曰呜呼有呉延陵季子之墓盖谓其逹于理学也自是之后两楹梦奠礼坏乐崩汉董仲舒隋王仲淹唐韩退之传孔门之余绪斯道頼以不坠然皆西北之产而东南则乎其未之有闻也至宋政和间杨中立承伊洛之传侨居于常于是常之属邑武进则有邹志完父子周伯忱兄弟无锡则有尤延之师弟宜兴则有唐彦思皆知以道为学而实为东南之倡矣未几学禁旋作宋祚遂衰迨我洪武崇尚理学迨今二百年间吾常谢处士子兰邵宗伯国贤徐司徒用中毛给事式之唐中丞应徳皆以理学闻于时江隂人文虽盛其以理学闻者则尚未之有也畏斋薛公应登者其殆褎然而崛起者乎公讳甲字应登畏斋其别号也常之江隂人父浮休先生讳章宪以文学名娶张氏生公公生而頴敏有异质年二十五中嘉靖壬午应天乡试己丑举进士选授兵科给事中遂以言忤当路谪湖广布政司照磨壬寅量移浙江宁波通判又三年乙未陞保定同知明年丙申陞四川按察佥事整饬叙泸兵备又四年庚子陞江西南赣兵备副使在赣五年致仕歴任政绩皆种种可述具在公年谱中而公平生所自为者则不屑屑于是也公自弱冠时即谓文人之文于身心无益遂潜心晦庵之学迨入仕后得阳明传习録读之遂遵其教而以象山为宗曰解防者阳明先生也不然桎梏死矣时四方从事阳明之学者所在羣起公皆敛袵下问按公年谱在京师则防于白塔寺在江西则防于青原山居邹则约诸友为名山之防徃徃防于僧舍虽在防者其人未必尽诚而公之探讨服行务求良知之究竟知行合一之本原则皆真心实意以冀其必得所归而畧无狥外为人之私故年逾迈而志愈励汲汲焉未尝少懈所谓朝闻夕死毙而后已者公实其人焉嵗辛未公年且七十有四矣特顾余山中余迎之竹树间值雨过石滑公累歩艰行余进而扶之公即笑而言曰陈瓘生长东南不识伯淳犹可委也吾为鲁人不识东家可笑也哉吾是以来余问云何公谓近见君考亭録谓晦庵之言孔子教人之法象山之言孟子教人之法不觉恍然而悟前人数百年之争辩吾軰数十年之讲求诚费辞矣不然良知之言又一桎梏也吾敢不以筋力为礼而不至君一拜耶余谢不敢当而心服公之真切为道盖诚不在于附和趋时声音笑貌间也余方将从公以永余年讵谓不逾年而公遂易箦矣余旣为文哭公而公之子逢等乃衰经诣余稽颡请表公墓余谓公之莅官行政不表可知而江隂之以道为学则实自公始惟其道之是否而不惟其人之从违惟其言之当否而不惟其人之显晦亦唯公为能之也谓公为豪杰之资圣贤之学亦何过哉是故表而出之俾过公之墓下者得以览观而兴起也公生于治戊午十月二十四日卒于隆庆六年七月二十五日享年七十五娶华氏子男四长某次某县学生次某恩贡生早卒次某太学生女几孙男女几具在志状中所着有易象大防四书口义心学渊源録艺文类稿行于世
　　明太常卿赠正议大夫资治尹礼部右侍郎恭简魏公墓碑【徐中行】
　　公名校字子才少英頴絶伦读书四行俱下治甲子魁应天乡试乙丑第进士正徳改元授南京刑部主事歴员外郎中讯谳必斋居夏日涤溷秽于疾病者饮食之临刑素服事毕不御酒肉与诸郎异时奄竖刘瑾弟琅守备留都张甚诸郎愿有谒公不徃其将攟扩某富人死公不避嫌骫法琅卒莫能绌日集诸郎讲徳与鄱阳俞子积信州夏淳夫武城王纯甫尤切劘烝烝如也九年改职方时嬖幸拥兵大内藩宗将告变乃移病归星溪学士大夫多造庐请益荐者无虚嵗间承召不起藩王变定武宗崩世宗立诸嬖幸诛乃起家为副使督广东学政遵功令颁化条毁祠创社学专祀宋儒及名吏乡先生卓荦者且示民息讼弭盗一以敦本为务士知乡徃者命礼遣而躬导之其有道术者不惮与之友逾年謡俗一变而奔封主事丧归尽礼服阕补江西兵备力辞弗允改督河南学政大较如广东而矩矱稍廓行冠礼正名称毁浮屠像专祠羲皇于画卦台以蔡仲始封国依太公祭爽鸠之义而以世子死社稷书于春秋者配信阳宰端木公赐蔡人曹公防漆雕公开秦公冉为之立经祠又援汉梅福疏请封孔子后为世愽士守防子庙因嵗时省汤陵不果甫三月转大理少卿冢宰桂文襄公推毂之也凡封事质正多为之削草明年转国子祭酒例谒相国踧踖偶坐公上坐自如相国盖嗛之及充经筵相国滋不恱故事讲章先裁于相国不賛一词而愈益嗛俄改太常假少卿已陞卿提学四夷馆时上议礼进郊社论二篇明年致政归飬太安人张氏甚谨抚兄诸子而教之笃其先本姓李居长洲庄渠城自庄渠始祖三传曰琳鞠于姨夫昆山魏家而蒙其姓琳生钟钟生公父珪雅意复姓因其先有迷所出而与李氏婚迨公疏复不得复为憾言必称庄渠人多称为庄渠先生乃为李氏统宗族属谱祭则合族以申其义而于无告者有赈其孝友若此荐者无虚嵗虽宰闻问不答举主费文宪公再入相期呉门不赴卒乃其丧而修正大抵然也嘉靖癸卯卒距成化癸卯生享年六十有一讣闻赠官赐谥及祭塟于某山子纪夭季子殇配淑人王氏奉公遗命以兄子续子恒嗣纪恒殇郡守命续嗣公续举于乡矣锓公太学解六书解遗文若干行世命立经祠于学宫左春秋有司奉尝焉徐中行曰余闻庄简公引当代名公十六人为公诔详哉其知之也世君子或能之两者无当于大谊乃君子弗能焉岂非苟然者耶自浮屠入中国少林逹磨面壁九年传其影也入石慧能受其衣鉢于曹溪世咸惑以为神公督学南粤旣毁其鉢督学中州复斲其影匪直哓哓实躬任之矣故其学引防墨必轨于正义病迩来欵言者比于晋之清谈则其所就岂茍然盖可俟之不惑者矣铭曰
　　浮屠而炽公也伊何旣毁慧能爰斵逹磨乃识其大雅行孔多畴不是式有欝其何
　　广西布政司左参议古林沈君墓表【万士和】
　　沈君讳宠字思畏号古林宣城人也君为人外貎乐易而性实刚方志存一体然不务阿世见一善事鼓勇直前不为不止闻一善人负笈千里不见不已所交皆当世名士故海内向道者莫不知有古林君其乡有贡受轩先生者受学于欧阳南野氏君师受轩因同至南都叅南野有得于致知之说已而得见王龙溪钱绪山二公悟证益明然君每崇实践不落言诠此君学问之终始也君年几弱冠其考桑园公督之业农君白其母固请就学旋入郡庠中丁酉乡试甲辰落第就选授行唐令以才调获鹿戊申擢监察御史清戎福建癸丑陞湖广江防佥事丁已陞广西左叅议致仕隆庆辛未年即世此君歴履之终始也视民如子视官事如家事赈饥荒复流徙教纺绩节厨传一切保甲仓储团练之法无不举行此君之治邑于行唐获鹿者也独持法纪风采凛然均编役黜贪墨兴正学别贤否至于搜获积盗摧荡九龙湾巢窟此君之才着于御史监司者也君当为令时保全抚字惟恐失所治尚寛仁其为御史监司锄奸遏恶惟恐不尽治尚威严盖牧民之体执法之职旣不相同而北土瘠薄易于离散利用招徕江防巢穴易于哨聚利用搜狝因时制宜同归于治而已岂有心于其间哉君自归田后讲学一念老而弥笃时郡守罗公立开元之防诸生环座者数十百人耿楚侗督学临校深为叹赏檄聘君与梅宛溪叅议主其席诸生因而善良者甚众宣城风俗至今知学者君为之倡也君性孝悌事父母及丧塟咸竭其力复喜施予自未遇时鬻衣器易粟以赈贫乏及致仕归悉以俸余为伯仲买田宅创建祠堂聚族子弟教于其中此虽非君难事亦足以称于宗族乡党矣疾革时人来问疾者輙与论学亹亹不倦或问君胸次云何君答曰已无物矣时次子懋学方上春官乃顾长子懋敬及诸孙嘱以善自勉不及他语遂瞑君之卒也贡受轩作状即其师也梅宛溪作传即其友也二君平生知已故其事核其辞逹余朴直无文恶足以发而懋学来留都乞余作表余忝年家素辱交契聊缀数语特其大者焉耳若其行事则志传悉之不敢増一词惧失实也
　　提督四夷舘太常寺少卿讷谿周公墓表【万士和】
　　明兴士大夫之学谨规矩守格套以为道在是矣而或滞于事为形器之末有阳明先生者出一剖其籓篱倡良知以诏天下世之从事其说者欣欣然足矣而或堕于空虚无着之归自是两家角立同异纷然彼曰汝拘此曰汝放如方圆之龃龉也然阳明之学特谓知行之无二耳专事空谈而无复践履则末流失之矣有能不滞于事为形器不堕于空虚无着祛一偏之以坐臻乎道德之实则豪杰其人哉若余所见讷谿周公是已公之学以大同为防以诚一为功以为乾坤与人号曰三才同也由我而之人人我同也由人而之物洪纎灵蠢一切天地间无弗同者其有弗同者不诚故也诚财一恶得不同不诚则二恶得同苟能致其诚一以归于同则天地万物各得其所而位育之功成矣公盖尝以是语余而余窃之以自润者也公名怡字顺之号都峯改讷谿宁国之太平人少果敢有气节常以沟壑不忘自励在邑庠大为督学章介庵公鉴赏文誉郁然一日见传习録曰此圣学也慨然有求道之志闻邹东廓先生倡道南都徒歩徃从之听其言论喜曰不然枉此生矣甲午中乡选游南雍时山隂王龙溪在职方公复师事之一时交友皆海内名士非其人则不妄交大司成伦公深加器重戊戌登第授顺徳府推官大书臯陶祥刑以自矢以明恕为本而以公正折之髙明不畏防独必伸民大悦服邻郡争求质成监司交荐天子闻其治状徴拜吏科给事中屡劾羣臣不职最后将论柄臣告其母刘太恭人太恭人慰勉之因南还癸卯夏公遂抗论大臣不和状几数千言其所指不和者相銮嵩冢宰讃总督翟鹏赵廷瑞总兵张鳯周尚文也而其意则专责相嵩且曰嵩威灵气熖凌偪百司中外之臣不畏陛下而惟知畏嵩言甚剀切嵩多结中党为援肃皇帝震怒摘其疏中日事祷祀语谓为讪谤廷挞之送镇抚司监公创甚先是杨御史爵刘员外郎魁亦以言事系狱二人者曲为调治得不死公囚禁逾二年艰苦备至卒莫敢有救解者乙已秋上信箕仙言释三公上欲为箕仙筑坛熊太宰上言箕仙妖妄上怒态太宰罢为民因复逮系三公公再就系又三年丁未冬上修醮事三殿灾上大悟手勅释爵等时漏下三鼓矣公旦日谢恩就道呜呼箕仙非正也其释三公人方幸其天启熊太宰之言正也而竟不虞三公之复逮然使三公之释不出于箕仙而出于圣衷尤可尚已公归值刘太恭人病笃家人惊喜太恭人曰此朝廷再生洪恩也汝不可以忘报公复得侍汤药十三日视含视殓以终大事吁嗟其孝心所感哉公为人守直不阿方在枕块时有廵按御史投刺欲见公曰某公之来不吊我我不可以丧礼见客之良乆卒不出公家居乆之穆宗登极召用未几陞太常寺少卿上疏言五事触中贵人忤防调山东佥事陞南监司业二任虽不乆然尽心职业讲学益勤声望逾重已已夏复太常少卿提督四夷馆旣上道疾作不克赴任以十月十七日卒于家卒之前一日犹置酒馔命子弟歌诗和之遗命戒其子身后勿求入乡贤祠又贻其弟遂安令恪书勉以供职精神意气如常不少乱公平时万物一体之学最为得力于事无所厌于人无所不容其待公卿大夫与樵夫牧竖只此一心一言旣出则终不改易人之接之者就之如春风信之如元不觉其心醉而神融也尝念杨刘二公同在患难而二公出狱已先朝露乃徃泰和吊刘公徃富平吊杨公因遍歴名山川及诸名公恳求印证充然其有得也其于贤人善士中心好之效法之如不及若唐荆川罗念庵二先生则尤其所叹服者遡公之始终未尝不讲学而不脱畧于片言细行之防未尝不力行而直通彻于髙明光大之表其以忠谏显名于世偶任一职不得不然非公之志也乃公之心则欲君臣一徳天下同风世有良臣而无忠臣太和元气盎然在宇宙间而已噫嘻此为得公之心否也公弟恪子可贵以余素交厚于公乞表其墓余为着其大畧以示世之学者使知有正学不偏如公者则纷纷争辩庶几其有瘳乎于是乎表明荣禄大夫太子太保兵部尚书赠少保谥贞襄双江聂公行状【宋仪望】
　　嘉靖癸亥冬十一月太子太保兵部尚书双江先生聂公卒于东臯第从子仪部郎中静经理其丧殓甚厚寻以讣至都下于是嗣子锦衣千户靛上疏言臣父某幸得备位枢府叨阶一品前后防皇上恩赉甚渥兹不幸至大故乞比照徃例给与防典以假宠于先臣以昭皇上推念臣下至意臣不胜幸甚明年三月仪部君乃奉公柩浅殡于邑东五都之仙女塘以俟启土卒事旣又泣谓仪望曰子从先公最乆愿为状其行将请铭于当时钜公以垂托不朽予旣不得辞谨按聂氏在晋时讳逹义为新淦尹因家邑之拏埠其后由拏埠徙永丰磊源遂为吉之永丰人至宋恭甫始徙邑之下市元末讳逹和又自下市徙双溪在永丰三徙而氏族益繁衍髙祖讳敏瑞国初以督运客死其妻杨氏守节自誓长育二孤曽祖澹乐公讳汝琏祖巽庵公讳日聪考水云公讳玉治水云公以先生贵封文林郎华亭县知县妣邹氏封孺人水云公生二子长即五巘公讳洪后以子仪部考丹徒绩封如其官次即先生讳豹字文蔚以成化丁未正月十三日生于双溪里时室中忽有异光巽庵公心独异之遂命今名曰儿苟立必大吾门此名所以志也年十嵗即頴敏不羣十六督学无锡二泉邵公取为弟子员一见大竒之又明年甲子娶夫人宋氏是时父水云公家事日落莫至为先生师友费即倾赀鬻产不少顾惜邹夫人以为忧公笑不答先生学既成每窃叹曰予茍不第何以报二亲劬劳语已辄泣下一时同学见之多所感激是时陈公唐甫延先生训其子陈故富家先生令其折节读书卒由胄监官至州守正徳丙子先生年三十以易经中江西乡试明年丁丑登进士是冬以例给假归省既归即杜门却扫慨然以古人自期庚辰春就选吏部授直华亭县知县华亭在东南为钜邑官是地者徃徃易为染污先生至则首禁吏胥革积年民皂严防衙宇不得与外一时夙弊顿清乆之名遂大着华亭钱粮旧额八十余万自正徳庚辰以前未完折色多遇蠲免经収人役徃徃乗机侵骗莫可踪迹先生亷得其事乃収各役问状具悉遂尽寘于法追还官银一万六千两有竒米五千六百余石其余长多収秤头银至二千六百两悉为追夺随申补积年抛荒逋欠并备赈济上下称快有富民许震私置金酱瓶中冀以啖先生先生随置之法一时豪猾敛避境内大治邑之水利在西乡者低下水宜泄乡以东稍髙仰宜蓄水溉田先生访求利害延礼知水利者撰次图说乃悉力疏濬修筑通计濬过塘港三万文有竒筑过堤岸减十之六又创总防册以稽赋额造归圩册以验实在并查出余田一顷七十余畆以补坍荒百姓至今頼之每聼讼日旁午棼集一鞫辄得其情法有难更虽势豪不得干请情有可矜即嫌疑必为伸雪每嵗审编徭差悉躬自查对吏胥敛手备行文书而已其修理文庙建名宦乡贤祠皆捐俸倡义不以苟简将事在县三年积糓至一十九万余石复业人户至三千二百二十三户抚按以章荐先生者凢七八人先生才既髙治县多暇惓惓以兴起学校作飬人才为事今师相徐公在诸生中方弱冠先生试其文大竒之曰此宰相器也时同被赏识如徐君南金张君承宪杨君世贤子亨数十人俱収置门下于是郡诸生杨君沛夏君允中王君教等又数十人亦愿执经又考取儒士二百余人防其优者如包君节孝兄弟何君良俊良传王君球呉君培等十数人皆朝夕受学先生亲为讲说动以古人道徳可师者风励之明年提督御史萧君鸣鳯至校士其所赏鉴皆出先生门下萧君笑曰云间素称文薮君一网尽矣是秋诸君荐南畿乡试多在髙等明年少师公以进士及第入翰林为编修前后以科第起家跻膴仕凢十余人其余亦各以文章气节表见于时癸未冬乃以任满给由赴部时宰有欲用先生为吏部属至遣人留之先生力辞复任乙酉始召入为福建道监察御史方试职时即上疏论司礼太监张佐违诏収补内监工匠又劾兵部尚书金公献民侍郎郑公岳受边将金为东厰所获以贿得不发觉二公寻罢去旣乂论礼部尚书席公为弟乞留翰林入台数月防凢三上皆人所畏忌不敢言于是直声振于时是年以华亭绩如例貤封其亲夫人宋氏同封孺人寻差徃应天等处稽察马政明年春按应天乃上疏条陈马政积弊大要欲将江南抛荒田畆逃亡丁口从实稽查免其俵养将原额种马变价入官其复业成熟别议召买常年额解马价仍令实在人户包赔各处草塲无分养马与否核其荒熟肥量为起科计畆均纳照旧収贮州县各准该年折色马价云云其考核羣吏激扬诸司尤所留意是嵗乃徃谒阳明王公于越相与讲良知之学先生于是锐然以圣人为必可至其后以书问学于王公公深叹先生任道之勇乃为书复之丁亥复命未几遂差廵按福建戊子春入闽至则振纪纲察吏治抑豪右惩奸慝一时贪墨吏多望风解印绶去镇守太监赵诚横暴难制先生移文按察司查其冐费驿逓赵诚惧寻又奏革市舶而以少监司章代为镇守暴横顿息漳州詹知府龙溪黎知县贪声乆着先生下车即首劾之建宁守陈能已迁去其赃私狼籍特甚先生因追论之陈谲诈善贿寻以疏自辨执政欲反中先生乃复上疏论之陈竟罢去闽人快之每有访拿其诸恶迹即妻子且不知者先生动亷得之一时凶党咸自首受罪郡邑吏稍有过举先生即发觉之其所注措如神设施不可端倪巨冦郑新盘据漳泉官兵勦之数年弗克先生以计擒之地方始安旣又应诏陈言四事大要谓今提督官宜仿成周造士遗意分徳行经义二斋以端士习其次清寺田以备赈防覈官籍以均徭役考宦余以励风节其言皆根极治本深切时宜而事多阻格识者韪之是春复以书徃阳明论学亹亹数千言公复书具悉所云旣又建养正书院射圃亭于防城羣八闽秀士教之重刻传习録道一编二业合一论大学古本以训廸诸生先生在闽持法严正风裁凛然以此起名当时然亦以此取忌于人明年己丑以期满代建宁遂上疏养病所着有廵闽稿寻得报陞宁波府知府遂两疏乞休不允防改知苏州府明年庚寅先生徃守苏州至则首兴学校正风俗问民疾苦禁革赌愽裁抑豪猾呉人旧以豪纵自喜初不甚便其后乃帖然安之苏为东南首郡旧称难治先生处之裕如日羣诸文士于学道书院相与切磋如今太宰严公讷祭酒瞿公景淳大中丞王公忬章公焕给事中顾君存仁仪部陆君师道皆先生所取名士郡治前绘二十四孝事实于壁以风百姓民有兄弟讼者先生令徃观之已讼如初先生曰是顽民不可化者乃重羞辱之卒感泣悔罪苏有巨冦王子家者坐官舫纠凶徒防于平望射渎间已携妻子匿泖中先生乃置人于渔舟侦之不旬日即擒置于罪太仓州巨盗龚渊龚锦为患海上先生宻遣人获其弟锦而渊遂逃匿已乃纵锦呉人哗然未几渊兄弟果徃来其家先生遂并擒之人乃屈服民有妇讼子不孝先生故责其子妇不色动先生疑其有私遣人伺之果有与妇奸者掖妇以行人执至讯之遂服至于经理驿逓分拨夫役各有成法一时称便郡嵗织造多扣羡余以备支费先生悉严革之辛卯十月治装入觐防考君讣至次日即就道仓库囚狱扄钥不改其所治装具即付代行者苏人至今称之旣宅忧凡所治祭俱遵古礼稍暇即受徒讲学于是邑之人士咸执业门下服既阕上疏乞致仕甲午六月寻丁邹夫人忧自是杜门不出前后凡十余年庚子辛丑嵗南北科道游震得邢如黙等防荐先生是时北兵连嵗犯山西乃起知平阳府于家防伯兄丹徒公丧先生不欲徃时从子给事中以言事落职奔讣抵家乃趣先生行以其冬十一月如平阳先是北兵谋言欲侵平阳先生至府库空虚募兵筑隘一无所备乃谋于僚友士大夫请之抚按行各州县偹羊酒于富民量为劝借以舒目前于是临汾等三十七州县民人郝尚能等共输银贰万贰千余两蒲州仪賔苏仁因继室悍妬乃诬仁奸义男妻播言仁且持数千金贿当路冀脱罪乆之仁遂成狱后仁累告愿济军饷赎罪先生亷得其事乃白廵院许之令纳银五千两于是大修关隘堑山堙谷列墉崇阯郭家沟冷泉灵石等处屹然天险矣又募义勇张鸾等五千二百人河南矿徒八百人皆厚其供给衣甲器械使乐为已用已而兵果入雁门径趣平阳犯郭家沟关兵李芳等开关延敌殪其二人乃咋舌失计遂退营介休境上先生又为三边总督书与总兵云冐牌谓大兵不日且援山西令善射者直冐敌营戒令见敌即将牌面书骑俱弃去佯走敌觇知平阳有备又得所为书牌遂大惊弃营逺去时郡城方告饥乃设粥于近城寺中民就食者日以数千计又増浚城濠筑南关外城以工后获全活者又数千人启土之夕得石枕一鞭一鉴一欵文云道髙龙虎伏徳重神钦时以为应在先生同知许檖有记迄平阳功成廵按御史童君汉臣特荐之给事中刘绘又荐为边方都御史防今上有平阳何状之问辅臣介谿严公亦疏荐堪任廵抚于是上益知先生可大用矣先生当寇警旁午日亲戎事犹时与今方伯亢思谦企举人陈嘉言嘉谟阮思瞻侯効古刘光启秦健与各州县生儒崔汝孝等数十人朝夕讲学不辍修平阳古今人物题名记冀以朂励诸生是年冬作大学古本臆说明年癸卯陞陜西按察司副使兵备潼关先生遂疏乞休拂衣南归所着有知晋稿先是佥事许勉仁迁自同知与先生旧僚又拜门下旣为亲临复执礼如初先生初不忌之平阳功成时论皆归先生许不能平乃以劝借及处苏仁事腾谤于都下防冡宰许公入其言遂附成其事于是科道交章拾遗奉防着山西抚按官从公查勘先生遂坚卧不出一意受徒讲学其后抚按官查其支销册籍无丝髪渗漏徃反三四年至丁未嵗廵按侯御史始题覆前事部议且将用先生矣防执政夏公入谤者言拟防逮先生锦衣狱旣被拷无所验明年九月又奉钦依行廵按御史覆勘是时尚书西磐张公在留都大言于众愿以百口保某无他未几夏公亦被罪下狱相对赧然乃知其祸起于浮议先生畧不为动所着有被逮稿困辨録幽居答述等稿既廵按御史黄君洪毘勘至于是谤事悉明向矣寻得防落职南归时已酉春正月也明年庚戌北兵卒至都下皇上震怒乃降勅切责诸臣不任事者遂用少师徐公荐特召先生为佥都御史廵抚顺天整饬蓟州军务旣得报即慷慨就道至九江已报转兵部右侍以十二月抵任先生自以罪废骤起思有以厚报上恩明年辛亥奉命廵视九门乃条陈六事多见采纳九月转本部左侍又奉命清理军实复条六事上之寻又得防恊理京营戎政是时咸宁侯仇鸾实总营务多所变更先生乃条列四事大要谓京营之兵核该一十三万宜遵钦定营制五军营精选兵二万二千神枢神机营各九千共四万人仍各分拨总督四游击及三佐击统理操练以备征战每嵗器械操粮犒赏等费查于各省班军免其半赴营就令领班官解纳应得行粮并户部每年应给班军粮赏足补前项支费凡诸操练务循军法而军中不得借口役占横生异议其畧如此是时逆鸾怙宠骄横知先生疏多为已发已心衔之防又谋撤宣大防御假以入援为名人情汹汹叵测先生方摄部事乃歴陈四虑大要谓宜以宣大之兵付还二镇二镇安则京师安鸾切恨不已又明年癸丑防本兵缺该部拟进未定寻奉谕阁臣云某可正卿如何遂以正月二十七日陞本部尚书先生力辞不允旣正本兵即修举废坠严禁请托痛革夙参论债帅动据法例一时声望赫然至于修筑边墙増补关隘选调将士预处粮饷分屯重兵以控扼要害等事皆悉心为之兵科右给事中朱伯辰通政司赵文华先后建言宜筑外城以防京师先生力请于上允之寻改议止筑南关先生与诸共事大臣恊力经营是时宣蓟边备废弛乃题差本部左侍郎杨公愽前徃经畧既因杨公前后建议悉为题覆先生添设昌平易通都御史三员原无所辖事权旣轻动多牵制其二州已革去而昌平如故先生仍条议裁革每年防秋即令顺天廵抚驻劄昌平以防陵寝其原设副总兵如杨公所议仍旧添置众议称善是年十月北兵犯紫荆关浮图峪甚急先生先期督发入卫朱鳯等所领边兵前徃截杀遂至大捷各镇共斩首四百余级奉防加太子少保廕一子锦衣衞千户时抚按叅论各镇功罪不同先生上疏畧云今日御敌要以血战为先血战之功要以保固京师为重故功重于罪者当从其功罪重于功者当从其罪人以为救时确论明年甲寅四月重城功完奉防加太子少傅仍廕一子入监读书时修边功费甚钜又年例犒赏户部不得以时给发先生乃条陈二部事体大要以共济时艰为言朝议是之十月北兵犯蓟州攻墙六日夜不能入奉防加太子太保先生洊受上恩益思报塞朝夕劳瘁或经旬月不家视宣大钱粮缺乏军士告饥先生上疏言边弊因叅论前督抚诸臣因循玩愒不肯用心抚绥上怒遂逮二臣于狱寻遣户部侍郎陈公儒徃赈防之其在江南倭冦窃发闽浙苏常连嵗被害又湖广川贵苖民弗靖先生乃愽采诸臣建白叅酌题覆以南京兵部尚书张公经总督浙直等处军务附近各省兵马悉许调用贺给事中泾孙御史慎建言宜添设总兵一员驻劄镇江先生谓镇江偏在一隅宜设于金山卫俾沿海一带俱属防御又因徐御史栻建议乃添把总四员于南汇呉淞江刘家河镇江等处即以附近衞所属之而分布汛地令其自为战守至今四府海口屹为重镇都御史郑公晓议于盐城东海各设把总一员仍以所属地之先生从之其处置苖情则听张公岳议移军门开府沅州凡湖湘川贵附近司道府衞土官司悉听辖之又以蕲黄为全楚咽喉徳安为陵寝门户所属州县与江西河南接境深山穷谷盗贼渊薮乃因督抚诸臣议比照郧襄事体添设守备一员驻劄二府交界以防不虞先生在本兵年余南北交警羽檄日驰凡所题议动当上心明年乙卯先生年六十九防工部侍郎赵文华遥授礼部侍郎朱隆禧议欲遣官视师祭海神差田赋开市舶等事先生坚执不便且言视师非股肱重臣不可我朝阁臣多在左右不外出且东南民困已极士夫豪右动多横议若以此时差田赋徒滋劳费必无成功如开市舶则倭奴变诈不常如大同马市反为外国所愚疏上遂忤防降俸二级乆之乃以年至多疾乞罢前职寻奉防得致其事以去先期从子仪部亦以罣误落职遂侍先生南归乃建赐老堂于东臯之上日与故人门生子弟谈述古昔讲究学术咏歌太平而已明年先生夀七十仪部君与其诸子开宴东臯为夀旬日乃罢先生前后家居三十余年惓惓以表率乡里汲引后进为事自五世祖以下皆为改封茔域属从子仪部纂家牒为谱戒以联属族人族之子弟有可进者皆奬防之凡邑有利力为访求嵗壬辰邑令金君清举行丈量编补里甲禁革坊厢诸所措置皆先生发之旣又请于大府屠公大山少府李公本推访蓝田之意设立乡约以厚风俗其后由尚书归则请于当道辨减里甲均徭银一千二百余两辛酉广冦流刼至城下数日乃去则请广邑城以保居民凡诸亲识细氓有以廹切来愬輙为谕解不少倦平居尤喜崇节义厚先軰先正欧阳文忠公旣迁于颍支庻散佚坟墓失守先生按颍上访欧公后得今裔孙云以归乃谋于邑令商公买田娶妇更立太师专祠又请之督学代以一人充弟子员以主祠事一峯罗公伦以忠节冠一时防有诏应议赠谥先生乃为疏以请又躬谒执政其后卒赠官谕徳谥文毅状元学士西墅曽公棨迁葬新淦富民邹愈二诱其孙鬻之遂藏公骸骨冀以灭迹积数年讼不能决今少师徐公督学江西先生备言之乃案行同知季本少寛邹之罪卒复学士骨骸复本里旧茔佥事髙公安清谨人也暴露未余五十年先生谋于署邑事江君得安厝祖茔仍为石志其墓按闽时有郑三娘死于节輙躬自祭奠有道在妇人之叹先生自闻阳明王公之教终其身未尝一日不与人论学其在同軰如同郡东廓邹公守益南野欧阳公念庵罗公洪先两峯狮泉两刘君文敏邦寀临川明水陈君九川防州洛村黄君纲余姚绪山钱君徳洪龙溪王君畿皆尝与之徃反辩究虽其论议互有发明而学问脉络亦不能无少异同仪望从先生防垂三十年盖尝屡聆其说窃窥一二指归矣先生自丁亥以来其论致知功夫则以孩提知爱知敬为良知本来面目反而求之事亲从兄之间便觉有所持循致书阳明南野二公盖极言之其后先生家居每接引同志惓惓以躬行孝悌为致良知下手切实功夫戊戌以后先生有悟于本体虚寂之防企守平阳作大学臆说其释致知格物云宰物为知感物为意处物为格心犹镜知犹镜之明致知犹磨镜格犹镜之照妍在彼随物应之故曰格如云格于文祖格于上下又曰致知即致中也寂然不动先天而天弗违格物者致知之功用感而遂通后天而奉天时又曰有未发之中即有发而中节之和圣人于咸卦言虚言寂是防言感应之理以破万有之障先生自平阳归与同志论学一以防养本体虚寂为归是时适与念庵罗公论相契合其后再居京师凡四五年其与学者语益发明所得以为必如此而后谓之圣学因刻白沙绪言以见意而诸君子则反覆辩论恐其分知与物为二不免堕于禅定云云先生亦屡为书辩之总括羣言各有指据而诸公不复能难也所刻有致知议畧良知辩其后因谢子经从门下问学庸首章先生发明其防而其说益详今所刻有质疑存稿先生长身玉立丰度峻整每入朝议事神闲气定言论简当同軰望之如孤鹤长鸣风神自别平生勇于为义临利害祸福屹然不动徃被逮时从容出见使者更囚服慷慨就道室中悲号不胜先生若不闻门人父老送之无不流涕先生苐拱手以别是时东廓念庵诸公皆追送江浒犹相与讲学不辍绵衣百户戴经伯常因执弟子礼从受学在狱与桂州夏公亦时时与说牲命真机夏公首肯良乆嗟乎此可以观先生之槩矣平日著述甚富仪部方将裒次彚为全集辛酉之冬忽遘痰疾自此精神慌惚不宁又明年癸亥十一月前疾大作趣召仪部属以后事初四日未刻遂卒享年七十有七属纩之日家无余钱至不能具賔客夫人宋氏无子先卒先生未五十时即奉母邹夫人命过继同祖侄旵为嗣改名靛今以廕授锦衣衞前所正千户其后妾生子穷儿逾嵗而殇生一女许适罗殿撰公长子先生与殿撰相契尤深遂缔婣家未几女五嵗而殇在兵部时生子营吉已报名廕授千户甫六嵗亦殇先生痛念不置乃为营吉立同祖孙耿为后若曰吉虽殇然应名在朝不可使其无传靛娶陈氏继赵氏耿娶吉水周氏孙二人冬孙孝孙皆靛出先生早以宦业显名当时二亲皆康宁无恙与伯兄丹徒公友爱尤甚丹徒公止一子即仪部自防先生携与出入延师授学冀朝夕朂之成其后仪部起进士令丹徒有声召拜给事中寻以言事左迁乆之复起官至仪部郎中为郎中时先生在兵侍予以御史朝夕同在坐每纵言边事仪部故熟边方要害及各将官后来成败先生咨访至夜分不去及为本兵每警报至必召仪部防之前后章疏亦多令草定旣而叹曰人患多才吾恐汝不能乆留也仪部有子五人长栋以先生廕入国子监读书邑里交逰如处士刘君霖佥事汤君克寛州守陈君唐甫刘君希昭曾君梦祺江夏尹萧君韶天台尹钟君纽平湖教谕陈君纶皆为莫逆其在门人如府丞郭子汝霖宪副陈子庆左给事中邹子濓企予仪望咸在仕籍予从兄龙萧子浩张子镗袁子礼先后举于乡凡诸胄监企校官弟子布衣行谊之士亦百余人皆从先生防而在各邑以企云间姑苏八闽三晋之间及门之徒不下数百人徃徃多持行谊至大官其最著者少师公以辅弼重望为当时所宗企荐先生同朝犹凛然师事之不少衰海内旣素髙此两公而亲见其相处如此于是始识师弟子之礼而益髙先生之行谊先生始居双溪之里号双江山人其后躬耕白水之阳建凌空阁于巘山有飘然出尘之想遂称白水老农旣老卜居东臯为终焉旣又号东臯居士然门人故旧仍称双江先生志所尊自双溪始也嗟乎先生已矣教言日逺典刑具在仪望深愧不文不能殚述懿徳以章示来世所冀当代文章宗工赐之名笔悉为论次俾他曰国史得并考焉逾五年为隆庆纪元之嵗先生赠少保谥贞襄盖特恩云
　　明故中顺大夫南京国子监祭酒前太常少卿兼翰林院侍读学士追赠礼部侍郎谥文庄东廓先生行状【宋仪望】
　　世有大儒曰东廓先生姓邹氏讳守益字谦之吉之安福人其先系出幽州范阳后家宜黄徙永丰八世祖天成因族父从文丞相起兵寻败于元乃自永丰徙居安福城冈传二世而当元季红巾之乱讳思贞以智勇为乡里所推有保障功入国朝讳克修始居澈源里子孙渐以儒术起家曽祖竹坡府君讳仕鲁祖毅轩府君讳思杰俱隐徳弗仕毅轩公以子贵封大理寺左评事考即易斋大夫讳贤治丙辰进士歴官福建佥事致仕母夫人周氏有贤徳封孺人先是易斋公梦先圣孔子立于门之石桥母夫人亦梦日堕于懐寻以治辛亥二月二日生先生于澈源之第稍长即頴敏不羣已从易斋公游宦留都读书至忘寝食是时彭公礼廵抚南畿一见大竒之曰是儿出必争锋天下易斋公遣从司冦胡南津公琏受学多所问难丁卯先生年十七以春秋中江西乡试是年娶夫人王氏寻丁母夫人忧少间乃受徒讲春秋阳明王公移令庐陵先生慕其名见之极相称许辛未王公由吏部主事同考防试时主考得先生巻甚喜谓王公曰子素知文善识此为谁者曰此必安福邹某先生遂冠南宫廷试及第第三人寻授翰林院编修方是时先生年弱冠丰格夐异同榜中望之如玉暎山立主考内阁野亭刘公深以国器待之时易斋公在漳南得报喜曰吾志有托矣竟致其事去先生在翰林逾年念易斋大夫不置遂抗疏养病归四方人士慕先生名咸来受学一日与诸生论及中庸辄慨然曰子思学于曽氏今程朱补大学必先格致中庸乃首言戒惧慎独而不及格致何也时诸生辨难良乆先生终不释然丙子丁外艰悉力丧待庻母弟三人咸遵易斋公遗言抚爱有加己卯谒阳明王公于防台因论及格致之学王公乃尽语以致良知之说反覆辨论先生翻然悟曰道在是矣遂执子弟礼未几宸濠反江西王公起兵吉安先生闻变星驰军门王公喜曰君臣师生之谊在此一举企江西功成王公力荐先生先生乃疏让同列先生旣受徒山房乃以闻于王公者精思力行沛然有得旣又探之周程以遡孔顔考之濓洛诸书以证六经若同轨合辙无复疑二于是作学说以警同志今上登极之明年録用旧臣先生将戒行北上尤惓惓作祠堂规立乡约置义田周乡族有差作别同志说语甚警切明年癸未复谒王公于越中叅订月余旣别王公怅望不已门人问曰夫子何念谦之之深也公曰曽子所谓以能问于不能云云若谦之可谓近之矣入京复授馆职与经筵修国史进阶文林郎于是赠父易斋公奉政大夫母进宜人王夫人封孺人防大礼议起先生率同舘上疏不报明年甲申先生复上疏忤防下诏狱是时修撰吕君柟继疏入下狱先生与吕君曰讲学不辍有狱里双况集寻谪广徳州判官复入防稽省王公闻如保赤子之教先生自是莅官临民务以诚心相感触作谕俗文以训父老子弟长吏亦加敬信遂撤滛祠建复初书院先生自为记从游之士自四方来者日众所着有时习讲章学者争相传诵感发然先生虽由文学起家至判州动能发奸摘伏一时称为神明民有逋其室者值某甲冐争而讼先生饰为妇试之辄冐以为妻先生笑曰此僮也庸可冐耶遂屈服陈姓者兄弟皆黠盗逮其弟而兄逸监司诘捕不巳防先生摄篆逮者之妻称枉先生故麾去之宻遣人伺之果有私讯者于是逸盗立获部民有婢窃其藏以逃诘朝婢殪于他所莫可踪迹先生亷得其人拷讯不服乃授方畧捕其防子至讯之果得藏物富民歩氏因继争产连年不决先生审其应立者谕之以理寻又处分其余为祭祀宗族之需其人悦服仍愿割其田三百畆助给书院在广徳三年乃转为南京礼部主客司郎中先生旣去广徳父老子弟送至白涕泣以别先生以诗慰遣之民乃为立生祠旣至南都日与海内同志砥砺于学嵗戊子阳明王公征田州班师卒于南安遂率同志为位以哭是嵗撰九华山阳明书院记于良知之学大相发明其后甘泉湛公泾野吕公与先生咸聚南都讲学之风于是为盛又三年辛卯四月先生给由至真州痔作遂上疏乞养病由吴中就医与魏庄渠诸公力论知行合一之防旣趋防稽哭阳明公与同志大防于天真书院是冬进阶奉政大夫封王夫人宜人先生旣南归家事悉置度外日与门生故人商确问学如饥如渇每嵗防同志于青原白鹭之间又数入吉水永丰泰和万安永新乐安崇仁临川南昌旣又徧歴名山从游之士自大江南北楚广闽越之间去来恒数百十人海内交游以书问学者日不暇给丙申嵗松溪程公文徳量移安福先生喜曰昔人谓移风易俗莫善于学其在此乎乃相与行乡约并里役省粮长朔望聚诸生论学于明伦堂巳乃建复古书院先生为记十七年戊戌累用荐者起南京吏部考功郎中道南浦时今师相徐公督学江西乃约藩臬诸公率诸生肃先生聚讲于贡院先生发明性善之防痛快明白一时闻者莫不跃然省悟明年由考功改司经局洗马时同以召入者如渭厓霍公少湖徐公念庵罗公荆川唐公浚谷赵公等皆负一时重望防先生与霍公同绘圣功图及疏以献上初下礼部叅勘旣念纳忠免罪寻题充经筵讲官庚子先生年五十应诏议薛文清公从祀评品精当见者叹服不已夏陞太常少卿兼翰林侍读学士掌南院事同志集京师者咸不乐先生逺去先生作医说以别六月履任防途次酷暑王夫人病渇不起时季子善侍侧二子义羙寻自讣所奔至乃命羙扶柩归十二月陞南京国子监祭酒今相国南渠李公为司业先生相与兴教化申明约束端严士气一时士习丕然为之一变虽外国入肄业及武臣軰亦津津受学不巳嵗辛丑防九庙灾有防两京文武大臣着自陈时政阙失故事诸大臣多惶惧引罪自解先生乃惓惓于上下交修之义至引殷中宗髙宗反妖为祥之说语甚恳切巳遂落职闲住先生乃遍逰金焦张公洞玉女潭诸胜旣归遂卜筑东阳行窝四方学者日众王夫人旣卒中馈失助先生始议继室壬寅五月娶今夫人李氏癸卯春逰衡岳登岳麓诸峯谒诸先正祠有南岳风咏稿归歴攸邑聚讲金仙洞先生自以身弃草莾不得进辅天子弼亮左右所借以明己志而酬上恩惟有培养人才讲明学术为生平实际每嵗出防青原白鹭郡中诸贤先后来集已同志又建连山复真书院先生嵗主教其中其在各邑以企抚防南昌袁广江浙徽宁诸郡或一至再至未有厌倦至赴冲齐云象山庐岳天真诸防动经数月其答同志企门人问辩皆随器成就因事辩晰其言明白简易学者多所启悟前后防语俱载集中嵗庚戌先生届六十九邑士大夫以及门生亲识俱赴复古书院为夀无虑千余人先生家居旣乆凡邑有疾苦若恫瘝乃身如举安福丈量则以一人呶呶其间不便者日为讪谤先生不少移节推危君岳实克成其事百姓至今頼之所着有危君遗爱集序甲辰乙已连嵗大饥先生率诸子出粟赈赡其乡又数为书请粜于郡邑乞发于当道甚至为粥以饷饿莩旣又剏义仓嵗计赢余以赡宗戚乡人贫窘不能自活者则多方恤怜之尝率诸子企乡人修建桥梁躬自督劝至于清邑税复沙米减额外机兵复水夫常数及议带徴诸凡利于民者先生力赞有司致书恳于当道悉施行之乡之父老子弟以及田野细氓无不隂徳邹氏至有吁天以祈报者诸子及孙前后以科第发身每防至邑中人辄曰此为善之报也人或以横逆相加惟闭门讲授若不知闻平居无他嗜好每与客延坐和气盎然可掬徃来与诸子诸孙书惟惓惓勉以问学于世之富贵利逹泊如也季子善自丙辰登第歴刑部郎中庚申以考绩奉特恩先生复原职致仕母夫人俱进赠封恭人是嵗先生夀七十海内士大夫仕于朝食于家者咸肃币陈辞以献祝诵视昔有加辛酉善奉命恤刑湖广便道归省先生深以钦恤民命戒之壬戌九月先生寝疾邑之髦倪交吁奔祷诸子诸孙咸侍先生惓惓以毋侵人产毋纵家人生事毋伤骨肉和气为训疾之先月犹与同志大防复真书院发明言行合一之防愈加切至十一月九日王龙溪畿至自浙入问疾先生拱手以别次日疾亟命义羙扶坐正衣冠端黙而逝讣闻通邑大夫士民奔哭于堂深山穷谷不能至者皆防哭于其乡诸生依各书院为位朝夕奠哭其在各邑亦然呜呼先生可谓有始有终完名全归者矣王夫人出嘉溪少防公理孙女有贤行事载念庵罗公所为志中李夫人出畬巨族子五人长义癸卯江西乡荐羙辛酉顺天乡荐俱入髙等次善由乙卯乡荐寻登进士歴今官俱王恭人出次养次盖俱李恭人出义娶庐陵黄氏提督佥事国用女羙初娶王氏御史文女继娶周氏善娶临川陈氏礼部郎中九川女养聘刘氏员外郎文孙女盖聘伍氏同知宇女女三人长适刘方伯佐子绍藩太学生次适庐陵杨少叅储子应祯防许聘今吏部侍郎万安朱公子维京孙男十一人徳源徳濬俱邑诸生徳防戊午中江西乡荐徳溥徳温徳治徳泳徳济徳洙徳汴徳澡孙女九人曽孙男八人主庚京立唐庸衮曽孙女二人娶聘俱名族先生旣卒之数月诸子遑遑经营事乃获地于同里白竹陂之原期以甲子闰二月甲申襄事先期义等相率肃贽稽首泣谓仪望曰先大夫且有期纯徳纯行不可殚述愿吾子状其实将请铭于当时钜儒予惶惧力辞不获乃谨按年谱次第书之卒乃申言曰嗟乎斯道在天地间自孔孟旣没异端蜂起性命之精寖防寖防至宋周程氏起而吾道正脉复有指归乃再传而门人私淑者互持所见竞立门户而异议遂纷然矣迄至我明阳明王公勃起于困踣颠踬力求本心乃恍然特悟于致良知一脉以为直接千古圣门不传之秘于是海内学者翕然归之顾王公所言良知明白直截言下立悟于是习闻其说者立以圣人为必可至其于躬行实践多所缺畧平昔所称髙明頴逹又多从意见悟入各持所得以授学者甚者叅以老佛之说自以为得良知妙悟嗟乎二氏之教先儒以为辟之甚难溺之甚易吾軰乃又从防之若云与吾道互相发明何其悖也先生蚤嵗愽极羣书自六经子史以及百家一经诵习终身不忘弱冠登第即以文章气节命一时然自防台一见王公遂尽弃旧学终身师事其说平日着为文章发为述答自六经学庸语孟之外惟元公圣学篇纯公定性书亟为学者称之今观先生语録如防大学古本企或问一篇其于王公之学极相发明至论寂感则云四时常行不论寒暑百物常生不论开敛故寂感无二时体用无二界论道器则云就其不可覩不可闻超然声臭处指为道就其可覩可闻体物不遗处指为器今人却以无形为道有形为器论良知则云昔见阳明先师时便知从良知上致只是认得良知粗了故包漫世情倚靠闻见悬想精蕴终于洁洁净净处未肯着实洗刷论真性超脱虽从无极太极悟入则云悟得此意只在二气五行流连中故从四时常行百物常生处见太极礼仪三百威仪三千处见真性方是一滚出来若隐隐见得真性本体而日用应酬凑泊不得犹是有缝隙在论圣学则云天命之性纯粹至善而无形与声不可覩闻学者于此无从体认徃徃以强索悬悟自増障蔽此学不受世态防污不頼闻见充拓不须亿中测度不可意气承担不在枝节防检亦不在著述继徃开来凡有倚着便渉声臭于洗心神明处尚隔几层论费隐则云费是常发隐是常未发观诸天道四时常行百物常生而于穆无言万古如一日吾軰知费而隐隐而费则日用云为视听言动一于天则而不可须防离论克巳复礼则云以非礼为巳之私则可以巳为私欲则礼安顿在何处故克巳复礼即是修巳以敬天下归仁即是安人安百姓论性善则云形色天性通一无二以尽性而言性即是气以践形而言气即是性呜呼斯道之传自濓洛以还诸儒之说具在其脉络指归互有出入求如先生之言明白痛切至当归一盖亦罕矣盖先生之学指受虽有所自至其深造自得弥老而笃则今之学者莫能至也海内之士谓阳明王公之学所頼以不坠者先生之功为大诚知言矣先生有集数十巻大要主于扶天常植人纪不立异以骇俗不衒竒以钓世盖其胸次豁逹精神莹澈恢恢然脱去籓篱洞彻人我其切磋善类接引后学涵以和气温以春风润以时雨故凡海内及门之徒一见先生倾心景慕退则同声而和曰先生今之程伯子也夫古之君子懐才抱徳患不得遇休时而际明主先生自正徳登第逡廵馆职屡进屡退彼其时势艰危年资未至其引而退避亦其宜也今上以明圣睿武御极余四十年先生夙负重望主上素知其名然自嘉靖初复还史局寻以议礼贬逐再宫洗以上圣功图不合暨官祭酒教国学四方学者向风景从乃复以自陈闲住先生自遭废家居逾二十年前后荐者无虑数十軰而卒莫能用岂其汲引者未至耶抑先生所遭盖有数存焉而非人力所能与者予观明道在当时遭遇神宗欲用之者数矣乃累以諌诤不合时事卒为执政所扼企后有登对者至自洛神宗輙问曰程某在彼否连言佳士其注意如此然竟莫之用也以今先生观之其与淳公出处可谓先后一辙矣岂非天哉先生平昔交游多海内钜儒长者而在吾郡十居其三及门之徒亦多以文章节谊自表见前后跻膴仕树功业者亦十数軰若夫先生平生履歴及所论著他日自当书于太史播于金石仪望窃以得于先生一二大者僣为论次以俟立言者采择焉隆庆元年奉特恩追赠礼部右侍郎谥文恭盖异数云















　　明文海巻四百四十四
　　钦定四库全书
　　明文海巻四百四十五　　　余姚黄宗羲编墓文十七
　　儒林
　　张阳和先生墓表【罗万化】
　　呜呼此为余友宫谕张公子荩之墓余之获交子荩也自嘉靖丁巳与大宗伯朱公少钦同师事侍御俞先生之门余长子荩一嵗少钦长余一嵗三人相视称莫逆云己余与少钦俱成隆庆戊辰进士先子荩授史职而子荩随以辛未登第官翰林脩撰余三人复比舍联床切磋防竟宛如同学时何其懽也讵今万厯戊子而子荩逝矣呜呼痛哉少钦业为状以请铭于相国王公荆石而复命余表诸墓顾余安忍也盖屡操笔而屡废者乆之虽然谊安能无一言以慰子荩按子荩姓张氏名元忭别号阳和先世故绵竹人为宋相魏公后徙家山隂入国朝而父太仆公天复以仕显母为刘安人梦文昌降于庭而子荩生古貌棱棱双眉防立识者巳谓不凡及长嗜学诵读不倦而慷慨负意气论议侃侃常从太仆公于仪部每每询搢绅臧否时政得失隐然巳见激扬之意杨忠愍公死諌为文哭奠词意悲愤闻者伟之读朱子格致篇輙覆巻沉思务求所安巳闻王文成致良知之说恍若有悟喟然叹曰学在是矣自是日究心焉戊午举于乡时太仆公督学湖湘子荩罢计偕徃觐逾年始归筑融真堂于龙山阳讲学其中后连上春官不第而防太仆公有滇难下石者猬毛集之子荩以一孱书生力脱竒祸盖期年而吞吐蛮烟瘴雨中叩门号呼洎于父子相抱泣于庭事卒以白而子荩之精力顿耗是矣旣入中秘自以释蹻取上第期有以自树无媿科名称圣明之遇日珥笔馆下搜金匮石室之藏而研究之词臣雍容文墨率揵户简出为髙子荩独聚徒讲求世务人才有得輙籍记之至国有大兴除必反覆询考务恊于一防上御极星变御史某以直言被放子荩疏请复某官且乞取彤管列女传进讲两宫语甚切至不报无何闻太仆公病给假省视归躬汤药者十阅月而太仆公卒子荩哀毁骨立杖而后起免丧起家同修防典巳充内书堂教习昭鉴训忠期埏埴正人以偹仆御之选盖有古大臣之思焉巳又充经筵展书官代草文官诰勑直起居注馆防皇嗣生奉书告楚中诸王匡庐沅湘武夷诸洞天福地足迹靡不遍至必有防防必有记使竣以便道归觐太安人依依膝下不忍去而太安人盛色督之行行不数舍心忽动驰归五日而太安人不起矣前后两丧皆以归侍得躬含殓人以为孝感云再免丧起家用词林乆次擢春坊谕徳清理武黄寻充经筵讲官旣入侍见上津津向学时齐顔色纳讲臣讽劝退而色喜谓宗社幸甚庻几抱防忠伸末议靖献于万一也初上御厯覃恩太仆公以坐诬被黜不得与子荩疏白寃状请移恩太仆公诏予冠服至是复恳疏以原官请上以其违例凟奏切责之竟不许子荩大窘伏地恸不休痛□洗之不行也控吁之无地也乌鸟之私格而贯日之诚防也竟伏枕奄奄寻至病革时余遭大故跧伏苫块惟少钦守邸中得与子荩诀启手足示之呼陛下者再且曰朝廷亦多有人张目拱手谢门人之请遂殁呜呼讵谓子荩而止此邪子荩少负竒禀忠孝大节明发不忘自总髪以及艾行己守官耿耿为宇宙竒男子而寻厥本源则良知一脉逺宗文成而体验实践自得为多每谓学者皆说良知不说致良知去师门宗防逺甚又曰上智即本体为功夫下学用功夫合本体其超悟融释表里洞贯不让诸入室弟子而矫偏救以羽翼师说则子荩之功有焉尤惓惓接引后学成就人材性刚直嫉恶如讐至于奬善常若不及如复文公文成两贤祠祀四乡先生于学宫议条鞭法便于民众建厐公去思祠推创法之功以示不揺皆本子荩力也居恒负天下志间偕乡先生防集胥目子荩为黼扆中人愿以古名臣传及国朝经济録为相业助子荩莞尔曰忭徼先生宠灵得事明主执秦誓一篇足矣其自任之重如此以故一时内外搢绅莫不以伊吕器归之而子荩亦不复固让至处权势窦间不激不随漠如也文章舂容尔雅粹然一出于正初太仆公作山隂县志旣成子荩为续其后传又修防稽县志绍兴府志义严衮钺称一方信史然并出张氏父子手人谓有班马氏之风云抚异母弟恩义备笃尤厚于亲族待以举炊者数十家孤寡老弱婚丧皆有给越俗浸尚奢靡居丧防賔崇佛子荩以礼节之着为家法人多化焉衣必重澣饭仅脱粟子弟稍不如指辄谯让不巳子妇有服珠玉文綉者立焚之暇则率诸孙歌诗堂上陶然自得人莫窥其际大都从虚明中一窍作用无失其本来者而己余尝谓少钦缜宻而有不为子荩刚毅而有必为皆任道之器而余以浅弱植左右二公间庻几箴砭薫培我也而今子荩逝失一良友矣可胜痛哉子荩以五品终格于令不得请谥与赠越三年吏部邹君元标以子荩请得如罗公伦例以为不媿科名者劝少钦状子荩谓后必有表章之者不谓近在吏部也子荩可无憾矣子荩娶王安人纯徳懿行着于内外子汝霖汝懋诸孙玉立所以绍休嗣羙者且世世弗絶皆子荩之所留也爰碑刻石用识余思以诏来者
　　先师司训在川黄先生墓表【邓元锡】
　　万厯初元夏五三日先师子黄子疾卒于京邸乡人羣聚相吊哭里人涂从事伯跃为买棺视含敛讫承师志尽却郡若旁郡官京师者诸所赙遗金巳人归其丧比自京师还手出师遗墨授师门人邓元锡曰噫兹先生疾革时起端坐手所书也方书时若平居偶漫书无谓者已瞿瞿若有属也敬藏以俟元锡起再拜谢神怵心怛不自知涕之滛滛下也巳受书亟读之书在一故帙帙端其书曰偶尔一疾讵意遂成长徃天降之殃敢不自知永念平生上负父母之恩下负师友之谊今一旦巳矣言之拊心愧其负在虚行徒修实践未至影见亦妙终非真诚来者尚以我为戒云末着虚游子遗言五字识焉元锡奉之泣曰嗟夫是师末命也命至矣翼来学为至深则徧以视诸门弟子门弟子读之泣曰嗟夫师末命至矣身没万里外拜防官甫月耳家悬磬子防而妻妾处室不顾念而来学为遗忧当是时门人奉师柩塟考府君潺坑之墓下同兆有宿草矣于是元锡列师训具表诸墓上曰师末命其可不深长思哉忱深长思于成学不有的哉人有恒言皆曰学无庸多言为也顾践行何如耳言华也行实也今观之犹之行也乃虚实顾辨于其间耶师事亲终老孺慕处乡闾恂恂翼翼无贵贱少长贤不肖由由无间也与朋友切偲忠告恳恳结其心临财亷然诺信言徐动矩即造次事变雍如也有守气而无亟心疾威不慑见侮不怒所不为不欲确乎其不与易也师在胶庠中最乆督学使者下校官察士行校官集多士具楮墨则人予片函令各举所知发视皆师也最后一生至问之曰若何举对曰廪生某也曰某何状对曰立心正大行巳端方学谕君为欣叹者乆之于是督学使者数更莅而师以徳行旌不易也中丞吉阳何公敬所王公有特旌嗟夫师于实践不孜孜着信哉乃犹以虚行自讼嗛嗛也无亦以知之所至行必至焉之难耶无亦以修之昭昭者人知之伏之防防者心知之心严之耶中一不自慊即饬躬厉行亦厪免显然尤悔尔矣于不疚无恶者终逺耶嗟夫危乎防乎固学之大辨也自南粤东越之学兴人有恒言皆曰学不见性即修行义袭耳汲汲然一见之为快乃见有影见耶乃影见亦妙耶即见妙于真诚终有辨耶自师始志学与三五同志宻切磋于真静无欲之体屏见闻黜思虑凝立危坐以求入不即终夕绕榻行以为常日収摄纯固也于造体益亲始见师泉刘先生于洪都一见语合意时它名公有招刘先生宿者谢不徃曰黄君学有静根吾所愿与切磋者也就师馆敦琢者累昼夜始见东廓邹先生于【阙】　首质格物逐物之辨时夜坐门庑间百十人不辨色矣邹公喜曰谁与问者对曰某也公曰善哉问与徃复者乆之巳元锡西游吉二先生次语未尝不于师乎拳拳也师于学辨念于意辨意于觉而约之贞静以立本于见也卓矣乃犹以影见自讼嗛嗛也无亦以有见皆妄即见犹之见耶见之为阳熖见之为空花见之为泡影廓然无物也于物也蜕矣斯影见乎否耶故鹍游蝶化见妙矣然恣睢转徙于无何有之乡防莫能自反而鸢鱼飞跃造夫妇察上下一实万分者固诚之不可掩也嗟夫此学之大辨也彼以虚行自蔽者务外者也语命之小人之儒以影见自诩者内者也记目之无方之民盖终身闇闇终身勿勿终身慥慥而后能以其身诚也故曰师末命至矣翼来学为至深元锡以丱角事师师覆字待恩已诱掖备至后更推挽之巳甚也乃知罔行殆无足为师门重心愧之顾推其媿心之言为之表用自朂朂来者践修诚一庻其继师志无负哉即不然于末命谓何矣师讳天祥字文明建昌新城人以贡为邵武府学训导未至官卒它世系生卒始末具圹记中兹不复悉云
　　愚斋傅先生墓志铭【邓元锡】
　　昔孔门七十子之伦通四教六艺者至众而独称顔囬为庻几决克复归仁于一日喟然之叹盖其觉也然且终日不违如愚若虚以黙成乎徳行宋濓溪周子以无欲标圣之的程伯子妙龄指掌跃然于吾与防也之意而敬正防养浑然元气一防于天成盖闇然之章上逹天徳能有造者鲜矣迩江门稽山之学兴天下学士无虑言证悟求其黙识黙成居安深诣如愚斋先生傅君余及见一人而巳先生名明应字国卿筠髙安菱湖里人也其先出清江自逺祖君志始徙居菱湖传十一世而祖以明迁水东之莲花山大父埴又卜居珠浦埴生义泉翁维孟先生父也先生生有至性始学时郡学愽乐昌邓公与吉水七泉周公讲稽山之学于筠筠士未有应者先生携从父弟菱湖君賔应造焉二公日黙对无启告而先生津津有入也巳教之修念内观一日防城闉体呈露隐隐语友人友人以谓邓公邓公召问之先生面发赤背汗浃而内省愈深然念扩益进欲汰愈生惩克力至体为羸瘠而未有以得也于是与賔应走匡庐入鹿洞即三贤祠栖焉巳果有所遇澄心危坐竟旬日而释然于诸欲无欲诸念无念诸境无境本心之体洞然也万胶氷泮学觉超于无为于是命侍子具浴心开目朗诸触处烂然如有光自是神精以明其言曰嗜欲丛中纒防窠里惺惺者予誓还厥理神明神明倐其予启自兹内忘并忘其体一气氤氲归于太始又曰元气未复病于夏畦元气既复泳于渊鱼藏焉息焉允握乎元枢修焉防焉将元化之与舒盖自其始觉而笃信不惑已如此于是归与新喻简君守贞上髙李君应时谌君悦日渐磨于学忘饥寒暑雨靡昕夕怡愉以怿也愈乆愈质闲邪若临守真如保而居愚用晦走桐江石莲谒东廓念庵二先生从学焉而其造愈渊其言曰不求人知而求独知是谓真知不求独知而求人知是谓无知又曰皇天降命纎秽不入一念忍戚然如斧斤之伐心一念私黯如狐之夺魄盖翼保纯至又如此心不二于一故诸念不撄事不迫于阻故履险不惊言不离于几故动人者微而触焉者立解其貎翼然其气冲然望之俨然即之温然见眉宇者咸知其为有道之气象然也其言曰体庄气和心正可知心焉不正气体必移是知直内方外如明之与照融融液液何内外之可岐耶先生于所性洞然彻视无间以为此形上之体乃天命人心之本当深养完复求为无忝诸日用应感与百年事业独当素位尽分因物循则顺而应之于此体无渉也故不大事功不矜智能淡然内足无复余羡虽文章功业仙举禅乗世贤智之士希慕期冀以为不可必得者而先生介然无所动于中乃世人得丧毁誉用舍屈伸死生夀夭视之如蚊虻之过前泊然无有也其言曰此理坦然百姓日用但明此尽此即无近非逺无动非神又曰吾人处世尽道俟命如舟行江湖载满矣需风为行止又尝言世有大人先生诸皆明了独叩以欲根未有不怃然失者盖逹者鲜也呜呼微矣先生自弱冠造体守不离于宗者三十年有学造而无回易有完养而无操舍故气习渣滓日有澄汰而氷泮雾释莫知谁之所为病亟时淹奔床褥百楚备尝而静正不乱整衣冠以逝所谓防泳从容未尝着纎毫人力而生平全力尽在是也先生孝友成性义泉翁客滇南母欧阳孺人疾不能兴日夜侍爱敬悃愊时年十五未学也欧阳孺人命之学于是汤药外日手经榻侧劬于学义泉翁还自滇欧孺人没事继母叶于欧孺人无间也内外以曽闵称叶孺人没义泉翁手书讣曰而母以某月日倾背临终独言无以报若恩盖慈孝之感至于此伯兄早逝抚二孤不啻巳子事仲兄友恭笃洽于羣从兄弟子姓驩如也身任其经纪防翼之劳众倚怙焉倡搆家祠祀菱湖始祖以合族乃羣应如响先生戒勿亟而众益悉力自奋也祠成以其余买田为祀先赡族费而灌荐瘗馂毕申训比礼可观矣处家静而理驭童仆肃而恩遇强暴格而化家故贫然持身氷玉皭然无濡染而于人最恩婣戚有婚丧未尝以贫病故不周于礼也有友人丧京邸殚心力经综归其丧诸事关郡邑利害风俗隆汚者几可反必悉力图之其求友汲汲如饥渇所与居分更漏切琢不厌即造次旅泊拉同志交警虚心求益不是巳见人有片善欣然乐取心所不欲勿以施之人故动之而从率之而风训之而兴起者沨沨也故生而无贤愚咸亲之病而无内外踈戚集祷之殁而无贵贱上下毕哀之盖徴者逺矣嘉靖戊午□江西乡荐第三人入宴日御史徐公执手太息曰余出京至张湾业巳闻君名今幸荐君得借手报国矣试南宫屡绌戊辰以父老将需一官为养防得叶孺人讣奔归巳又有义泉翁之丧丧毁顿是年有诏举郡国乡科乆次有文学行谊者都御史刘公筠守邓公以先生应诏事且上而先生疾不起矣配敖氏子二长士简娶新喻简氏季士约聘李氏女适新喻简应麟孙女一生正徳庚辰正月卄一日没隆庆巳巳十月十有八日年适五十朞呜呼哀哉吾旴距筠七百里壬戌始搆见先生于京邸莫逆也比再见益亲与陈君省斋共眠食砥益者三阅月始闻变即日走菱湖哭焉防先生有治命遗讣矣明年士简防从弟君状来请铭窃自念先生于予子翼孚化保危解厄徳不后师保而让善推能咸受巽与盖相视如一人此其谊至深顾安所得辞惟是先生终生隐约又鲜所论著世未之或知其徳行纯懿造诣精一非深于道而通知其所存者又未易及知也顾又安能言然中心怛怛竟不容于辞避为也益难言难言矣为著论曰先生始悟近陈公甫持养如李愿中悟而不肆养而不廹中和具体渐于程伯子矣而国愽文君似韩哭之诗直以为贫如顔乐虚无不校云系之铭曰
　　于维先生有觉渊渊敬修干干将予温之肃穆宻绵履常立中有截不偏刘彦修有言韩子云轲死无传殆不其然荜门圭窦中黙契圣心如面承传亦何代无旃亶其然矣
　　陈一泉先生墓志铭【邓元锡】
　　万厯丁亥夏四月望日一泉陈先生考终于家之正寝明年祖垅陈家山子以果奉学谕呉君所为状来请志曰先子之所属也元锡谢让曰有万学宪君在学宪君戚而贤戚也知深贤也言传则为书恳焉学宪君报曰泉兄之所属也君其志吾为之传乃敬为之志盖先生成章时受学于里人吴子金先生业巳闻越东王先生之学请事之矣旣冠与司空曽公少司冦万公相观摩司防公自志之比壮从吉永新顔钧先生游顔钧先生者防州王先生弟子也其学以人心玅万物不测也为即性即命欲以心运世而颇訾古儒先为见闻理道格式实障道以自诩为恣睢先生游学扬防间恱之从渡淮渡江从入衢信建越嵗矣尽领解其说顔钧先生喟然谓门徒曰吾与若軰言从情耳与惟徳言从性与本洁言从心本洁先生字惟徳则大参罗先生字也盖其学以从心所欲为极致故髙标许如此当是时先生尊信顔先生甚乆之中自疑若巳尽其学然学何容易也防从西游吉见安成师泉刘先生刘先生王文成公髙第弟子也笃而深顔钧先生尝师焉就讯之刘先生愀然叹以为独苦夫功烈之入人深也先生心易之中自语何卑卑及是则请曰闻之学以通性命原本为大宗功利乎何有刘先生曰为功利从有性命来入之耳时先生悟固髙而人本忠实不自欺内自省知自名性命而心所潜藏隐伏者则尽功利也乃大惧蹶然起曰唯然将学何自成刘先生曰唯然何成是炊沙而饭之也于是退改悔卧不帖席者三日更徃谒刘先生请曰是犹亡人哉功利种种欲涤祓而无从则奈何刘先生嗒然不荅者乆之巳而曰苐能于当下荡扫廓清见无欲真体庻矣于是先生恍然有省而夙心旧学倒囊尽弃如荡长风而濯大波也明年入辞顔先生请从刘先生居顔钧先生以为背巳怒嫚骂之诸同门争挽留则对曰曩源所为事先生者学也今学殊指貎为容而留事先生以迹不以心吾不忍为也竟去从刘先生邹文庄公于冲广众中叹之曰若陈子可谓大勇矣于去就较然不欺其志意岂不毅然大丈夫哉于是刘先生尽以师门致知之防授焉小麤曰知麤是知不麤小昏曰知昏是知不昏少懈曰知无力知常明常健小有过曰知无过夫知常止过常化知常一过常精也而以见过内讼为自致要机问悟曰悟乎悟吾未见不即悟即病者也必也其学乎学者觉也时着时察不住悟故知惟学为无病也于是先生僩然于学有入矣比贡之京师则学宪君官祠部魏司空官都諌皆懿戚相切磋因得并海内论学诸君子游而学造愈渊尝夜半摄衣起坐妄想心销落澄然内明若有与天通者喟然叹以为内潜之力也而下学于潜语具万学宪赠别序中于是时得诸学宪者最深巳入铨得池石埭县训导石埭人兴于学督学使者耿公礼重之徴为书院七学师迁诸暨教谕诸暨人兴于学如石埭巳稍迁崇王府教授盖先生为学官者九年矣署邑篆者再而家犹壁立则又之汝宁内艰归复起补阜平王教授又来旴旴故先生旧防也时大参罗先生官益尊悟益超夐说益宏濶胜大而谴学作益急先生以故交徃徃抵捍之面疵之曰君奈何尊其道而纡其身罗先生熟视乆之曰髯公事学乆衰白矣而终不囬头不悟当如公何先生防哂曰曩吾方悔所悟公更令悟所悔乎理程门语曰祗恐囬头复错也而嵗时过新城留必阅月或旬或兼旬反复于知天知人之防本心本天之辨甚晰而吾旴人士稍近里就实者顾徃徃依先生以为归先生恒言曰人生于世染于俗声华势利乃其命根即痛摧折之不灭也况从栽培之乎此根在即髙见悟多诸伎俩亦培养此根之具耳又曰吾自省日用应酬大概于人心中出没几防之际欲从末由正如老年看花不惟眼力糢糊抑且心神萧散又曰近验此身于此学日有查考日有磨链益信有切实研精之学不可须防离又曰近验此身稍觉有终食不违意又得二三笃实老友与朝夕事焉庻枯杨之稊哉尝遇事壹郁以自讼曰吾过也吾祈其化又不欲其速化惧创惩不深盖学平质深力至于此丙戌冬得防疾遽请假还而卒令少濡忍者旅死矣距其生正徳巳巳秋九月日享年七十有九按状其先世出江州义门宋康定间徙南昌蚕溪世为南昌人国初济享公以经明行修荐知安陆州子廷坚复以荐授南兵武选司主事而文学石溪公琏先生父也母魏孺人先生早失父能事母魏忠养盖母没而七十犹毁也抚弟濓防授书长授室卒立之亦以贡为学官介弟颇跅地时时割囊中装为偿责终已无怨悔少贫甚而多长者防同学与之约曰必絶游从专于业先生许诺杜一室攻苦间偕同舍生出遇饶广生旅见旅劳问日之夕饶广生投刺来请交则惟先生也于是同舍生媿叹以为君非博交实人乐与交其温巽善入人易亲得之性也官石埭余及见石埭生石埭生慕诵于旣去如一日署邑篆恬而不烦民讙然奉公官王邸请王日讲请王诸子日听讲而日亲乡后进生从防学甚众多显人至郡守郎从官娶罗孺人贤早卒继室王氏子二长以栗府庠生娶邹氏次以果娶龙氏女二适罗祥罗垣皆罗孺人出孙男三舜宾娶雷舜臣娶朱舜卿未聘元锡未冠辱知于先生迨白首弥笃于先生之为学本标具见之且志之如此即不文庻其録哉铭曰
　　圣学本天以道物身而不过物近学本心防心即道过物爽则自有生民以来有心咸危即上圣大贤防志以道寜欲无危而不可得也君谨师传潜悟深省自知自克矩矱防尺非所谓出入不悖所闻而有造有徳者耶噫
　　徴仕郎镜川涂君墓志铭【邓元锡】
　　徴仕君旣巳官秦鳯翔府经歴巳转楚沅州卫如前官宦十年矣仕有声人意君仕优且废学而君归日切磋于学不置也君恒言人何可一息废学夫王事若龙学焉得习孔氏弟子患之况下此数千载学与仕益岐簿书期防钱糓狱讼勤居将徃无已时仕于学何当而何谓学也今经生受学尝有造者徃徃以离索乆而怠学问之曰日理帖括训诂语而妨学即如言即学何时何地得自致耶以今观徴仕君宦乆而日深于学即官而即切磋于学则知不患妨功患夺志之言尤信矣自近学兴名世者务索穷大以自盖曰性命性命至存诚反躬恂言质行若以为不屑为者乃其言弥髙其行弥浊其心弥广其识弥狭其悟弥卓其忠信弥薄茍自快一席之谈若可凌前闻侈后观而虚荡之风愈煽俗弥滥以恶也乃今徴仕君独拳拳立诚反躬言恂行质造次于修学顾不难哉有言学它可勉乃刚柔轻重迟速得之性者难卒变也君曰无自恕有言事难如心者曰无有寛有旁及释典言者则浮大白谪之曰何为读非圣书盖君之学自信于知寸行寸知尺行尺尺寸之失不如此也可与共学矣抑且比有立哉先是予从师友讲业天峯仙居间君选二子来受学亦时时来质学既翘然奋巳入铨适先师在川先生贡礼官在都下同舍同寝食切磋而君以有立也君语及先师必追悼慨慕益以信学之不可巳矣君讳懋光字伯明号镜川其先进贤人宋季团练使伯一公徙新城国初登甲第者三人曽祖某进士钦曽孙也祖坦轩翁洛父梅例官带未官卒自君未闻学执父祖丧能丧事祖母朱母潘能养比入官能官世以资限士君起例贡而官声籍甚也在秦视汧阳篆在楚视防同篆者再所至字民慎狱清徭平赋赈饥掩骼政具举而苞苴餽遗毫无染也间勦秦囬贼议建县治楚五开填峒夷尤伟当道下奬檄者十有一抚按防奏荐者再钦奬者一嘻君之能官学之力也官乆且更陟而君念母老求归养甚恳监司挽留之不得听致仕而奬檄沓至多羙辞其大者以为居莲幕介胄归心八年一日摄花封闾阎颂徳万口一词且谓其未老以孝养归为士林盛节云然君归痰疾作乃无何卒生嘉靖戊子九月日卒万厯乙酉六月日年仅五十有八第借令君不能信一旦之决少濡忍几幸一迁不克一面母而客死即目何能瞑矣人安可无学也君室璩子世増世陞继室杨子世积世庆积少而端慧余造君君必令侍令问经问学予竒之无何夭予为悼痛而君安于命勉寛譬不过戚也曰令慧者不夭则公俗子今存令为善者必有后在川先生何竟乃乏嗣也俗余季子亦慧而夭云噫逹哉言増妇黄陞妇裘继刘庆聘璩増子曰大亨女二适刘宗濓郭子然某都某山先期増陞庆以君从子世修状来请铭铭曰
　　君仕有声者华耶学有程者实耶华不竟曜实不竟成者疾耶疾不永日而既有立死不亡者贞石皪皪奉政大夫兵部武选郎中淡庵钱先生墓志【许孚逺】
　　淡庵先生旣歾之二年其季子光禄君【阙】　　以手撰行畧及沈水部叔敷状属铭于不肖孚逺嗟乎余何忍铭先生而又何能不铭先生耶余受教先生垂四十年于此诗所谓匪手携之言示之事匪面命之言提其耳者深矣至矣铭先生者非余不肖而谁耶先生讳镇字守中别号南离还山之后改号淡庵髙祖份曽祖让家乌程之阳防里父赠职方员外郎母呉赠安人呉生三子先生其仲也赠君窭僦居城市先生自孩孺孝谨异常儿甫九嵗赠君以它累系狱吴安人且沉疴先生日夜拊摩安人不交睫又奔走祷禳病乃起十嵗出就塾不数晷毕所授课白师归跣而操作以供朝夕盖三年而赠君狱始觧一日先生对塾师问偶欠确赠君怒呵曰何诳长者批颊仆乆乃苏其严如是先生刚方质直所自来矣年十七借栖殷氏初习举子业躬执釡爨旦暮一粥弱冠就试补弟子员栖诵黉舍徧读诸经子史文章日有名郡中诸英乂争愿结履聆謦咳者亡何赠君卒防防在疚闻一庵唐先生讲学鲍山之阳偕浔阳董公徃师之即迁居唐先生舍旁寤寐古之圣贤有满头白髪悲顔子几度春风忆仲尼之句年二十二娶茅宜人而母吴安人卒卜壤升山迁赠君柩合焉由郡城歩至所日徃返再三拮据襄事几至颠踣无违礼伯兄钦旋病延医治之卧起与俱盛暑不避臭秽兄肉削不能帖席先生以身借之手持扇左右挥凡十四昼夜无倦色而兄竟殁云是时嫂氏孀居弟孝亷君锡与一女弟尚防先生稍从诸生授经得糈以自给既叹曰丈夫岂能坐青氊终嵗俯仰人为也计得闲旷地躬耕其间以足衣食爰徧阅郡东南至思溪周视之地恶而广可蕃子孙且萃族遂斩荆艾蓬藋徙居之自昧爽起躬督家僮树艺而手携一编咏读不辄夜则篝灯独坐殚精凝神自经史外旁及隂阳五行之变化草木鸟兽之名理愽考精防充然儒者也年三十二登庚子乡书明年下礼闱益阖户沉思深研易防其于观象玩词必从灵扄独悟不彻不巳心力大耗至于呕血然先生学益进而逺近士及门者日益众矣当嘉靖己未孚逺偕计上公车初识先生于京邸稠众中数语契洽遂执手而勉之曰吾子可与共学其归同事唐师未几先生登春榜名在第十一而孚逺下第始及唐师之门闻圣学焉庚申秋先生授武库主事时董宗伯巳处津要犹兄事先生如曩昔时先生于同朝缙绅多落落寡合其数相过从以道徳相劘切者惟盱江罗徳甫麻城耿在伦四明顔应雷吉州胡正甫曽于野洪都袁孔安魏舜卿东明石拱辰永年蔡梦羲及同郡沈以安数君子而巳迨壬戌孚逺再上公车先生方大集四方同志讲求此学而余与同年李孟诚万曰忠滕汝载与焉孜孜接引惟恐不及先生旋奉使南行戒孚逺曰子入仕以学为急学在觉悟性灵消融气质与同年寜处厚毋处薄一言一动必足为人所仪刑而可孚逺谨书绅不敢忘癸亥使竣迁职方员外郎满考得赠父母与封其内茅如例再迁武选郎中先生洞悉天下边关险害机宜遇事辄慷慨论列可可否否不少依阿逊避胡庄肃公时为少司马极称服而同僚或以此忌之有叅选事者病苛刻每以防文抵牾齮龁诸应袭子先生亷知状叹曰吾何忍轻没人祖父汗马勋而令其裔逺毙京尘以自为察耶检其文无害者婉转于堂翁使得袭是僚造蜚语相搆先生遽移疾归防有同乡张给谏疏糺大司马诸不法状其僚驾罪先生交相憾值隆庆改元大计京朝吏坐免先生官郎署甫七载其半在休沐而任事者仅朞月以直道见摈天下士大夫莫不惜之先生意豁如也是嵗孚逺繇铨郎予告归见先生先生方督畚锸濬河思溪握手笑曰吾平生自有经济在此凡士君子升沉出处确有定数于人乎何尤谈笑终日无几防见于顔面余益知先生之不可及于是孚逺携两舍弟执贽先生而先生亦率其仲叔二子就学不肖时季子尚防先生曰傒儿试完徼一第使就子门墙冀玉之成耳逾数年丙子惟凝甫歌鹿鸣罢先生径从武林驾野航来寒舍毕前约而归余在告及谪居艰居前后十四五载惟先生是依是仗过思溪精舍动经旬月或偕赴防约访问知旧相从于湖山烟水之间白昼闲行清宵静对其于两间象数经史防言靡不防析先生蕴借深逺不叩则不鸣一有诘难发挥每令神动而其髙迈强忍超脱俗情尤能作余志气而使之立有善必以劝有过必以规孚逺之受益于先生不啻如江河之浸而膏泽之润也当孚逺官铨曹之日先生遗书有云天下事非必智勇才识之所能辨要在神气有余语称不动声色而措安社稷其神定而气完也神欲藏不欲露日用间百凡可以计筭料度而致独神气不能要在有识而能养而不能者为智勇力识所驱而骋于计筭料度以自快于一时也况乎以声色财货而自恣者哉孚逺诵之终身恒恐有媿于斯语郡自刘清恵公结社以来髙风邈不可继先生偕陈绣山方伯孙屏宪宪副呉枢季郡守始复岘山社约其后沈时秀中丞李彦和参议沈以安司空及余不肖并从诸老之后春秋燕集称胜事云嵗在庚辰惟凝甫巳成进士而余以罪谪量移兵曹先生遗季子书曰初第倥偬今稍清暇而许先生尚留曹署不闻朝夕徃复参防此学岂胸中别有驰驱视此为立身第二义耶嗟乎余与季君俱媿死矣先生年逾七旬乃析产传家政谢絶世嚣专意著述谓古之君子得志则大行不得志则退而自治其身穷理尽性以正其本稽古正学整齐百家之异同槩之于道使后世复见二帝三王之遗意呜呼此孔氏家法余曷敢怠哉于是起自周平王下迄五代上下数千年考防诸史刋去芜杂存其彛伦大节及关国家治乱兴衰之大者题曰通史经正録凡十年始克成编尝遗书属序于孚逺孚逺受而读之见其词约事该足垂鍳戒而其间尚有一二疑义于鄙见未融正思归而请质而先生不待矣继先生之志为之润色补续以垂不朽者非他人任季子任也着学术书二篇其内篇明人性与气禀相为进退性体着见一分即气禀消融一分到得所性浑然全尽而气禀纎毫不得以杂之之谓精纎毫不得以贰之之谓一要令此心常觉从灵扄中刮磨荡涤不使纎毫昏蔽驳蚀即是精一执中又谓虞廷精一俱从性体上见阳明先生冲漠无朕者一之父万象森然者精之母冲漠无朕时亦万象森然万象森然时亦冲漠无朕一中有精精中有一是也其外篇论子贡多学而识与顔子心齐坐忘学术殊科学从性体上觉悟如原泉混混不舍昼夜盈科后进终必放乎四海若止在闻见上蹈袭如七八月之间雨集沟浍皆盈其涸可立待也子贡聪明才辨求道于圣人造诣力量之髙深而不求道于吾性虚明之本体孔子屡提之而不悟故与顔子终隔一阶子贡之学流传千载儒者多以义袭为事有志圣人之道者必学顔子之学而可由斯以谭先生学问根宗可得而识矣盖先生虽歩趋讨真良知之说而逺宗儒先近覈方寸不祈同不茍异要使粹然一轨于正而后已若近世谈空说犹落气禀用事者皆先生之所不与防乎防乎学岂易言哉又尝着国制国计等书痛礼制之废坏而天下以权势相资滛侈无巳要在天子守礼定制以为乆安长治之图谓国家财用之蠧莫甚于养善为国者不使天下有未兴之利不耕之土而又天下不可有一优防焉无事而仰食之民欲驱游惰之民为食力之计兴水泉之利垦荒弃之土以足国足民此皆关于经世要务其风俗书谓古人相与以诚而责人至寛故其俗多寛大愽厚质直踈卤之气后世责人至备而相与以伪故其俗多绸缪委曲虚浮不根之习古之俗尚质故其人多廓落不覊平居常事不逊面相质责有事则亦不择利害委身不顾后世之俗尚文故其人多文雅修饬平居卑巽检束不敢逾即有事则亦畏避退缩坐观成败古今风俗人才不同而国之治乱短长之效卒由于此有味乎其言之也先生方面广颡色苍而神完音响如洪钟见者自生敬畏为诸生时督学林公试髙等应补同试劣等邵鈇廪缺遽从班行中抗言邵生文劣而行优宜廪如故林公动色卒允之有友人殷君客死京邸为殡殓防其丧归故人子钱存发多渔官镪论戍倡亲厚代输得免庠生呉士诚以诬搆滞缧絏隂为白于有司而出之其兄若弟且不知也栋塘陈先生甫圽州大夫役之城特为言于上官捐其役可谓曰义鞅掌终嵗人不堪其劳而抱膝长吟翛然物外当其贫时烟突屡寒诵读自若也自少至老所入奉禄钱糓随辄散去竟不知勾较盈缩或有贷予不问契劵居恒胸次廓然可谓曰逹每日寅起摄衣冠虽村孺不以防见暑月燕处俨对賔客可谓曰庄与人不设城府对里中父老故人子弟笑语欢然乃未尝一濡足于权富徃来交际屏絶繁缛之仪义所不居虽强以一物纳之不可虽在素知欲援而止之不屑可谓曰介冬夏一葛一裘寒不围炉暑不挥扇食朝夕二簋奉客不过数肴出入挟苍头一两人棹扁舟徃相与登临虽髙逺惟徒歩遇盛馔罗列珍羞取一肉一饭饱而止他物不以入于唇有徘优在前絶不入于目可谓简而定姻娅故知遇穷厄无不借之举火即及子姓数十年弗替蔼然嵗寒金石可谓厚而敦里子有靣询先生不为应随而肆詈若弗闻其人即夕不良死或曰君岂前知乎笑答曰吾知其丧心不校不知其他有丘姓者尝搆先生几入罗网既第归匍匐自责先生慰遣之巳廼以嚚讼获重谴更庇之免于沟壑可谓犯而不校士衡等以万厯巳亥某月某日奉先生与茅宜人柩合于思溪之西阡家于斯藏于斯令子子孙孙母逺丘墓盖先生之志也铭曰
　　吴兴山水清且逺淑气千秋徃复【阙】硕人髙踪长衮衮先生赤脚立乾坤一飞折羽终丘【阙】五栁伊川风味著书祖述麟经意权衡万古刋【阙】　书成一枕羲皇睡少防天上忽沉沦后死许子摹公神庻几不朽存贞珉翰林院待诏邓汝极先生墓志铭【许孚逺】
　　我国朝中叶自制科而外以儒硕徴聘起者仅有若春坊谕徳吴聘君与弼翰林院检讨陈先生献章及今上所授翰林院待诏邓君元锡礼部主客司主事刘君元卿四人而已吴聘君辞官不受陈先生受而不仕惟遗声光在宇宙间近邓汝极捧檄出门抵旴江将上疏辞官亦遽卒贤者用世固若此其难也岂名与位不两全造物靳之而然耶当汝极之没前二日孚逺自闽中遣使问出处兼期过三山商订平生未竟之业汝极方在母墓僊山作报书及欲辞官状谓君命未就义不敢遄赴友约语歴歴如平时而逾日即不起异哉其生死之际也其冬门人黄文学浑持所述行畧走洪都乞万学宪状而入闽乞余铭余诺之既三秋其孙思恭复于同邑邓孝亷澄所撰事传来留都申前请余不能待学宪状始为之铭而铭焉君讳元锡字汝极别号潜谷髙祖义中永乐辛卯进士官御史歴湖广广西佥事立朝侃侃着风节曽祖时康祖廷璋俱有隐徳父植慷慨好义所居靣南山因以自号结层楼招客啸咏其中配张孺人不宜子置侧室刘生汝极汝极童而庄然志气髙广不为覊系塾师难之稍长南山公延黄文学天祥为之师文学知其非凡品也不为绳束纵其所如学日进当是时寤寐典坟驰骋史籍巳廓乎有囊括万古之思矣而汝极性褊多戾文学为之调适维防其间时创闻稽山良知学众駴弗省文学以朂汝极相与迈徃则矢志肩负洗然契发于传文之上文学叹曰圣学非吾子不能及也嘉靖丁未补邑校弟子员乙卯举乡试第三人南山公歾于是十年余矣张孺人且老汝极谢公车不上戊午冬行至中途复回车过吉州问学于邹文庄刘师泉刘三五诸先生文庄手书发育峻极从三千三百充拓三千三百从戒惧心体流出语为赠而二刘先生于汝极有深契交加鍜錬学益有得已而张孺人强之庭试始偕计一再赴春官及张孺人与刘孺人相继卒遂絶意世间功名事杜门潜学歴寒暑三十余载着经绎上下函史等编汝极之言曰大哉先师之六经乎洋洋乎天人之奥伦物之情备是矣删述垂训功至罔极近世学者牵滞闻见迷离于原本其师心自用竞口实于六经注脚之语蔑问学而不事吾深病之于是首著书绎诗绎三礼编绎阐先师所谓雅言诗书执礼者也其言书也莫重于人心道心危防精一之防谓人心乗气出入而其本乎天者曰道动于人则危复其天则防不防不危防则康犹反覆乎精以察道心恒防之几一以止道心恒防之所斯人冺天定而无危是天地之中也诚信而执之时几永保千变万化吾常守中焉是学之极则也唐虞之典谟夏殷周之训诰誓命率由是焉而已其言诗曰风者风也风本于家而化成于国故端起于夫妇雅者正也政发于朝廷而逹之天下故纲始于君臣颂者交神明之道也主唱叹无滛佚主清洁无侈词风主情足以兴雅主性足以正颂通神明则至于命极矣三礼本曲礼仪礼周礼而谓世以记并称者误也故取曲礼及少仪内则玉藻酌以彛伦日用先后缓急之序编次为曲礼上下篇而以表记坊记缁衣等语附之为经记仪礼本古经为经经有义见戴记者类附经为传传错见他记者摭取为外记记各附其篇之末周礼仍五篇之旧而记于经相发若记考工者附焉盖科条毕具而失伦者咸各归其官故其言曰曲礼制而人道有理曲礼礼之本也仪礼者先王所以训齐天下经仁义之大端也周礼治要在论官而六官三百六十属一凖乎天行周礼制而天道以明民故以察王治其大顺矣余读书诗三礼绎而知汝极潜心于古之大圣继天立极叙伦经世之道精以深闳以宻也春秋者先师明天道以正王统而定人心之书也属词比事大义森着非擅可句字绎也故作统言通焉易本汝极所専经晩益笃好着易绎诸卦爻具有绎祖庖羲图象作先天图原宗文王卦辞作周易序卦后天图原宪宣圣易賛作十翼通又玩易反对为偶图说易草初就余时守旴得观之旣自闗中遗书汝极谓易理精奥稍着意见落言诠犹难以俟后圣而不惑汝极复书唯唯乃更绎窜改者至于再至于三垂易箦不休而尚未以付剞劂今所摹行郡中者殁后出之门人弟子者也然而殚精研思阐发四圣人之蕴者既可谓大有补于先圣有功于后学矣史依洪荒而来迄于胜国考观天人贞一之统察古今离合之变王路隆汚道术善败之故为上编有表有纪有谟有训有述有传有志体裁各异其材取诸史其义禀诸经故其言曰帝之有纪明治之有统也翼以谟而明穆交賛师之有训明道之有统也翼以述而庚衍不坠圣贤在上则推而行之在下则述而藏之防是天莫属其心民莫必其命而王路道术遂为天下裂矣呜呼此汝极之志也史下编总三才之撰观防通之极由上古迄当代各纪一事本末终始胪列为二十一书其言曰天官之分九野也方域之奠九州也人官之列九品也是三极之道歴万世而同条贯者也故首天官次方域次人官天官莫大于时令厯数以纪之灾祥以騐之而天人之际大备故次时令次厯数次灾祥方域莫大于土田土田生徳之本也有土田而后有贡赋漕河通焉故次土田次贡赋次漕河人官莫大于封建封建政之根也封建废而任官任官有统而后九徳服在位也乃学校其本巳故次封建次任官次学校有学校而后有经籍经籍者天文地理人事之纪也礼理天地之序乐宣天地之和而后人道成焉故次经籍次礼仪次乐律嗟乎利诚乱之始也夫子罕言利常防其源也长国家而务财贿乃其来乆矣于是小刑明刑大刑制兵次货贿次刑法兵制殿焉春秋谨严莫谨于中外之辨矣故次边防次夷狄异教之为常道裂也自道之散始矣当防乎其防故受之以异教终焉汝极之学于经史者徧可覩其槩巳而异教考一编镜二氏与吾儒迭为真胜之故以及理性命得失毫厘之几可谓深切着明笃信于圣人之道而不惑者也而其要以反经为本以天命为则以礼教为防以干惕为行一务于神明黙成而不事辨说其言曰小辩乱徳君子尚行小人尚言尚言好辩辨必穷大索隐以相髙茍务加人雕刻浑沦析解防焜燿如火旋转如风令闻者惑心慝志虽足哗众为人师而无当于事实有味乎其言之也然
　　【阙】　　　　　　　汝极言足纯师之石街巷遂家于浔四传为柟中淳祐进士修厚徳庵奉其先移状本镇给印押世守今藏于家又四传为丹徒教谕公逸逸生英英生文亮文亮生宁宁生琪琪生济济生畏畏生震长身玉立有隐行人称老佛君大父也生四子长月溪公经是为君考少孤依外家吴氏娶叶孺人且贾且畊家顿起为其诸弟以次授室左提右挈俾各有家盖赤手持立而能振中衰为贻谋燕翼之计晩年行营髙敞地奉父畏公迁因自祔焉生二子长即君君防多病十余龄始就外傅三年通经书补弟子员方攻制科文艺有声于时而月溪公以赀稍赢为赋役所困又伉直不善事官长数受厄君长跽请曰儿徒事空言图效而坐视巢卵之毁后将不救则奈何遂挺身代月溪公奔走于外东至海南至荆襄歴寒暑无所避又代之徃役典库藏先是典库者为有司所鱼肉率破家符下相向泣君曰苐以书生身当之防厐直指鹏按浙首疏行条鞭法罢一切徭赋君应【阙】　　不旬日而归既息肩杜
　　门发愤思竟前业【阙】　　　　又湛恩【阙】给朝夕而富人恒操其急困踣之也叅仿古社仓常平仓法合乡为社审其敛散谷渐赢则法渐广一主悯农而其髙年有疾及节妇孝子特优之若在族姻尤为厚视待汝极而举火者不知几百十人垂四十年于此矣少与同里朱君仅共师黄文学劘切为深其后朱君夭无子黄文学以里【阙】受官卒京邸亦无子两家争衣食于汝极髙安傅孝亷明应以同志称石交其没也走数百里临其防而存恤之靡所不至初举乡【阙】　　执经满座大小毕育之成学若张司空【阙】　光禄【阙】黄栁洙凃孝亷云鴈并出其门中嵗重自潜敛不喜为人师乃临川傅侍御元顺南城聂邑宰鋐左行人宗郢并以同袍执弟子礼汝极故不能辞而若邓孝亷澄者晩进归依视在门墙尤笃盖其感之深矣邑司成王公材识汝极于诸生时晚益折节相下司成公既殁卒頼汝极以片言徴信于有司方汝极学成其书稍稍出海内巨公长者无不慕其声想见其人诸两台监司若郡守邑令徃徃致书式庐廼汝极义不徃谒虽币交不茍受余之守旴也盖三年而后得接顔色于郡城巳迁督学闗中偕过临汝入洪都防邓少宰万学宪与余周还逾月乃别无言不尽则相契以心不在形骸之内矣然而徃返舟舆必捐赀宿戒不以一夫一马累吾有司其操致凛然不可凟也汝极于文章雅不为酬应间一操染率传经析义以相教而雄浑极变规周汉而有其质文诗尠袭近体而古选沉欝苍丽渐风雅而成家著述自经绎凾史外有四书周易潜虚集古今儒者诠解而折衷之以为后学指南谓汉而下儒莫大于王文中而以僣訾之者过也次中说为六篇而周元公之遗书张子厚之西铭程淳公正公之遗书彚为编以明儒统周衰经降而诸子之说昌史列其传传所不及者有子约近代以集名家者有集约诗自古而来取其卓然闗世教者曰世风词不必尽诗而义存雅正者曰近雅骚赋系焉统曰诗约明真诗未尝忘也而诸经具有图昉羲图而来曰文字之所从出焉尔诸皆藏于家先是荐汝极于朝者韩直指国祯秦直指大防赵司成用贤王侍御以通而司成之荐以徴贤请拟汝极于吴聘君陈公甫之流厥后主爵者特起汝极以翰林院待诏与吴陈相颉颃【阙】　重也然汝极风致徳业具可考镜视前轨孰髙孰必有能辨之者矣汝极卒不数月而郡邑上之学使者学使者下郡邑学官弟子并祀郡邑贤祠中兹可以见秉彛好徳之騐汝极生嘉靖己丑二月二十八日卒万厯癸巳七月十有四日享年六十有五配江氏续杨氏子一景仪江出亦娶江氏女三江出者二一适生员凃懋文一适黄涵杨出者一适南城生员丘徴景仪后先生三月卒孙男二长思严娶敦氏续杨氏思严先卒次即思防生员娶黄氏曽孙男三一二三并思恭子未聘墓在邑四十四都下村盘溪子山午向铭曰
　　于烁儒轨肇启宣尼下学上逹万世为师六经垂宪灿若星日天经民彛借以扶植世衰道降异学纵横寂变幻乗其髙明彼忱髙明行仅为僻浸而虚诞诪张罔极亦有豪儁文章自雄绮言无当藻绘徒工嗟尔邓子黎阳潜学洞烛羣迷独追先觉旣绎诸经载摩函史上窥神化俯防名理疲精著述易箦不休旣没言立光贲千秋爰考素履矩绳是蹈克孝克防示民则效道之藩篱曰存名节而子皎皎曽无玷缺实大声宏升闻于朝徴起史局蒲轮在郊拟疏辞官叩阍路寝行及旴江少防忽陨自昔儒者稀闻盛遇天若靳之莫防其故嗟余凉徳辱子深知铭子百世非余而谁













　　明文海巻四百四十五
　　钦定四库全书
　　明文海卷四百四十六　　　　余姚黄宗羲编墓文十八
　　儒林
　　刘静之墓铭【高攀龙】
　　孔子曰三军可夺帅也匹夫不可夺志也故曰隠居以求其志孟氏亦曰士之事在尚志故士平居辨途慎术择乎中庸及乎得善固执之死矢靡他焉即功业文章不少槩见于天下天下信之以其身卜世之安危岂非笃仁义诚之不可掩者哉万厯壬子五月七日刘静之卒于家静之官未列大夫年不及强仕海内士咨嗟痛悼以为国家失其柱石人伦失其冠冕此何以故嗟乎此所谓诚不可掩者也静之名永澄别号练江静之其字也世为扬之寳应人大父徳斋公曰宪父春宇公曰继善司训镇江母曰王氏静之生有至性八嵗诵文信国正气歌衣带賛即立信国位朝夕谒拜人以此见其志矣十四补诸生十九举贤书同年中召静之饮酒有娼佐觞静之即谢不□二十而娶家贫不能具新衣王孺人力经营之静之曰休矣吾意中自新不必衣也戊戌下第筑土室自键并昼夜读乂善病室中书籖药裹外无一长物辛丑成进士选读中秘书为有力者所夺人为不平静之无几微见顔色以善病告授顺天教授慨然曰师失其道乆矣进诸生相期勉以圣人之学严程课饬行检伸寃抑惩污浊审勤惰寒者衣之饥者食之羔雉之贽不及于门北方学者称淮南夫子而静之益考求国家典章名臣言行六曹之职九边之要兵农钱谷之数矻矻如居土室时巳迁国子学正权要为子弟居闲一切格不行防雷震郊坛有诏令礼部具修省事静之曰灾异求直言自汉唐宋及我祖宗未有改也□万安刘吉时恶人言灾异邹汝愚一疏炳烈千古今者一切报罢塞谔谔之门务容容之福传之史册尚谓朝廷有人乎当事者为静之座师亟言之不省亡何楚宗狱妖书狱及京察事继起静之具疏陈得失而司训公适至京不果上静之作甲乙襍志邸中襍记又为归徳相国所器重咨对出处之道时人愈侧目满三载不迁静之曰昔阳城为国子师斥诸生三年不省亲者京兆李谔乆不归省李皋谓无亲之子不可与事君吾归矣遂归杜门读书三年而司训公王孺人俱未艾健饭防皇太后覃恩人谓静之奈何不以一命贲两尊人静之乃至京命而王孺人讣矣静之力行丧礼墨面柴骨三年苫块外寝壬子春补职方主事未赴卒静之质甚弱独目烱烱然英采逼人善谈论其于古今治乱人才短长如指之掌尝曰某当某时有某事惜放过彼宁知千载而下有刘静之者指其空缺处然吾軰在今日宁知千载而下无刘静之者指其空缺处乎而静之内行纯备孝事其父母及大父母训廸子弟出于至诚每谓子弟不类非尽子弟过父兄鑪锤不具火力不足不能使入镕铸中也尝书薛西原语于座右云虽小事不可嘱托自损亷心故竿牍不及郡邑大夫至伸人寃抑援人疾苦不啻若身受毒螫者以呼吸间去之为快静之即尸居蠖伏乎其神常周六合以内于世道民生所闗下至闾阎情伪江海盗贼咨诹询度无不得其要领世固不乏修身洁行士也然□□饬治象貌不为世訾诟而巳至神理血脉与斯人之徒通洽无二者视静之何如哉静之官不过七品其志以为天下事莫非吾事若何而圣贤吾君若何而圣贤吾相若何而圣贤吾百司庻职斯道一日行于天下即死可不恨生不过三十年其志以为千古事莫非吾事生前吾者若何扬掲之生当吾者若何左右之生后吾者若何矜式之斯道一日不明于天下即死有余责其所谓道何道也正人心息邪说距诐行使天下晓然知君君臣臣父父子子天理民彛自不容巳匪是者即入无父无君之途下弑父弑君之种衰世此道不明务党人之媮乐误皇舆之败绩盖千古一辙也故静之注离骚于此三致意焉推此志也百世以俟圣人可矣静之得年三十有七配韩孺人弟永沁子心学山隂刘起东按国论私諡曰贞修先生长洲文文起摭遗事为贞修状攀龙知静之深矣得文起文为志其大者人言静之成进士三年郡学三年国学三年洗沐三年宅忧世曽不能用其万分之一余谓静之所为静之不以用不用也铭曰
　　自昔圣贤与时衰盛盛时所驾衰世所屏浩荡乾坤不容何病川泳岩逰理情缮性明吾之是不与世竞吁嗟静之天之所命悯此道微以是乱正俾示正见为千秋镜世所取正是谓为政有如不信上视孔孟





　　明文海巻四百四十六
　　钦定四库全书
　　明文海卷四百四十七　　　余姚黄宗羲编墓文十九
　　名臣
　　平江伯圹志【杨荣】
　　公讳瑄字彦纯姓陈氏世为庐州合肥人曽祖某祖某世积善父玮洪武间为四川成都右卫指挥同知茂着勲绩既殁公袭其职以劳累陞右军都督府都督佥事督操舟师于龙江太宗文皇帝举兵靖内难至江北公知天命有归即率舟师迎济论功授奉翊运宣力武臣特进荣禄大夫柱国平江伯食禄一千石仍兼旧职赐白金钞币给诰赠其曽祖祖考俱如公爵曽祖妣某氏祖妣某氏母某氏俱夫人封其妻汤氏夫人永乐元年奉命董海舟运粮百万石给北京及辽东三年以舟师建百万仓于直沽遂筑天津卫城四年复董海运辽东回至沙门岛值倭宼犯境追勦至金州白山岛寇败走屡承命往福建縁海备倭宼闻公至匿不敢出十年复领海运以海道空阔舟行往往惑失防奏于太仓海口筑土山高三十余丈周十余里为表识以便往来既成赐名寳山诏为立碑十一年筑海门捍海堤防巳而朝议以海运艰险濬山东旧河通北京公奉敇于湖广江西造舟二千余艘以从河运公建议造平底浅舟时甚便之岁凡运三百余万石盖视海运加二倍焉又建议于淮安城北开清江浦河由管家湖入鸭陈口逹清河置四闸以免风涛及掣坝之艰又縁管家湖筑堤十余里畜水且便行者乂于河畔置常盈仓五十座以贮江南岁运之粮徐州临清通州亦各置仓贮所运粮仪真瓜州二坝潮港岁久淤塞咸防濬之吕梁徐州三洪险峻数壊舟公请于水涸时凿去傍石导水中流复置三闸蓄水往来便之又于沛县南刁阳湖口置闸于济宁北南旺湖筑堤三十余里以便挽舟虑舟胶浅则縁堤置铺夫专指示浅处自济宁至临清各置闸以时蓄泄凡所经营具有条理仁宗皇帝嗣位首言经国利民七事协于宸降勅奬谕赐以钞币命其子孙世承伯爵皇上即位以公老成仍命总督漕运兼镇淮安公益竭心效劳推其谋猷屡赐勅奬劳葢饟运重事公任之既久积思弥深上益国家下便军民以是简在上心去年冬来朝备承嘉劳赐宴于礼部陛辞加赐以钞至淮安疾作上闻之又赐勅劳谕命其子仪偕名医往视巳而少瘳逾月疾复作自知不可起封所佩漕运印及制勅付其长子佐具奏遂卒宣德癸丑十月十一日也讣闻上深悼叹辍朝一日追封为平江侯赐谥恭襄遣官赐祭令有司治丧葬以明年某月某日葬于应天府江宁县大山之原子男五人佐俨仪伦侃女三人长适丰城侯李彬第二子方次适江阴卫指挥同知张瑛一尚防孙男二豫裸女七皆防呜呼公以明敏之识干济之才遭遇圣明戮力效劳荣膺封爵光昭先世福及后嗣而身殁之后隆被宠恩加封赐谥昭著史册耿耿不磨夫复何憾用书此纳诸圹中以贻不朽云
　　故荣禄大夫少保兼太子少傅户部尚书赠特进光禄大夫太师谥忠靖夏公墓志铭【杨荣】
　　国家当太平兴盛之运必有股肱心膂之臣以谋猷辅相于其间而后克成治功故荣禄大夫少保兼太子少傅户部尚书夏公实其人焉公讳原吉字维喆其先自浙之会稽徙三衢五代时有讳膺者恶吴越虐政复自开化徙饶之德兴祖希政仕元为湖广行省都事值兵乱死节家属流寓沔岳间父时敏国家以明经起为湘阴教谕遂为湘阴人曾祖复及祖父皆以公推恩赠荣禄大夫少保兼太子少傅户部尚书曽祖妣李氏赠夫人祖妣刘氏妣廖氏皆加赠一品夫人公年十三而孤母太夫人守节自誓辛勤训诲俾务于学公祗服慈训夙夜克勤
　　弱冠充县生洪武庚午领湖广乡荐明年试礼部弗偶入太学壬申授户部四川司之主事有能声岁戊寅陞户部右侍郎太宗皇帝入正大统以公谨厚可任转左侍郎寻陞尚书永乐癸未夏四月苏松水患公承命往治既至询众议浚决壅滞水患以宁复请发粟三十余万石以赈饥民全活甚众乙酉召还益见宠任己丑车驾廵狩北京公与扈从明年春三月太宗车驾北征今上以皇太孙留守北京承命辅导秋八月驾还以公克尽匡辅之职赐鞍马楮币羊酒以旌异之明年九载秩满降勅奬谕锡宴于便殿既而承诏监修太祖高皇帝实録既成赐防币衣钞宴于礼部庚子以北京宫殿成奉勅召皇太子于南京既至赐以白金羊酒鞍马辛丑太宗以前元余党未平复议征之公以边储未备被系甲辰秋七月太宗宾天仁宗皇帝即位首释公复其官赐冠带衣服帷帐之属公以母丧未终辞仁宗勉留之赐米四十斛钞一万胡椒二斛令家属防丧以归命有司治丧葬八月拜太子少傅户部尚书寻拜荣禄大夫少保兼太子少傅户部尚书给以银章其文曰绳愆紏缪凡朝政阙失民间利病切于时务欲有所言者輙用之宻封以闻公由是屡有所陈多所禆益乙已奉勅监修太宗实録是岁夏五月仁宗晏驾今上皇帝即位复承诏监修仁宗实録宣德戊申上以师保之重专职寅亮不烦以政事命辍户部之务日在左右讨论至理以宁邦家公益竭乃心忠勤弥笃庚戌春正月壬戌进两朝实録赐白金防币袭衣鞍马戊寅锡宴于中府明旦入谢既退得微疾命家人具汤沐正襟端坐召其弟及子告之曰吾以一介书生叨居重任愧无以报国家言讫而终讣闻上为之嗟悼命有司制棺给赙物追赠特进光禄大夫太师谥忠靖遣礼部尚书胡濙祭之官其子瑄为尚宝司丞永蠲其家差役仍给舟车归其丧为造坟茔公生元至正丙午八月廿六日享年六十有五配郑氏贤而克相子男三人长珫早卒次即瑄次瑾女一人善全适虞防故宗人府经歴暹之子也弟原干奉公柩归以某年某月某日葬某山之原乃以户部员外郎惠政所为行状请予铭予辱知于公最久且厚知公为悉其何敢辞惟公忠信和易喜怒勿形坦夷直谅无忤于物可谓寛仁厚徳之君子矣厯事累朝洊膺宠眷信任益专防决机务疑难之际往往一言而定卓然为国家辅弼之大臣是宜有铭铭曰
　　天启皇眀实生贤辅蚤孤而立发迹郎署贰卿之任邦计所司国有储恃民无阻饥于赫太宗入正大统进公司徒益被恩宠东南诸郡洪水汤汤彼民其咨若昔怀襄命公往治公如巳溺寝食弗遑水患以息自公还朝信任益专扈从两京厥声隆然仁宗嗣位眷顾尤隆简贤任旧爵位是崇进秩三孤公有重望在帝左右惟公寅亮今皇继统旧徳是资政务弗烦治道所资翼然在廷公尚弗耄遽兹遐逝帝用嗟悼丰爵美諡恩礼洊加既官厥嗣复防其家恩荣终始惟公克称允矣大臣永光休命湘江之隂有岿者坟后有求公视兹刻文故资善大夫太子少保礼部尚书兼武英殿大学士赠荣禄大夫少保諡文靖金公神道碑铭【杨荣】
　　国家当太平熈洽之时必有忠谨淳实之臣论思献纳于其间而后克臻乎至治之盛故资善大夫太子少保礼部尚书兼武英殿大学士金公实其人焉公讳善字防孜世居临江新淦之厚聚宋时有讳清者迁洪坑至十五世祖讳某者复自洪坑徙培山遂家焉曾祖德明祖仲卿皆以儒传家父讳守正学问该博洪武初辟为郡学训导严毅刚方人称为雪崖先生公生而秀防不羣防克励志于学雪崖竒而教之及长遣从前进士聂铉受春秋业成为邑庠生领乡荐登洪武庚辰进士第擢户科给事中太宗皇帝即位首以文学荐入翰林改检讨命与解公缙胡公广黄公淮胡公俨杨公士竒与荣凡七人同直内阁叅掌机宻不数月皆陞职公为侍讲阶承直郎明年防赐象笏幞头公服寻赐二品织金衣宠任甚专仁宗皇帝在春宫侍臣进讲经史公独说春秋词严而理正遂承命作春秋要防既进深协睿公尝病遣中官偕御医往视及痊入朝慰劳甚至丁亥陞右春坊右谕德乃兼侍讲阶奉训大夫今上皇帝为皇长孙命宫僚兼职辅导赐勅奬谕公亦与焉己丑扈从来北京庚寅从驾北征冬还南京辛夘诏重修太祖高皇帝实録公与纂修壬辰命典文衡考试天下贡士号称得人既而余五人者防赐诰命公得推恩赠其父如公职封母罗氏为太宜人赠妻孔氏为宜人癸巳复扈从来北京甲午征西冦既还命儒臣纂修五经四书及性理大全书学士胡公与公及余实总其事书成重沐恩赉丙申陞翰林学士仍兼谕德阶奉议大夫是冬还南京明年复防驾来北京戊戌实録上进锡宴于礼部有金织纱衣钞币之赐庚子陞文渊阁大学士仍兼翰林学士壬寅扈从北征军行乏食侦知敌营尚逺公与余宻防军中利病言之遂诏班师癸卯随驾廵边获敌名王额森托噶以归特防厚赉甲辰复从北征师还驻榆木川太宗晏驾凡沐浴含敛及道路措置之仪公与余实与焉仁宗皇帝嗣位深加宠眷进户部右侍郎仍兼前二职今上正位东宫拜资善大夫太子少保兼武英殿大学士礼遇益厚凡法司论决重刑必命杨公与余及公同审録其中伸雪葢多时赐大臣五人银图书其文曰绳愆紏缪以为政务或有阙失许用此宻防以闻公亦与焉当时荣之是冬奉命持节册赵王妃及封梁王明年洪熈改元命兼礼部尚书三俸俱支赐诰命赠公父祖皆太子少保武英殿大学士祖妣为夫人加封母太夫人赠故妻刘封继室屠皆夫人明年春公以母老首奏归省仁宗可之命给驿以往赐赉甚厚皇上嗣位公丁内艰特诏起复命为总裁官纂修两朝实録巳酉持节往宁夏册封安化真宁二王妃所过阅兵民休戚还奏上嘉纳之庚戌两朝实録成赐鞍马白金文绮金织袭衣锡宴于中府是冬扈从廵边至宣府而还明年秋疾作上命医诊视赐药物至冬疾剧少傅杨公与余往候问公言死无足惜但愧无以报朝廷益生民家人有请祈恩于神者公曰此君子所耻言及再有问竟不答卒之日实宣德辛亥十二月丁未也享年六十有四讣闻上为之嗟悼赠荣禄大夫少保谥文靖命有司制棺遣礼部尚书胡濙祭之给舟车归其丧为造坟茔防至厚矣其子昭伯将以某年某日葬公于某里某山之原而以碑铭为请余与公同年官处禁林三十余年出则联镳入则同席虽亲兄弟不过是也自公之殁痛伤于懐弗能自释铭奚可辞惟公孝友谦恭沉实和易乐善泛爱出乎天性其学问淹贯文章丰畅为人所爱重凡三扈从往来两京五从北征沙漠执笔从事于行阵之间乘危渉险未尝以劳勚为言其在朝廷动静进止皆有常度论思献纳多所禆益是以歴事累朝洊膺宠任眷遇虽隆而自处益谦名其常燕休之所曰退庵可谓得大臣之体矣是宜树碑墓道以垂不朽铭曰天启皇明文运昭宣辅赞至理必多俊贤显显金氏世业以儒善积有源庆泽乃敷惟公之生天资挺秀羣经子史靡不博究即擢巍科给事廷陛太宗右文宠渥洊至擢寘禁林从容宥宻克副渊屡进华秩于狩于征公罔不从恪勤夙夜不有其躬仁宗嗣位简贤任旧爵位日崇宠眷弥厚皇上继统倚毗益隆公未耄期遽以云终爰锡褒命赠官赠谥丧葬百需罔不具备恩荣终始惟公克全播美扬休孰与比肩高坟峩峩神道有石刻兹铭诗垂辉无极
</div>
    <div class="pagination">
<a href="明文海_page123.html">上一页</a><span>...</span><a href="明文海_page119.html">119</a><a href="明文海_page120.html">120</a><a href="明文海_page121.html">121</a><a href="明文海_page122.html">122</a><a href="明文海_page123.html">123</a><span class="current-page">124</span><a href="明文海_page125.html">125</a><a href="明文海_page126.html">126</a><a href="明文海_page127.html">127</a><a href="明文海_page128.html">128</a><a href="明文海_page129.html">129</a><span>...</span><a href="明文海_page125.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
