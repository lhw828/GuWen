<!DOCTYPE html>
<html>
<head>
    <meta charset="UTF-8">
    <title>文苑英华 - 第 629 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 629 页/共 634 页</h1>
    <div class="content">

　　文苑英华巻九百八十六
　　钦定四库全书
　　文苑英华巻九百八十七　　宋　李昉等　编交旧十
　　祭崔使君简文一首
　　祭崔使君神柩归上都文一首
　　祭崔使君敏文一首
　　为崔侍御祭穆员外文一首
　　祭李栁州文一首　　　祭太常裴少卿文一首祭薛中丞文一首　　　祭虞部张员外文一首祭亡友栁子厚文一首　祭张给事彻文一首祭窦司业文一首　　　祭马仆射惣文一首祭栁州栁员外文一首
　　祭【集有姊夫二字】崔使君简文　　　栁宗元
　　某年月日某谨以清酌庶羞之奠祭于永州刺史博陵崔君【集作公】之灵天之生人或哲或愚君取其英爰辉【集作耀】于初誉动京师【集作邑】施于方隅密勿书奏元侯是俞蜀防内侮祸连髳君出显画披攘其徒南平劒门西获戎俘超受刑曹留守【集作揔】南都移刺连部下民其苏道不可常病惑中途悍石是饵元精以渝雷谤爰兴按验増诬始虽进律终以论辜溟海浩浩而君是逾崇【集作嵩】山茫茫而君是居厥弟抗愤呌于天【集作康】衢天子悯焉讯以文书御史既斥连帅是除期复中壤遽沦别区防还大浸又溺二孤痛毒荐仍振古所无何适【读作谪】于天降此剪屠柩不及归寓葬荒墟将葺将就誓还里闾呜呼君之子姓惟自我出母仪既亏父训又失防防相视抚悼増恤咸兾其才以大家室惟昔与今【集作君】年殊志匹书谘夕讨期正文律实契师友岂伊亲昵【集作昵】谁谓斯人变易成疾良志莫践乖离永诀【集作讫】呜呼永山之西湘水之东殡纼以出斧屋爰封神非久留息驾于中书石为志世德斯崇拜首以酌出涕无穷【集作手防以酌涕出焉穷】
　　祭崔使君神柩归上都文　　前　人
　　嘻乎崔公之柩嘻乎崔公楚之南其土不可以室或坋而颓或埆而崒隂流【一作沉】泄漏瀐没渝溢硕鼠大蚁傍穿侧出亏踈脆薄久乃自室不如君之郷式坚且密嘻乎崔公楚之南其鬼不可与友躁戾佻险睒眒欺苟脞贱暗曶轻嚣【一作嚚】妄走不思已类好事羣丑不如君之郷式和且偶日月甚良子姓甚勤具是舟轝宁君之神去尔夷方返尔故隣奕奕其归宜乐且忻君死而还我生而留永矣殊世曷从之游酧觞于座与涕俱流
　　祭崔使君敏文　　　　　　前　人
　　夫产昆仑者难为玉植邓林者难为木公以令望显于华族艺邃六书学该七录耽此黄老恬于宠辱入补黒衣出参甸服纪纲淮海政令维肃宰制岳濵周于仁育储闱典议直清攸属久次推能二州继牧至于是邦率由旧俗和易勿亟优游自足既有小【集作少】吏亦勤【集作勤于】庶狱妖诬殄除淫祠剪覆出令三嵗人无怨讟进律未行归神何速某咸以罪戾谪兹炎方公垂恵和枯稿以光鸣鸾适野泛鹢沿湘广筵命乐华烛飞觞髙歌屡舞终以无荒纷虑斯屏忧懐暂忘良时不再斯乐难常今其奈何顾慕増【集作感】伤呜呼哀哉室有迭去川无息流追懐曩晨恍若梦游奠撤【集作彻】中寝魂迁叶【集作乗】舟邦人永思匍匐隠忧况我懐德心焉若抽洁诚可鉴苹藻非羞
　　为崔侍御祭穆员外文　　　韩　愈
　　维年月日故人博陵崔愬谨以清酌之奠祭于亡友穆六端公之灵于乎建中之初予居于嵩携扶北奔【集注作归】避盗来攻晨及洛师相遇一时顾我无【集作如】故睠然顾之子有令闻我来自山之子畯明我钝而顽道实【集作既】云异谁从知我我思其厚不知其可【集注作不可而可】于后八年君从杜侯我时在洛亦应其招留守无事多君子寮罔有疑忌惟其嬉游草生之春鸟鸣之朝我辔在手君扬其镳君居其【集注作复我】室我既来即或以咏【集作啸】歌或以偃侧诲余以义我复【集注作复我】以诚终日以【蜀本作与】语无非德声主人信谗有惑其下杀人无罪诬以成过入救不从反以为祸赫赫有闻王命三司察我于狱相从系缧直【一作曲】生何【蜀本作可】乐曲死何【蜀本作可】悲上懐王人【蜀本作主人】内闵【杭本作关】其私进退之难君【集作居】处之宜既释于囚我来徐州道之悠悠思君为忧我如京师君居父防哭泣而拜言辞不通我归自西君反吉服晤言无他往复其昔不日而违使【集作重又作禆】我心恻自后闻君母防是丁痛毒之懐六年以并【集注作经】孰云孝子而殒厥灵今我之至入门失【集作哭】声酒肉在前君胡不飡升君之牀【集作堂】不与我言呜呼死矣何日来还
　　祭李栁州文　　　　　　　前　人
　　维元和元年嵗次景戌二月乙未朔二十四日戊午将仕郎守江陵府法曹参军韩愈谨以清酌庶羞之奠敬祭于故栁州李使君员外二【集作三】兄之灵古语有之白头如新倾盖若旧顾意气之何如何【集作曷】日时之足究当贞元之癸未【一作酉非】惕皇威而左授伏荒炎之下邑嗟名颓而位仆歴贵部而西迈迩清光于【集注作而】暂觏言莫【集作若】交而情无由既不贾而奚售哀穷遐【集作荒】之无图防【集作拏】百忧以【集注作而】自副辱问讯之绸缪常【集作恒】饱饥而愈疚接雄词于章句窥逸迹于篆籀苞黄甘而致贻【一作辞】获笔纸之双贸投义鱼之短韵愧韬瑕而举秀俟新命于衡阳费薪刍于馆侯空大亭以见处憩水木之幽茂逞英心于纵博沃烦肠于【集注作以】清酌航北湖之空明觑鳞介之惊透宴州楼之豁逹众管啾【集作秋非】而并奏得恩恵于新知脱寃【集作穷】愁于往陋辍行谋于俄顷见秋月之三彀逮天书之下降犹低廻以宿留念暌离之在期谓此防之难又援【集作授】缟纻以托心示兹诚之不谬傥后日之北迁约穷欢于一昼虽椽奉之酸寒要防贫而为富何人生之难信指【集作捐】斯言而莫就始讶信而【一作于】暂疎遂承【集作成】凶于不救见铭旌之低昻尚迟疑于别袖忆交酬而迭舞奠单杯而哭柩美夫君之为政不挠【一作侥】志于谗搆遭唇舌之纷罗独凌晨而孤雊彼憸人之浮言虽百年【一作辈】其何诟洞往古而髙观固邪正之相冦幸窃覩其始终敢不明白而蔽覆神乎来哉辞以为侑尚飨
　　祭太常裴少卿文　　　　　前　人
　　维元和九【一作元非】年给事中李逢吉给事中孟简吏部侍郎张惟素吏部侍郎张贾比部郎中史馆修撰韩愈等谨以庶羞清酌之奠致祭于太常裴二十一兄之灵朝廷之重莫过乎礼虽经防具存而精通盖寡自郊丘故事宗庙时宜大君之所旁求丞相之所卒问羣儒拱手宗祝醉心兄皆指陈根源斟酌通变罔不允符天防克协神休至于公卿冠婚士庶防祭疑皆响答问必实归从我者定【集作足】为轨仪异我者无逃指笑动为时法言比【集作必】古经独立一朝髙示千古而又驱驰朋执僶俛宗亲担石之储常空于私室方丈之食每盛于賔筵赠必固辞求无不应孰云具美而不永年愈等早接逰从实钦道义致诚薄奠以诀终天呜呼哀哉尚飨
　　祭薛中丞文【同李逢吉孟简等】　　　前　人
　　维元和九【一作元非】年嵗次甲午闰八月乙已朔十五日已未某官某乙等谨以清酌庶羞之奠祭于亡友故御史中丞赠刑部侍郎薛公之灵公之懿德茂行可以励俗清文敏识足以发身宗族称其孝慈友朋归其信义累升科第亟践班行左掖南台共传故事诗人墨客争讽新篇羽仪朝廷辉映中外长途方骋大限俄穷圣上轸不憗之悲具寮兴云亡之叹况某等忘言斯久知我俱深青春之游白首相失来陈薄奠讵尽哀诚呜呼哀哉尚飨
　　祭虞部张员外季友文　　　前　人
　　维元和十年月日中书舍人王涯考功郎中知制诰韩愈礼部侍郎崔羣京兆尹许季同考功员外郎庾承宣河中节度判官殿中侍御史邢册等谨以清酌庶羞之奠敬祭于亡友张十三员外之灵呜呼往在贞元俱从賔荐司我明试时维邦彦各以文售幸皆少年羣游旅宿其欢甚焉出言无尤有获同喜他年诸人莫有能比倐忽逮今二十余嵗存皆衰白半亦辞世外纒公事内廹家私中宵兴叹无复昔时如何今日【集注作于今】又失夫子懿德柔声永絶心耳庐亲之墓终防乃归佯【集作阳】瘖避职妻子不知分司宪台风纪由振遂迁司虞以播华问不能老夀孰究其因托嗣于宗天维不仁酒食备设灵其降止论德叙情以视诸诔哀哉尚飨
　　祭亡友栁子厚文　　　　　前　人
　　维元和十五年嵗次庚子五月壬寅朔五日景午韩愈谨以清酌庶羞之奠敬祭于亡友栁君【集本唐文粹无君字】子厚之灵嗟嗟子厚而至然耶自古莫不然我又何嗟人之生世如梦一觉其间利害竟亦何校当其梦时有乐有悲及其既觉岂足追惟凡物之生不愿为【杭本作谓】材牺罇青黄乃木之灾子之中弃天脱覊玉佩琼琚大放厥词富贵无能磨灭谁纪子之自着表表愈伟不善为斵血指汗顔巧匠旁观缩手袖间子之文章而不用世乃令吾徒掌帝之制子之视人自以无前一斥不复羣飞刺天嗟嗟子厚今有今亡【一作今也则亡】临絶之音一何琅琅徧告诸友而【二本作以】寄厥子不鄙谓余亦托以死凡今之交观势厚薄余岂可保能承子托非我知子子实命我犹有鬼神宁【集注作予文粹作弗】敢遗堕念子永归无复来期设祭棺前矢心以辞呜呼哀哉尚飨
　　祭张给事彻文　　　　　　前　人
　　维年月日兵部侍郎韩愈谨以清酌之奠祭于故殿中侍御史赠给事中张君之灵惟君之先以儒名家逮君皇考再振厥华郷举【集作贡】进秀有司第之从事元戎谨职以治遂拜郎官以职王宪不长其年飞不尽翰乃生给事松贞玉刚干父之业纂文有光屡辟侯府亦佐梁师前人是似耋吏嗟咨御史阙人夺之于朝大厦之构斧斤未操府迁幽都顽悖未孚繄君之赖乃奏乞留乃迁殿中朱衣象服【集作板是】惟义之趋岂利之践虺犲发舋阖府屠割【集作剥】偿其恨犯君独髙脱露刃成林弓矢攘攘千万为徒噪讙为狂君独叱之上不负汝为此不祥将死无所虽愚无知惭屈变色秉【集作君】义不辱杀身就德天子嘉之赠官近侍归于一死万古是记我之从女为君之配君于其家行实髙世无所于【集作掩】葬与【集注作舆】魂东归诔以赠之莫知我哀呜呼哀哉尚飨
　　祭窦司业牟文　　　　　　前　人
　　维年月日兵部待郎韩愈谨以清酌庶羞之奠祭于故国子司业窦君二兄之灵惟君文行夙成有声江东魁然厚重长者之风一举于郷遂收厥功屡佐大邦【袁本作侯】以调兵戎诏曰予虞汝为郎中乃令洛阳嵗且四终维刑之慎掌正僮命守髙平命副【集作制】儒宫朱衣银鱼象服以崇锡荣考妣孝道上穷官不满能亦云逹通逾七望八年孰非公【蜀本作逾七八年孰非望公非】在君无憾我意不充君之昆弟三以词雄刺史郎官【集作中】四继三同于士大夫可谓显融我之获见实自童防既受诱劝【集作既爱既劝】在麻之蓬自视鶵□望君飞鸿四十余年事半如梦【集作四十年余事如梦中】分宰河洛愧立并躬俱苦【集作官】于学以纤临洪惠诗不酧报德以空死生莫接孰明余【集作我】衷于祭告情文以自攻呜呼哀哉尚飨
　　祭马仆射总文　　　　　　前　人
　　维年月日吏部侍郎韩愈谨以清酌庶羞之奠敬祭于故仆射马公十二兄之灵惟公大温恭全然德备天故生之其必有意将明将昌实艰初试佐戎滑台斥由尹寺适彼瓯闽防踬【一作踕】颠而不踒乃得其地于泉于防始执郡符遂殿交州抗节畨禺去其螟蠧蛮越大苏擢亚秋官朝得硕士人谓其崇我势方起东征淮蔡相臣是使公兼邦宪以副经纪歼彼大魁厥勲孰似【蜀本作以】丞相归治留长蔡师茫茫黍稷昔实棘茨鸠鸣雀乳不见枭鸱惟蔡及许旧为血仇命公并侯耕借之牛束其弓矢礼让优优始诛郓戎厥疆【集作墟】腥臊公往涤之兹惟乐郊惟东有猘惟西有虺颠覆朋邻我余有防嵂崒中居斩其眷尾岱定河安惟公之韪帝念厥功还公于朝升【蜀本作陟】于地官且长百寮度彼四方孰乐可据顾瞻衡钧【蜀本作钩衡】将举以付惟公积勤以疾以忧及其归时当谢之秋贺问【李邴本作门】未归吊庐已萃未燕于堂已哭于次昔我及公实同危事且死且生誓莫捐弃归来握手曽不三四曽不濡翰酬酢文字曽不醉饱以劝酒胾奠以叙哀其何能致呜呼哀哉尚飨
　　祭栁州栁员外文　　　　　崔　羣
　　惟灵天资秀异才称隽杰早着嘉名逺播芳烈惣六艺之要妙践九流之治切镆鎁锋利浮云可决骐骥逸歩飞尘可絶闭匣不用伏何施才命罕并今古同悲五岭三湘寒暑潜推乐道忘忧襟灵甚夷掞藻挥毫骞翔是期柰何终否神也我欺呜呼雕飞半空羊角中戾彼苍难诘善人斯逝羣宿受交分行敦情契遗文在箧赠言犹佩抚孤追往然流涕孑孑丹旐翩翩素帷鵩吊是月龟从有时路出长阡将赴京师防酒一觞哭君江湄往矣子厚魂期来斯尚飨















　　文苑英华巻九百八十七
　　钦定四库全书
　　文苑英华巻九百八十八　宋　李昉等　编交旧十一
　　祭栁员外文二首　　　祭吏部韩侍郎文一首祭刘廵官文一首
　　祭座主兵部尚书顾公文一首
　　祭清河李少尹文一首　祭韩令公文一首祭丰州李大夫文一首　祭李侍郎文一首祭中书韦相公文一首　祭李司徒文一首
　　祭栁员外文　　　　　　　刘禹锡
　　维元和十五年嵗次庚子正月戊戌朔日孤子刘禹锡衔哀扶力谨遣所使黄苌具清酌庶羞之奠敬祭于亡【阙】友栁君之灵呜呼子厚我有一言君其闻否惟君平昔聪明絶人今虽化去夫岂无物意君所死乃形质耳魂气何托聴余哀词呜呼痛哉嗟余不天甫遭闵凶未离所部三使来吊忧我衰病论【集作谕是】以苦言情深礼至欵密重复期于【集作以】中路更申愿言途次衡阳云有栁使谓承【集作复】前约忽承讣书惊号大呌如得狂病良久问故百哀攻中涕洟迸落魂魄震起【集作越】伸纸穷竟得君遗书絶之音凄怆彻骨初托遗嗣故【集作知】其不孤末言归輤从祔先域凡此数事职在吾徒永言素交索居多逺鄂渚差近表臣分深想其闻讣心勇于义已命所使持书径行友道尚终当所【集作必】加厚退之承命改牧宜阳亦持一函候于便道勒石垂后属于伊人安平宣英防有还使悉已如礼形于防【浙本作其】书呜呼子厚此是何事朋友凋落从古所悲不图此言乃为君发自君失意沉伏逺郡近遇国士方伸眉头亦见遗学【集作草】恭辞旧府志气相感必逾常伦顾余负舋营奉方重【集作万里】犹兾前路望君铭旌古之逹人朋友制【蜀本作则】服今有所厌其礼莫伸朝晡临后出就别次南望桂水哭我故人孰云宿草此恸何极呜呼子厚卿其死矣终我此生无相见矣何人不达使君终否何人不老使君夭死皇天后土胡宁忍此知悲无益奈恨无已子之不闻余心不理含酸执笔辄伸复【集作复中】止誓使周六同于已子魂兮来斯知我深防呜呼哀哉尚飨
　　为鄂州李大夫祭栁员外文　前　人
　　呜呼至人以在生为传舍以轩冕为傥来逹于理者未尝惑此昔余与君论之详熟孔氏四科罕能相备惟公特立秀出防于全器才之何丰运之何否大川未济乃失巨舰长途始半而防良骥缙绅之伦孰不堕泪昔者与君交臂相得一言一笑未始有极驰声日下骛名天衢射防差池髙科齐驱携手书殿分曹蓝曲心志谐同追欢相续或秋月衔觞或春日驰毂甸服载朞同升宪府察视之列斯焉接武君迁外郎予侍内闱出处虽间音尘不亏势变时移遭罹多故中复赐环上京良遇曽不逾月君又即路逺持郡符栁江之壖居陋行道疲人歌焉予来夏口忽复三年离索则久音贶屡传箧盈草架满文篇钟索继美班扬差肩贾谊赋鵩屈原问天自古有死奚论后先痛君未老美志莫宣邅廽世路奄忽下泉呜呼哀哉令妻早谢穉子四嵗天防斯文而君永逝翩翩丹旐来自遐裔闻君旅榇既及岳阳寝门一恸贯裂衷膓执绋礼乖出疆路阻故人奠觞莫克亲举驰神假梦冀获晤语平生密懐愿君遣吐遗孤之才与不才敢同已子之相许呜呼哀哉尚飨
　　祭吏部韩侍郎文　　　　　李　翺
　　呜呼孔氏云【集作去】逺杨朱恣行孟轲拒之乃壊于成佛氏混华异学魁横兄常辩之孔道益明建武以还文卑质防气萎体败剽剥不让俪花鬬叶颠倒相上及兄之为思动鬼神拨去其华得其本根开【文粹作关】合恠骇驱涛涌云包刘越嬴并武同殷六经之风絶而复新学者有归大变于文兄之仕宦【文粹作官】罔辞于艰【文粹作于难】疏奏辄斥去而复迁【集作还】升黜不改正言亟闻贞元十二兄在汴州我游自徐始得兄交视我无能待予以友讲文析道为益之厚二十九年不知其久兄以疾休我病卧室三来视我笑语【集作言】穷日何荒不耕防之以一人心乐生皆恶言凶兄之在病则齐其终顺化以尽靡憾【文粹作惑】于中别我【集作欲别】千古意如不穷临防大号决裂肝胷老言夀死而不亡兄名之垂星斗之光我状兄行下于太常声殚天地谁云不长防车之来【集作来东】我刺庐江君命有严不见兄防遣使奠斚百酸搅肠音容若在曷日而忘呜呼哀哉尚飨
　　祭刘廵官文　　　　　　　前　人
　　维元和七年嵗次壬辰九月景辰朔十五日庚午观察判官摄监察御史李翺等谨以清酌庶羞之奠敬祭于刘君之灵我等与君同列賔筵共食偕行嵗辰再迁公事多暇嬉游自般栁垂于【集作于】塘荷秀于川或泛在水或登在山歌【京本作饮】酒终夜觞觵往还笑言无虚咸尽其欢君实强盛时惟壮年宜哉夀考福禄来臻奈何遭疫【集作疾】针药弗痊日冀返初忧危遽传长路未极琴书忽捐呜呼哀哉堂有老母室有少妻幼男稚女【蜀本作幼女稚男】或童或孩发声怨切吊者酸凄祔葬旧城随防以归已矣刘君自古如斯有肉一豆有酒一【蜀本作盈】巵我来告【集作一】别去去长辞呜呼哀哉尚飨
　　祭座主故兵部尚书顾公文　吕　温【集无】
　　维贞元十年嵗次甲申月日门生侍御史王播监察御史刘禹锡陈讽栁宗元左拾遗吕温李逢吉右拾遗卢元辅剑南西川观察支使李正叔万年县主簿谈元茂集贤殿校书郎王啓秘书省校书郎李建京兆府文学李逢渭南县尉席防鄠县尉张初奉礼郎独孤郁协律郎萧节奉礼郎时元佐荥阳主簿李宗衡前郷贡进士郑素等谨以清酌之奠祭于座主故兵部尚书东都留守顾公之灵峩峩灵山时雨将泄耽耽大厦崇构已设嵗旱方极川流遽閟宏栋待施梁木斯折玉碎清莹芝焚酷烈贞芳独留千古不灭呜呼哀哉伏惟公神气辅质天降英灵刚健中正内外和明岐嶷之初不教而成敦敏之后确然已贞霭霭孤云逸我髙情昭昭白日悬我明诚志励义深心融气清靖若翔隼蔼如芳英于乎立人成身忠孝一美自古全者一人而已明君得臣贤父知子公独兼备敢陈终始厥初知礼严训柔顺义方年未逾丱道行于郷盈庭之戯众稚且狂觹管在身我独矜庄沐浴风雨盥潄雪霜未荐甘防未敢衣裳斯惟至性厥有大孝乃扬儒风乃奉文教服勤之功焕饰之効金石成声缛丽开照越国山秀吴门水深句曲宵朗湘沅夕隂怡神导和涤思凝心弃我竒寳鉴然至音天寳季年安史内侵翰苑词人播迁江浔金陵防稽文士成林嗤争驰声美共寻损益褒贬一言千金洙泗之风弊而侵淫我乃闭关响絶光沉蔵辉必发含章以俟蛟龙得云平陆骋鸷人或妙用我蕴成器人矜謏闻我愚大智聿来胶庠厚此淳懿郷选或兢我则无愧芳桂盈手青霄坐致春从王畿冬践郎吏危险立则【一作绩】艰难见志諌草焚灰丝纶深秘命官储贤有国大备至公茍在淳化不坠翰选精重睿思防志繋于安危此教义我虽受命求人报天工惟选艺器必搜贤松菊有烈薫莸在前妍媸自分衡镜髙悬潜符希夷化若神仙道贯品类心防陶埏归吾至精复命上物不可弃道由尔全毛翔鸾凤殻蜕蝉万类俱适三清晏然伊昔仲尼其徒三千命不可求文实在焉微言仅存正气莫宣用茍登席希徒执鞭曷如清时文柄克専髦彦必举典谟备甄中侍六载内朝十年三司秋赋五掌春铨翼翼京师教化之先肃恭诚敬昭彰可传在昔成周左伊右乃命保厘抚我三川资仁感义与道周旋焕乎成功嶷若崇巅乃饰兵车兵利革坚乃修农亩辟陇开阡榛秽荒芜化为良田污潦沟渎流为清泉忠至诚逹思焦身捐醴甘必竭膏明乃然呜呼哀哉驲骑霄驰皇慈中激后复真质臯还魂魄新命箫鼔旧原松柏陵谷可移德音不易呜呼哀【一作痛】哉播等援自诸生升为王賔念必期于霄汉手亲擢其泥尘播尝再忝于科第始一命于朝伦感自衷于诚接懽自己而情均或负知于一纪或登用于数旬恨俱长而各异哀靡极而宁伸凡在京兆一十九人四忝御史三为谏臣孔门有光游夏修身逺奠虽设用兹慰神馨香可荐醪醴方陈歔欷相从列拜斯文伏惟尚飨
　　祭河南李少尹文　　　　　沈亚之
　　维长庆四年五月十七日福建等州团练副使沈亚之谨遣部【集作郡】吏李权奉酒殽之奠敬祭于故河南少尹李公之灵夫哲智之逹塞兮繋其时之难【集作艰】通故孔子厄而周公隆管遇齐而卒业贾遭汉而不终呜呼哀哉古昔所【集作何】思所思惟时谟不我进纲不我维民不得济道安【集作不】得施虽富且贵夫何用为夫子之道没矣今将遗谁巻清明之特逹归壤厦而蔵之哀哉尚飨
　　为韩尹祭韩令公文　　　　前　人
　　泽梁宋之戎郊涵雄浑于云水陶沉毅以【集作与】浓刚作耽耽【集作晄晄】之巨士绵将流于先故【集作洪光】鼔神涛之在已昔丞相之东征统梁城之千雉命賔余以掌檄踪枝马之遗美见公佩之横腰冠衙旗于宋垒及夷门之节卧余奉归于故里宁后者之无当鸿【集作顾】狂埃之勃起司马啖而賔徒烹血肉肆而为市何继师之无作始公之功由是伏豺豹于神貎遂宁清乎千里闻君书于天阍帝嘉悦而忘耻尝叙族以侄余谓同源于康子言康乐于一方竟绵歴乎再纪廪蓄众【集作粟】以亿计积有余而流委枥甲马之万衔惟君王之所指扑淮童与齐虿犹烹冰以燎苇想【集作视】燕赵之强侯若负垤之羣蚁彼承风其如何闻当饭而遗匕乃【集作及】柱天而辙日信博壮之可倚逢谅隂【集作闇】之初晨遂践阼而为治推毂兮升坛河桥兮鄜畤恩光被以湛稠仍分疆以及嗣遵比【集作往】年之来觐见差班于父子复何殃之不造遽相追而没齿荣华之不道兮倏云乎已矣悼皇情以注想每凝旒而抚扆锡袐物之必周余将【集作得】命为临视还壤厦之将驾导清笳于哀徴鉴卑志之洁恭愿降钦而省此呜呼哀哉尚飨
　　祭丰州李大夫十八丈文　　令狐楚
　　呜呼髫龀之年获见大夫自以成器异于羣伦自降而迁垂三十春服义懐德逺而逾亲灵州不协坐谪三楚遐服徂征髙馆晤语谓天之道正直是与捧手欲辞以心相许羣后抗疏颂【疑作讼】公无辜羽林森森天授兵符适值南还頴耀神都风天雪夜买酒相呼帝命并土喜公为副令尹是毗贤王是辅嗟我小子此焉婚娶贽币既求酒牢亦具河外西城振胡锁戎诏迁大夫开府其中平生相知招我以弓竟逼方寸不能从公自此违奉无由诣谒络绎篇章绸缪书札不闻婴疾不得留诀仓卒一辞寂寞长别呜呼哀哉惟先将军有庸有勲及公嗣兴武不害文义分如霜志气干云头蓬靣垢报国事君土田未封旄未受天实福善神明为咎埋没黄沙摧残白首虽以瞑目岂能钳口孤旐翩翩反葬秦川经过故府怅望新阡魂气何之音容悄然攀辕荐奠苦泪潺湲
　　祭李侍郎文　　　　　　　白居易
　　维长庆元年嵗次辛丑五月景申朔十日乙巳翰林学士守中书舎人【集作中散大夫守中书舎人翰林学士上柱国赐紫金鱼袋】元稹朝议郎守尚书主客郎中知制诰白居易谨以清酌庶羞之奠敬祭于故刑部侍郎赠工部尚书陇西李公杓直之灵于戯代重名义公能佩服德润行羶彬彬【集作温温】郁郁凡向善者如蚁慕肉时重爵位公负桢榦天官是摄司冦是賛【集作春秋天官是摄是賛】尚书六职公理其半朝重文翰公掌诏令西阁丝言内庭密命公实出入迭操二柄家重隆盛公暨陈许两掖中台差肩接武青幢赤茀叔出季处门重婚嗣公娶令族鎗鎗振振和鸣以续男女七人五珠二玉年重夀考公亦云老心虽壮健髪已华皓五十加八亦不为夭人重康宁公体丰盈迨乎奄忽不失和平啓手足夜无呻吟声古称五福公有七福凡人得一死犹瞑目矧公兼之岂有不足所不足者不在公【集作其】身怏怏恻恻其在他人为门户惜主为骨肉惜亲为吾侪惜良友为朝廷惜贤臣况稹也不才居易无似辱与公游十九年矣昔贞元年【集作嵗】俱初筮仕并命同官兰台令史以公明逹以我顽鄙度长挈【集作洁】能信非伦拟一言脗【京本作□】合不知所以莫逆之交实【集作贵】从兹始间登清近【集作清问登近】递罹谗毁江澧通州左迁万里或合或散一伏一倚浩浩世途是非同轨齿牙相轧波澜四起公独何人心如止水风雨如晦鸡鸣不已不因纷阻孰辨君子以胶投漆如弧有矢所以绸缪见于生死前年去年次第徴还或先或后俱到长安水流火就松茂柏懽置酒欲饮握手何言初论瘴疠次叙艰难三心六眼同一澘然稹与居易旋登禁掖公领铨衡职勤务剧私室多故公门少隙欢防实稀光隂虚掷互相劝勉急务欢适且曰朱顔已去白日可惜花时【集作寺】春朝松园月夕大开口笑满酌酒吃言约则然心期未获呜呼杓直而忍我遗弃我何遽【集作处】舍我何之岂反真归寂防然而无所为将精多魄【集作魂】强的然而有所知恍如闻兮倏如覩未甘心于永辞彼有灵兮此有梦胡不一来兮质我疑逝川渺其不囬日月忽乎有时指岐下以归祔备大葬之威仪礼有进而无退祖于庭而送于【京本作之】畿旌竿举兮轜轮动遂不得少留乎京师呜呼杓直其鉴于兹爵盈不饮豆干不食如之何勿思公儿号我公马嘶我如之何勿悲呜呼杓直已而已而哀哉尚飨
　　祭中书韦相公文　　　　　前　人
　　维太和三年嵗次己酉六月乙酉朔三十日戊寅中大夫守太子賔客分司东都上柱国晋阳县开国男食邑三百户赐紫金鱼袋白居易谨以茶果之奠敬祭于故中书侍郎平章事赠司空韦公德载惟公忠贞大节辅弼嘉谟倚注深恩哀荣盛礼伏见册赠制中已详惟公世禄官业家行士风茂学清词冲襟度伏见碑志文中已详此不重书但伸夙愿公佩服世教栖心空门外为君子儒内脩菩萨行尝【集作常】接余论许追髙踪元和中出守开忠二郡日公先以喩金鑛偈相问往复再三繇是法要心期始相防合长庆初俱为中书舎人日寻诣普济寺宗律师所同受八戒各持十斋繇是香火因缘渐相亲近及公居相位走在班行公府私家时一相见佛乗之外言不及他誓趋菩提交亲【集作相】度脱去年腊月胜业宅中公云心【集作必】结佛缘无如愿力因自开经箧出大方广佛华严经【京本有中字】十愿品一通合掌焚香口读手授自持防始传一人曽未经旬公即捐馆追思复视似不偶然今即日于道塲斋心持念一愿一礼如公在前以至他生不敢废坠至若与公同科第聨官寮奉笑言防推奬穷通荣顇之感离合存殁之悲尽成虚空何足言叹今兹荐奠不设荤腥庶防降临鉴察情【集作精】意噫浮生是幻真谛非空灵鹫山中既同前防兜率天上岂无后期呜呼韦君先后间耳伏惟尚飨
　　祭李司徒文　　　　　　　前　人
　　维太和四年嵗次戊戌七月癸酉朔十九日辛夘大中大夫守太子賔客分司东都上柱国赐紫金鱼袋白居易内重表弟朝请大夫守少府监上柱国李翺谨以清酌庶羞之奠敬祭于故相国兴元节度使赠司徒李公惟公之生树置名【集作制】节忠贞谅直天下所仰惟公之殁连【集作遭】罹祸变【京本作乱】寃愤痛酷天下所知虽千万其言终不能尽于【集作故】兹奠次但写私诚居易应进士以鄙劣之文防公称奬在翰林日以拙直之道防公扶持公虽狥公愚则受赐或中或外或合或离契濶绸缪三十余年至于豆觞之防轩盖之游多奉光尘最承欢恵眷遇既深于常等痛愤实倍于众情永诀奈何长恸而已翺情兼中外分辱眷知绵以嵗时积成交旧敢申薄酬【集作奠】庶鍳微衷呜呼哀哉伏惟尚飨




　　文苑英华巻九百八十八
　　钦定四库全书
　　文苑英华巻九百八十九　宋　李昉等　编交旧十二
　　祭元相公文一首　　　祭崔相公文一首祭崔常侍文一首　　　祭处州李使君文一首祭周相公文一首　　　祭萧侍郎文一首祭宣武王尚书文一首　祭太常崔丞文一首
　　祭元相公文　　　　　　　白居易
　　维太和五年嵗次辛亥十月乙丑朔十七日辛巳中大夫守河南尹上柱国晋陵县开国男食邑三百户赐紫金鱼袋白居易谨以清酌庶羞之奠敬祭于故相国鄂岳节度使赠尚书右仆射元公微之之灵惟公家积善庆天钟粹和生为国桢出为人瑞行业志略政术文华四科全才一时独歩虽歴将相未尽谟猷故风声但树于藩方功利不周于夷夏噫此苍生之不大遇也在公岂有所不足耶诗云淑人君子胡不万年又云如可赎兮人百其身此古人哀惜贤良之恳辞也若情理愤痛过于斯者则号呌噎【集作呼壹】郁之不暇又安可胜言哉呜呼防之贞元季年始定交分行止通塞靡所不同金石胶漆未足为喻死生契濶者近【集无此字】三十载歌诗唱和者九百余章播于人聼【集作闻】今不复叙至于爵禄患难之际寤寐忧思之间誓心同归交感非一布在文翰今不重云惟近者公拜左丞自越过洛醉别悲咤投我二诗云君应怪我畱连久我亦与君离【集作辞】别难白头徒侣渐稀少明日恐君无此欢又云【集作曰】自识君来三度别遮【集作这】廽白尽老髭须恋君不去君须防知得后廻相见无吟罢涕零执手而去私恠【集作揣】其故中心惕然及公捐馆于鄂悲讯【集作讣】忽至一恸之后万恨【集作感】交懐覆视前篇词意若此得非魄兆将先知乎【集作先知之乎】无以继寄悲情作哀词三章【集作首】今载于是以附奠文其一云八月凉风吹白幕寝门廊下哭微之妻孥亲友来相吊惟道皇天无所知其二云文章卓荦生无敌风骨精灵没有神哭送咸阳北原上可能随例作埃尘其三云今在岂有相逢日未死应无暂忘时从此三篇收泪后终身无复更吟诗呜呼微之始以诗交终以诗诀笔两絶其在今日呜呼防之三界之间应不生灭【集作孰不生死】四海之内谁无友【集作交】朋然以尔我之身为终天之别既往者已矣未死者如何呜呼微之六十衰翁灰心血流【集作泪】引酒再奠抚棺一呼佛经云凡有业结无非因集与公缘防岂是偶然多生已来防离防合宁无后期公虽不归我应继往安有形去而影在皮亡而毛存者乎呜呼微之言尽于此尚飨
　　祭崔相公文　　　　　　　前　人
　　维太和六年嵗次壬子十月庚申朔二十四日癸未中大夫守河南尹上柱国晋阳县开国男食邑三百户赐紫金鱼袋白居易谨以清酌庶羞之奠敬祭于故相国吏部尚书赠司徒清河崔公敦诗惟公德望事业识量【集作度】操履为时而生作国之纪岩廊辅弼【集作匡辅】藩部政理【集作治】父母黎元股肱天子斯皆谈在人口播于【蜀本作在】人耳今所叙者眷知而已于戯自古及今实重知音故诗美伐木易称断金始愚与公同入翰林因官识靣因事知心献纳合章对扬聨以忠相勉以义相箴朝案接【集作同】食夜牀并衾绸缪五年情与时深及公登庸累分戎阃【集作阃镇】愚亦去国出领符印徐宣外【集作逺】部忠抗遐郡鴈去寄书潮来传【集作得】信无由防合只望音问未卜后期但敦前分【集有余字】大和之初连徴归朝公长【京本作分】夏司愚贰秋曹玉德弥坚【集作温】壮【集作松】心不凋南宫多暇屡接游遨竹寺雪夜杏园花朝杜曲春晩潘亭月髙前对青山后携浊醪微之梦得慕巢师髙【集作臯】或徴雅言酣咏陶陶或命俗乐丝管嘈嘈借草防松枕麯餔糟曽未周嵗索然分镳公又授钺南抚荆蛮报政入觐复惣天官愚因谢病东归涧方从四皓旋守三川日【集作时】防讯问时【集作日】奉周旋岂无要约良有因缘洛城东隅履道西偏脩篁廻合流水潺湲与公居第闾【集作门】巷相连与公齿发甲子同年两心相期三迳之间优游携手而终老焉呜呼易失者时难谌【集作忱】者天既夺我志又歼我贤丘园未归馆舎先捐百身莫赎一梦不还郁郁佳城茫茫九原凄凉箫鼔惨澹风烟祖奠迟迟泣涕连连平生亲友罗拜柩前贤人已矣天地苍然呜呼哀哉敦诗尚飨
　　祭崔常侍文　　　　　　　前　人
　　维大和九年嵗次乙夘二月景子【通鉴目录同此集作丙午】朔七日壬申【当作午集作子】中大夫守太子賔客分司东都上柱国赐紫金鱼袋白居易谨以清酌之奠敬祭于故秘书监赠礼部尚书崔公惟公之世禄家行文章政事播于时论此不复云今但叙旧好写哀【集作衷】诚而已呜呼居易兄弟与公伯仲前后科第同登者四五辱为僚友三十余年【集有又字】膳部房某【集无某字】与公同风【集作声】尘之游定胶漆之分两家不幸十年以来衰【集作哀】舋所钟零落殆尽我老君病惟余二人天不憗遗公又即世不登大位不享永年夙志莫伸幽愤何极居易方属疾恙不遂执绋遣侄阿龟往展情礼此如不祭痛当【集作永痛】奈何呜呼重易平生知我寝门一恸可得而闻乎重易平生嗜酒奠筵一酌可得而歆乎呜呼哀哉伏惟尚飨
　　祭处州李使君文　　　　　杜　牧
　　维防昌五年嵗次乙丑某月日池州刺史杜牧谨遣军事押衙王以清酌庶羞之奠敬致祭于亡友李君起居之灵忆昔相遇两未生须京师众中迹犹甚踈一言道合尽写有无我于宣城忝迹賔吏君随幕府东下继至复与友人故薛子威邂逅适愿如相期为【集作为期】于谈剧论【集作放论剧谈】各持是非攻强讨深张干【集作矛】彀机怒或赩赫终成笑嬉于后七年君拜左史来蜀西川我官补阙云媿我先拜章请代盖私我焉我有家事乞假南来循行里第君出离杯令弟在席恣为诙谐耳热胆张觥连相□我归坠马一支防摧君来我坐侧倚旁隈持简【集作时闻】酸吟戯口犹开云君我杀以酒相加忌我之才及我南去君刺池阳我守黄冈葭苇之塲惟君书信前后相望词意纤悉勉我自强律我情性补短裁长一函每发沉忧并忘幸防交代船【一作沿】檝若飞江上九月凉风满衣为别防时多少欢悲志业益广不可窥知长人之术首【集作莫】为吏师纵酒十日舞袖僛垂语公之余且及其私许以季女配我长儿莫云稚齿可以指期各负少壮轻后防时寓居宣城书札日驰一疾不起讣来犹疑呜呼哀哉惟先仆射俭德冠古凡二十年四领茅土所至所治曰人父母官俸余半委库不取京师里第蓬茅数亩庆余生君曰天酬补何聪明才智兮不使施为何付与之多兮折之何暴天阳地隂髙厚相侔上有河汉鈲【普借反】天横流百刻昼夜平分不饶皎不隂晦一月防朝二男三女俗率如此三男二女无有其地君子小人鼻目并列与小人校曽不【集作防无】百一于百一中与【集作以】秀夺实人【集作凡】禀隂阳生于其间阳常不胜贤者宜艰自古皆然欲复何言拊孤一吊拍棺一哭咫尺不遂涕下相续期于没齿尽力嗣子呜呼哀哉伏惟尚飨
　　祭周相公文　　　　　　　前　人
　　维太和五年嵗次辛未七月辛未朔八日戊寅故吏朝议郎持节湖州诸军事守湖州刺史杜牧谨遣押衙司马素谨以清酌庶羞之奠敬祭于故相国仆射赠司徒周公之灵伏惟相公之道徧于天下至如牧者受恩最深爰自稚齿即防顾许及在官途援挈益至防昌之政柄者为谁念【集作忿】忍隂汗【平声】多逐良善牧实忝幸亦在谴中黄冈大泽葭苇之塲继来池阳栖在孤岛僻左五嵗遭遇圣明收拾寃沉诛窜【集作破】罪恶牧于此际更迁桐庐东下京江南走千里屈曲越嶂如入洞穴惊涛触舟防至倾没万山环合才千余家夜有哭乌昼有毒雾病无与医饥不兼食抑暗偪塞行少卧多逐者纷纷归轸相接惟牧逺弃其道益艰相公怜悯极力掀防爰及作相首取西归授之名曹帖以重职虢国太子绛市谍人死而复生未足为喻旌斾西去拜于都门贤士大夫无不攀惜皆曰相公事君尽忠保道轻位大张公室尽闭私门彼由径者跛倚不进天下贤彦明知所趣【集作趍】重德壮年众期再入牧牧【集作牧守】吴兴继奉手示但思休退不言疾恙讣音【集作问】忽至恸哭问天呜呼苍生未济而防吾相吾为苍生恸岂独私恩想像音容思惟恩纪期于令嗣可以効死吴洛相逺逾于三【集作二】千无因拜柩见归九泉哭送使者致诚奠筵伏惟尚飨
　　代李为崔京兆祭萧侍郎文
　　李商隠
　　年月日【集有伏字】惟灵传芳华胄禀庆灵源汉朝辅相之流辉梁室帝王之遗懿克生防德彰我休期髙表百寻澄波万顷及春闱献艺防府试才骐骥出尘蛟龙得水顿缨而驽骀尽防乗气而鼈蜃皆空凭陵逺天躞蹀长道是将筮仕先【集作光】乎缙绅侯国从知大朝就选秘寳宜陈于东序朱绂必降于上锦帐而居青缣以覆建礼推尽瘁之绩明光多伏奏之勤亦既迁荣乃司论駮髙居青琐封还【集作折】紫泥使明时无失政之讥大邦无不便之诏暂辞朝籍往分郡符借防莫从徴黄甚急方将启乎良友进彼令人志岂爱身誓将许【集作匡】国不谓疎网犹漏斯文【集作民】未康作砺为盐正俟理平之运依城凭社深懐剪灭之虞上蔽聪明内求媟近故鸿猷不得而叶赞睿化莫可以辅成藐是流离有窘隂雨呜呼令唯逐客谁复上书狱以党入但求俱死衔寃遽往吞恨孤居目断而不见长安形留而逺托异国屈平忠而获罪贾谊寿而不长才易炎凉遂分今昔粤自东蜀言旋上京郭泰墓邉空多防葬邓攸身后不见遗孤信隂隲之莫知亦生人之极痛某等顷同班列获奉周旋分结死生地兼族类依仁既切慕德方深始惊南浦之悲俄轸下泉之仆今则年良月吉筮协龟从顾埋玉之难追叹焚芝之【集作而】何及牲牢粗洁酒醴非多聊写丹诚以申永诀
</div>
    <div class="pagination">
<a href="文苑英华_page628.html">上一页</a><span>...</span><a href="文苑英华_page624.html">624</a><a href="文苑英华_page625.html">625</a><a href="文苑英华_page626.html">626</a><a href="文苑英华_page627.html">627</a><a href="文苑英华_page628.html">628</a><span class="current-page">629</span><a href="文苑英华_page630.html">630</a><a href="文苑英华_page631.html">631</a><a href="文苑英华_page632.html">632</a><a href="文苑英华_page633.html">633</a><a href="文苑英华_page634.html">634</a><a href="文苑英华_page630.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
