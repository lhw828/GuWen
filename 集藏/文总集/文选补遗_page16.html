<!DOCTYPE html>
<html>
<head>
    <meta charset="UTF-8">
    <title>文选补遗 - 第 16 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选补遗 - 第 16 页/共 29 页</h1>
    <div class="content">　　司马迁
　　自古受命帝王及继体守文之君非独内徳茂也盖亦有外戚之助焉夏之兴也以涂山【韦昭云涂山国名禹所娶在今九江应劭云九江当涂有禹墟大戴礼云禹娶涂山氏之女谓之女侨生啓也】而桀之放也以末喜【国语桀伐有施人以末喜女焉韦昭云有施喜姓之国末喜其女也】殷之兴也以有娀【有娀国名其女简狄吞燕卵而生契诗云天命鳦乌降而生商】纣之杀也嬖妲己【国语殷辛伐有苏有苏氏以妲己女焉按有苏国也已姓也妲字也包恺云妲音丁违反】周之兴也以姜原及大任【系本云帝喾上妃有邰氏之女曰姜原郑笺诗云姜姓嫄名履大人迹生后稷大任文王之母诗云摰仲氏任又曰挚国任姓之中女】而幽王之禽也淫于襃姒【音似国语曰幽王伐有襃有褒人以襃姒女焉按襃是国名姒是其姓即龙漦之子襃人育而以女于幽王也然此文自夏之兴至襃姒皆是史苏之词及列女传】故易基乾坤诗始关雎书美厘降春秋讥不亲迎夫妇之际人道之大伦也礼之用唯婚姻为兢兢夫乐调而四时和隂阳之变万物之统也可不慎与人能宏道无如命何甚哉妃匹之爱【妃音配又如字】君不能得之于臣父不能得之于子况卑下乎既驩合矣或不能成子姓【礼记云姓者余姓谓众孙也即赵飞燕等是也】能成子姓矣或不能要其终岂非命也哉孔子罕称命盖难言之也非通幽明之变恶能识乎性命哉
　　货殖传【愚曰世讥迁述货殖则崇埶利过矣迁之言曰千乘之王万家之侯百室之君尚犹患贫况匹夫编户之民乎此其说殆有为者非専崇货利也故其后也谓乌氏倮寡妇清足以动始皇之羡慕其乂后也极天下之可鄙可贱者以写斯民求富之情状迁之意其亦重有感夫班固踵迁史叙货殖虽多袭迁语然自宣曲任氏而上皆战国秦汉初人天汉而后独无闻焉岂非告缗筭之余陶朱倚顿之辈不能自存乎议者谓迁史为谤书其得固以自逭矣】司马迁
　　老子曰至治之极邻国相望【亡】鸡狗之声相闻民各甘其食美其服安其俗乐其业至老死不相往来必用此为务挽【晚】近世涂民耳目则几无行矣太史公曰夫神农以前吾不知已至若诗书所述虞夏以来耳目欲极声色之好口欲穷刍豢之味身安逸乐而心夸矜埶能之荣使俗之渐民乆矣虽户说以眇论终不能化【眇音妙论如字】故善者因之其次利道之其次教诲之其次整齐之最下者与之争夫山西饶材竹谷纑【谷木名皮可以为纸纑山中纻可以为布】旄玉石山东多鱼盐漆丝声色江南出柟梓姜桂金锡连【音莲铅之未炼者】丹沙犀瑇瑁珠玑齿革龙门碣石【龙门山在徐州龙门县碣石山在平州卢龙县】北多马牛羊旃裘筋角铜铁则千里往往山出棊置【言出铜铁之山方千里如围棊之置也】此其大较【角】也皆中国人民所喜好謡俗被服饮食奉生送死之具也故待农而食之虞而出之工而成之商而通之此宁有政教发徴期防哉人各任具能竭其力以得所欲故物贱之徴贵贵之徴贱各劝其业乐其事若水之趋下日夜无休时不召而自来不求而民出之岂非道之所符而自然之验邪周书曰农不出则乏其食工不出则乏其事商不出则三寳絶虞不出则财匮少财匮少而山泽不辟【辟】矣此四者民所衣食之原也原大则饶原小则鲜上则富国下则富家贫富之道莫之夺予【与】而巧者有余拙者不足故太公望封于营邱地泻【昔】卤人民寡于是太公劝其女功极技巧通鱼盐则人物归之繈至而辐凑故齐冠带衣履天下海岱之间敛袂而往朝焉其后齐中衰管子修之设轻重九府【管子云轻重谓钱也夫治民有轻重之法周有大府玉府内府外府天府职内职金皆掌财币之官故云九府】则桓公以霸九合诸侯一匡天下而管氏亦有三归位在陪臣富于列国之君是以齐富彊至于威宣也故曰仓廪实而知礼节衣食足而知荣辱礼生于有而废于无故君子富好行其徳小人富以适其力渊深而鱼生之山深而兽往之人富而仁义附焉富者得势益彰失势则客无所之以而不乐夷狄益甚谚曰千金之子不死于市此非空言也故曰天下熈熈皆为利来天下壤壤皆为利往夫千乘之王万家之侯百室之君尚犹患贫而况匹夫编户之民乎
　　秦始皇帝令倮比封君以时与列臣朝请而巴蜀寡妇清【汉书作巴寡妇清巴寡妇之邑清其名】其先得丹穴【涪陵出丹括地志云寡妇清台山俗名贞女山在涪州永安县东北七十里】而擅其利数世家亦不訾清寡妇也能守其业用财自卫不见侵犯秦皇帝以为贞妇而客之为筑女怀清台夫倮鄙人牧长清穷乡寡妇礼抗万乘名显天下岂非以富邪
　　贤人深谋于廊庙论议朝廷守信死节隠居岩穴之士设为名髙者安归乎归于富厚也是以廉吏乆乆更富廉贾归富富者人之情性所不学而俱欲者也故壮士在军攻城先登陷阵却敌斩将搴旗前蒙矢石不避汤火之难者为重赏使也其在闾巷少年攻剽椎埋劫人作奸掘冢铸币任侠并兼借交报仇簒逐幽隠不避法禁走死地如骛其实皆为财用耳今夫赵女郑姬设形容揳鸣琴揄长袂蹑利屣目挑心招出不逺千里不择老少者奔富厚也游闲公子饰冠劒连车骑亦为富贵容也弋射渔猎犯晨夜冒霜雪驰阬谷不避猛兽之害为得味也愽戯驰逐鬪鸡走狗作色相矜必争胜者重失负也医方诸食技术之人焦神极能为重糈也吏士舞文弄法刻章伪书不避刀锯之诛者没于赂遗也农工商贾畜长固求富益货也此有知尽能索耳终不余力而让财矣谚曰百里不贩樵千里不贩粜居之一歳种之以谷十歳树之以木百歳来之以徳徳者人物之谓也今有无秩禄之奉爵邑之入而乐与之比者命曰素封封者食租税歳率【律】户二百千户之君则二十万【户率二百故千户二十万】朝觐聘享出其中庶民农工商贾率亦歳万息二千户百万之家则二十万而更徭租赋出其中衣食之欲恣所好美矣故曰陆地牧马二百蹄【汉书音义曰五十匹】牛蹄角千【汉书音义曰百六十七头也】千足羊泽中千足彘【二百五十头】水居千石鱼陂【正义曰言陂泽养鱼一歳收得千石鱼卖】山居千章之材安邑千树枣燕秦千树栗蜀汉江陵千树橘淮北常山巴南河济之间千树萩陈夏千亩漆齐鲁千亩桑麻渭川千亩竹及名国万家之城带郭千亩亩钟之田【六斛四斗也】若千亩巵茜【巵音支鲜支也茜音蒨一名红蓝其花染缯赤黄也】千畦姜韮【千畦二十五亩田畦犹垅】此其人皆与千户侯等然是富给之资也不窥市井不行异邑坐而待收身有处士之义而取给焉若至家贫亲老妻子软弱歳时无以祭祀进醵饮食被服不足以自适如此不慙耻则无所比矣是以无财作力少有鬪智既饶争时此其大经也今治生不待危身取给则贤人勉焉是故本富为上末富次之奸富最下无岩处竒士之行而长贫贱好语仁义亦足羞也凡编户之氏富相什则卑下之伯则畏惮之千则役万则仆物之理也夫用贫求富农不如工工不如商刺绣文不如倚市门此言末业贫者之资也通邑大都酤一歳千酿【酿千瓮酤醯醋云酒酤】醯酱千【闽江反】酱千甔【都廿反】屠牛羊彘千皮贩谷粜千钟薪槀千车船长千丈木千章竹竿万个【竹曰个木曰枚】其轺车百乘【轺音遥小车也】牛车千两【车一乘为一两风俗通云箱辕及轮两两而偶之称两也】木器髤者千枚【髤音休漆也】铜器千钧素木铁器若巵茜千石【百二十斤为石】马蹄躈千【躈若吊反】牛千足羊彘千双僮手指千筋角丹沙千斤其帛絮细布千钧文采千匹榻布皮革千石【榻吐合反汉书音义曰榻布白叠也白叠木绵所织非中国有也】漆千斗蘖麴盐豉千答鲐鮆千斤【正义曰鲐音台乂音贻说文云鲐海鱼也鮆音齐礼反刀鱼也】鲰千石鲍千钧枣栗千石者三之狐鼦【雕】裘千皮羔羊裘千石旃席干具佗果菜千钟【钟六斛四斗果菜谓杂果菜于山野采取之】子贷金钱千贯节驵防【驵音祖朗反马侩也】贪贾三之廉贾五之【汉书音义曰贪贾未当卖而卖未可买而买故得利少而十得三廉贾贵而卖贱乃买故十得五】此亦比千乘之家其大率【律】也佗杂业不中什二则非吾财也请略道当世千里之中贤人所以富者令后世得以观择焉
　　若至力农畜工虞商贾为权利以成富大者倾郡中者倾县下者倾乡里者不可胜数夫纎啬筋力治生之正道也而富者必用竒胜田农拙业而秦阳以盖一州掘冢奸事也而曲叔以起愽戏恶业也而桓发用之富行贾丈夫贱行也而雍乐成以饶贩脂【说文云载角者脂无角者膏】辱处也而雍伯千金【雍一作翁汉书作翁伯也】卖浆小业也而张氏千万洒削薄技也而郅氏鼎食胃脯简微耳浊氏连骑马医浅方张里击钟此皆诚一之所致由是观之富无经业则货无常主能者辐凑不肖者瓦解千金之家比一都之君巨万者乃与王者同乐岂所谓素封者邪非也孟子荀卿传【愚曰汉初不知尊孟子夫孟子接孔氏之正传仁义七篇杲杲行世岂可与诸子同科迁也以孟荀同传已不伦矣而更以驺子淳于髠等出处实之何卑孟邪盖至扬雄始以孔孟并称韩愈始以孟氏配禹何孟子之见知于世若是其晚邪】
　　司马迁
　　太史公曰余读孟子书至梁惠王问何以利吾国未尝不废书而叹也曰嗟乎利诚乱之始也夫子罕言利者常防其原也故曰放于利而行多怨自天子至于庶人好利之何以异哉
　　儒林传【愚曰孔甲先圣后也仕止之义岂无夙传而乃从陈涉马是殆秦之阬焚其祸不可少忍直以佛肸不扰待之或可解一时之倒悬耳而卒死于是愤有日矣乃若方朔一奏区别选用之法亦古遗意而迁则推文学之兴是由武帝岂得尽以谤书议之】
　　司马迁
　　太史公曰余读功令【索隠曰案谓学者课功着之于令即今之学令是也】至于广厉学官之路未尝不废书而叹也曰嗟乎夫周室衰而关雎作幽厉微而礼乐坏诸侯恣行政由彊国故孔子闵王路废而邪道兴于是论次诗书修起礼乐适齐闻韶三月不知肉味自卫返鲁然后乐正雅颂各得其所世以混浊莫能用是以仲尼干七十余君无所遇【索隠曰后之记者失词也按家语等说则孔子歴聘国莫能用谓周郑齐宋曹卫陈楚祀莒匡等尔纵歴小国亦无七十余君】曰苟用我者期月而已矣西狩获麟曰吾道穷矣故因史记作春秋以当王法其辞微而指博后世学者多録焉自孔子卒后七十子之徒散游诸侯大者为师傅卿相【案子夏为魏文侯师子贡为齐鲁聘吴越盖亦卿也而宰予亦仕齐为卿余则未闻】小者友教士大夫或隠而不见故子路居卫【案仲尼弟子列传子路死于卫时孔子尚存】子张居陈【今陈州】澹台子羽居楚【今苏州城南五里有澹台湖湖北有澹台】子夏居西河【今汾州】子贡终于齐【今青州】如田子方段干木吴起禽滑厘之属皆受业于子夏之伦为王者师是时独魏文侯好学后陵迟以至于始皇天下并争于战国儒术既绌焉然齐鲁之门学者独不废也于威宣之际孟子荀卿之列咸遵夫子之业而润色之以学显于当世及至秦之季世焚诗书阬术士【正义曰顔云今新豊县温阳之处号愍儒乡温阳西南三百里有马谷谷之西岸有阬古相传以秦阬儒处也】六艺从此缺焉陈涉之王也而鲁诸儒持孔氏之礼器往归陈王于是孔甲为陈涉博士【孔子八世孙名鲋字甲】卒与涉俱死陈涉起匹夫驱瓦合适【丁革反】戌旬月以王楚不满半歳竟灭亡其事至微浅然而搢绅先生之徒负孔子礼器往委质为臣者何也以秦焚其业积怨而发愤于陈王也及高皇帝诛项籍举兵围鲁鲁中诸儒尚讲诵习礼乐歌之音不絶岂非圣人之遗化好礼乐之国哉故孔子在陈曰归与归与吾党之小子狂简斐然成章不知所以裁之夫齐鲁之间于文学自古以来其天性也故汉兴然后诸儒始得修其经蓺讲习大射乡饮之礼叔孙通作汉礼仪因为太常诸生弟子共定者咸为选首于是喟然叹兴于学然尚有干戈平定四海亦未暇遑庠序之事也孝惠吕后时公卿皆武力有功之臣孝文时颇徴用然孝文帝本好刑名之言及至孝景不任儒者而窦太后又好黄老之术故诸博士具官待问未有进者及今上即位赵绾王臧之属明儒学而上亦乡之于是招方正贤良文学之士自是之后言诗于鲁则申培公【培申公名一作陪】于齐则辕固生【姓辕名固生其处号】于燕则韩太傅【名婴为常山王太傅】言尚书自济南伏生【名胜字子贱】言礼自鲁髙堂生【秦李有髙堂伯伯是其字此云生者亦先生省字呼之】言易自菑川田生言春秋于齐鲁自胡母生【母音无胡母姓也字子都】于赵自董仲舒及窦太后崩武安侯田蚡为丞相绌黄老刑名百家之言延文学儒者数百人而公孙以春秋白衣为天子三公封以平津侯天下之学士靡然乡风矣公孙为学官悼道之郁滞乃请曰丞相御史言【自此以下皆公孙奏请之】制曰盖闻导民以礼风之以乐婚姻者居室之大伦也今礼废乐崩朕甚愍焉故详延天下方正博闻之士咸登诸朝其令礼官劝学讲议洽闻兴礼以为天下先太常议与博士弟子崇乡里之化以广贤材焉谨与太常臧【孔臧也】博士平等议曰闻三代之道乡里有教夏曰校殷曰序周曰庠其劝善也显之朝廷其惩恶也加之刑罚故教化之行也建首善自京师始由内及外今陛下昭至徳开大明配天地本人伦劝学修礼崇化厉贤以风四方太平之原也古者政教未洽不备其礼请因旧官而兴焉为博士官置弟子五十人复其身太常择民年十八已上仪状端正者补博士弟子郡国县道邑有好文学敬长上肃政教顺乡里出入不悖所闻者令相长丞上属所二千石【上音时两反属音烛委也所二千石谓于所部之郡守相也】二千石谨察可者当与计偕诣太常得受业如弟子一歳皆辄试能通一艺以上补文学掌故缺其髙第可以为郎中者太常籍奏即有秀才异等辄以名闻其不事学若下材及不能通一艺辄罢之而请诸不称者罚臣谨案诏书律令下者明天人分际通古今之义文章尔雅训辞深厚恩施甚美小吏浅闻不能究宣无以明布谕下治礼次治掌故以文学礼义为官迁留滞请选择其秩比二百石以上及吏百石通一艺以上补左右内史【补左右内史后改为左冯翊右扶风】大行卒史比百石已下补郡太守卒史皆各二人边郡一人先用诵多者若不足乃择掌故补中二千石属文学掌故补郡属【如淳云汉仪弟子射防甲科百人补郎中乙科二百人补太子舍人皆秩比二百石次郡国文学秩百石也】备员请着功令佗如律令制曰可自此以来则公卿大夫士吏斌斌多文学之士矣
　　日者传【愚曰此日者传也若拘拘然以日者求之则失其意矣】
　　司马迁
　　自古受命而王王者之兴何尝不以卜筮决于天命哉其于周尤甚及秦可见代王之入任于卜者太卜之起由汉兴而有【周礼有太卜官此云由汉兴者谓汉自文帝卜大横之后其卜官更兴盛焉】司马季主者楚人也卜于长安东市宋忠为中大夫贾谊为博士同日俱出洗沐【汉官五日一假洗沐也】相从论议诵易先王圣人之道术究徧人情相视而叹贾谊曰吾闻古之圣人不居朝廷必在卜医之中今吾已见三公九卿朝士大夫皆可知矣试之卜数中以观采二人即同舆而之市游于卜肆中天新雨道少人司马季主闲坐弟子三四人侍方辩天地之道日月之运隂阳吉凶之本二大夫再拜谒司马季主视其状貌如类有知者即礼之使弟子延之坐坐定司马季主复理前语分别天地之终始日月星辰之纪差次仁义之际列吉凶之符语数千言莫不顺理宋忠贾谊瞿然而悟猎缨正襟危坐曰吾望先生之状聴先生之辞小子窃观于世未尝见也今何居之卑何行之污司马季主捧腹大笑曰观大夫类有道术者今何言之陋也何辞之野也今夫子所贤者何也所高者谁也今何以卑污长者二君曰尊官厚禄世之所高也贤才处之今所处非其地故谓之卑言不信行不验取不当故谓之污夫卜筮者世俗之所贱简也世皆言曰夫卜者多言夸严以得人情虚髙人禄命以说人志擅言祸灾以伤人心矫言鬼神以尽人财厚求拜谢以私于已此吾之所耻故谓之卑污也司马季主曰公且安坐公见夫被发童子乎日月照之则行不照则止问之日月疵瑕吉凶则不能理由是观之能知别贤与不肖者寡矣贤之行也直道以正諌三諌不聴则退其誉人也不望其报恶人也不顾其怨以便国家利众为务故官非其任不处也禄非其功不受也见人不正虽贵不敬也见人有污虽尊不下也得不为喜去不为恨非其罪也虽累辱而不愧也今公所谓贤者皆可为羞矣卑疵而前孅趋而言【疵音赀孅趋足恭也音纎】相引以势相导以利比周賔正以求尊誉以受公奉事私利枉主法猎农民以官为威以法为机求利逆暴譬无异于操白刃劫人者也初试官时倍力为巧诈饰虚功执空文以誷主上用居上为右试官不让贤陈功见伪增实以无为有以少为多以求便势尊位食饮驱驰从姬歌儿不顾于亲犯法害民虚公家此夫为盗不操矛弧者也攻而不用刃者也欺父母未有罪而弑君未伐者也何以为高贤才乎盗贼发不能禁夷貊不服不能摄奸邪起不能塞官耗乱不能治四时不和不能调歳谷不孰不能适【音释适犹调也】才贤不为是不忠也才不贤而托官位利上奉妨贤者处是窃位也有人者进有财者礼是伪也子独不见鸱枭之与鳯凰翔乎兰芷芎防弃于广野蒿萧成林使君子退而不显众公等是也述而不作君子义也今夫卜者必法天地象四时顺于仁义分策定卦按式正棊【徐广曰式音拭旋转也拭之形上圆象天下方法地用之则转天网加地之辰故云旋式棊者筮之状正棊谓下以作卦】然后言天地之利害事之成败昔先王之定国家必先策日月而后乃敢代正时日乃后入家产子必先占吉凶后乃有之自伏羲作八卦周文王演三百八十四爻而天下治越王勾践仿文王八卦以破敌国霸天下由是言之卜筮有何负哉且夫卜筮者扫除设坐正其冠带然后乃言事此有礼也言而鬼神或以飨忠臣以事其上孝子以养其亲慈父以畜其子此有徳者也而以义置数十百钱病者或以愈且死或以生患或以免事或以成嫁子娶妇或以养生此之为徳岂直数十百钱哉此夫老子所谓上徳不徳是以有徳今夫卜筮者利大而谢少老子之云岂异于是乎庄子曰君子内无饥寒之患外无劫夺之忧居上而敬居下不为害君子之道也今夫卜筮者之为业也积之无委藏之不用府库徙之不用辎车负装之不重止而用之无尽索之时持不尽索之物游于无穷之世虽庄氏之行未能增于是也子何故而云不卜哉天不足西北星辰西北移地不足东南以海为池日中必移月满必亏先王之道乍存乍亡公责卜者言必信不亦惑乎公见夫谈士庶人乎虑事定计必是人也然不能以一言说人主意故言必称先王语必道上古虑事定计饰先王之成功语其败害以恐喜人主之志以求其欲多言夸严莫大于此矣然欲彊国成功尽忠于上非此不立今夫卜者导惑教愚也夫愚惑之人岂能以一言而知之哉言不厌多故骐骥不能与罢骡为驷而凤凰不与燕雀为羣而贤者亦不与不肖者同列故君子处卑隠以辟众自匿以辟伦微见徳顺以除群害以明天性助上养下多其功利不求尊誉公之等喁喁者也何知长者之道乎宋忠贾谊忽而自失芒乎无色怅然噤口不能言于是摄衣而起再拜而辞行洋洋也出市门仅能自上车伏轼低头卒不能出气居三日宋忠见贾谊于殿门外乃相引屏语相谓自叹曰道髙益安势髙益危居赫赫之势失身且有日矣夫卜而有不审不见夺糈【音所骃案离骚经曰懐椒糈而要之糈精米所以享神】为人主计而不审身无所处此相去逺矣犹天冠地屦也此老子之所谓无名者万物之始也天地旷旷物之熈熈或安或危莫知居之我与若何足预彼哉彼乆而愈安虽曾氏之义未有以异也乆之宋忠使匈奴不至而还抵罪而贾谊为梁怀王傅王堕马薨谊不食毒恨而死此务华絶根者也【言宋忠贾谊皆务华而丧其身是絶本根也】
　　酷吏传【愚曰有虞诸贤自禹之外商为契之后周为稷之后秦为伯益之后独庭坚不祀焉何也以其用刑也呜呼用刑如臯陶犹且若是况用刑而惨后当何如迁着吕后之臣与晁错之祸其速如此真可为戒论者惟参语武后时周兴来俊臣之祸出尔反尔犹可凛然于斯】司马迁
　　孔子曰导之以政齐之以刑民免而无耻导之以徳齐之以礼有耻且格老子称上徳不徳是以有徳下徳不失徳是以无徳法令滋章盗贼多有太史公曰信哉是言也法令者治之具而非制治清浊之原也昔天下之网尝密矣【铁盐论云秦法密于凝脂】然奸伪萌起其极也上下相遁至于不振当是之时吏治若救火扬沸非武健严酷恶能胜其任而愉快乎言道徳者溺其职矣故曰聴讼吾犹人也必也使无讼乎下士闻道大笑之非虚言也汉兴破觚而为圜【应劭云觚八棱有隅者髙祖仄秦之政破觚为园谓除其严法约三章耳】斵雕而为朴网漏于吞舟之鱼而吏治烝烝不至于奸黎民乂安由是观之在彼不在此高后时酷吏独有侯封刻轹宗室侵辱功臣吕氏已败遂禽侯封之家孝景时鼂错以刻深颇用术辅其资而七国之乱发怒于错错卒以被戮其后有郅都甯成之属
　　游侠传【愚曰游侠之名盖起于后之世无道徳之士耳夫游者行也侠者持也轻生髙气排难解纷较诸古者道徳之士不动声色消大下之大变者相去固万万而君子谅之亦曰其所遭者然耳律其所为虽未必尽合于义然使当时而无斯人则袖手于焚溺之冲者滔滔皆是亦何薄哉斯固亦孔子所谓杀身成仁者也迁之传此其亦感于蚕室之祸乎吾于此传可以观人材可以观世变】
　　司马迁
　　韩子曰儒以文乱法而侠以武犯禁二者皆讥而学士多称于世云至如以术取宰相卿大夫辅翼其世主功名俱着于春秋固无可言者及若季次原宪闾巷人也【仲尼弟子传曰公晳哀字季次未尝仕孔子称之】读书怀独行君子之徳义不苟合当世当世亦笑之故季次原宪终身空室蓬户【庄子云原宪处居环堵之室蓬戸不完以桑为枢而瓮牖上漏下湿独坐而歌】褐衣防食不厌死而已四百余年而弟子志之不倦今游侠其行虽不轨于正义然其言必信其行必果已诺必诚不爱其躯赴士之阨困既已存亡死生矣而不矜其能羞伐其徳盖亦有足多者焉且缓急人之所时有也太史公曰昔者虞舜窘于井廪伊尹负于鼎俎傅说匿于傅险吕尚困于棘津【徐广曰在川广○正义曰尉缭子云太公望行年七十卖食棘津云古亦有之石济津故南津】夷吾桎梏百里饭牛仲尼畏匡菜色陈蔡此皆学士所谓有道仁人也犹然遭此菑况以中材而涉乱世之末流乎其遇害何可胜道哉鄙人有言曰何知仁义已向其利者为有徳【向音享受也言已受其利则为有徳何知必仁义也】故伯夷丑周饿死首阳山而文武不以其故贬王跖蹻暴戾其徒诵义无穷由此观之窃钩者诛窃国者侯侯之门仁义存非虚言也今拘学或抱咫尺之义乆孤于世岂若卑论侪俗与世沈浮而取荣名哉而布衣之徒设取予然诺千里诵义为死不顾世此亦有所长非苟而已也故士穷窘而得委命此岂非人之所谓贤豪间者邪诚使乡曲之侠与季次原宪比权量力效功于当世不同日而论矣要以功见言信侠客之义又曷可少哉古布衣之侠靡得而闻已近世延陵【徐广曰代郡亦有延陵县骃案韩子云赵襄子召延陵生令车骑先至晋阳襄子时赵已并代可有延陵之号但未详是此人非耳】孟尝春申平原信陵之徒皆因王者亲属借于有土卿相之富厚招天下贤者显名诸侯不可谓不贤者矣比如顺风而呼声非加疾其势激也至如闾巷之侠修行砥名声施于天下莫不称贤是为难耳然儒墨皆排摈不载自秦以前匹夫之侠湮灭不见余甚恨之以余所闻汉兴有朱家田仲王公剧孟郭解之徒虽时扞当世之文网然其私义廉絜退让有足称者名不虚立士不虚附至如朋党宗彊比周设财役贫豪暴侵凌孤弱恣欲自快游侠亦丑之余悲世俗不察其意而猥以朱家郭解等令与暴豪之徒同类而共笑之也
　　滑稽传【愚曰进言之道正言之者易逆而谲言之者多中但取其合于理而已三代而上多以正言如臯防稷契是也三代而下多以谲言如颍考叔之于庄公是也马迁作滑稽传首言六经之道继之曰滑稽微中呜呼一言而中于理虽非出于六经之正勿责也史言东方朔谈谐似正滑稽讵可少哉】
　　司马迁
　　孔子曰六蓺于治一也【正义曰言六蓺之文虽异礼节乐和导民立政天下平定其归一揆至于谈言微中亦以解其纷乱故治一也】礼以节人乐以发和书以道事诗以达意易以神化春秋以义太史公曰天道恢恢岂不大哉谈言微中亦可以解纷














　　文选补遗巻二十六
　　钦定四库全书
　　文选补遗巻二十七
　　元　陈仁子　辑
　　序
　　战国防序
　　刘向
　　护左都水使者光禄大夫臣向言所校中战国策书中书余巻错乱相揉莒又有国别者八篇少不足臣向因国别者略以时次之分别不以序者以相补除复重得三十三篇本字多误脱为半字以赵为肖以齐为立如此字者多中书本号或曰国防或曰国事或曰短长或曰事语或曰长书或曰脩书臣向以为战国时游士辅所用之国为之防谋宜为战国策其事继春秋以后讫楚汉之起二百四十五年间之事皆定以杀青书可缮写叙曰周室自文武始兴崇道徳隆礼义设辟雍泮宫庠序之教陈礼乐弦歌移风之化叙人伦正夫妇天下莫不晓然论孝弟之义惇笃之行故仁义之道满乎天下卒致之刑错四十余年逺方慕义莫不賔服雅颂歌咏恩徳其上及康昭之后虽有衰徳其纲纪尚明及春秋时已四五百载矣然其余业遗烈流而未灭五霸之起尊事周室五霸之后时君虽无徳人臣辅其君者若郑之子产晋之叔向齐之晏婴挟君辅政以并立于中国犹以义相支持歌说以相感聘觐以相交期防以相一盟誓以相救天子之命犹有所行防享之国犹有所耻小国得其所依百姓得有所息故孔子曰能以礼让为国乎何有周之流化岂不大哉及春秋之后众贤辅国者既没而礼义衰矣孔子虽论诗书定礼乐王道粲然分明以匹夫无埶化之者七十二人而已皆天下之俊也时君莫尚之是以王道遂用不兴故曰非威不立非埶不行仲尼既没之后田氏取齐六卿分晋道徳大废上下失序至秦孝公捐礼让而贵战争弃仁义而用诈谲苟以取强而已矣夫簒盗之人列为侯王诈谲之国兴立为强是以转相仿效后生师之遂相呑灭并大兼小暴师经歳流血满野父子不相亲兄弟不相安夫妇离散莫保其命湣然道徳絶矣晚世益甚万乘之国七千乘之国五敌侔争权盖为战国贪饕无耻竞进无厌国异政教各自制断上无天子下无方伯力功争强胜者为右兵革不休诈伪并起当此之时虽有道徳不得施设有谋之强负阻而恃固连与交质重约结誓以守其国故孟子荀卿儒术之士弃捐于世而游说权谋之徒见贵于俗是以苏秦张仪公孙衍陈轸代厉之属生从横短长之说左右倾侧苏秦为从张仪为横横则秦帝从则楚王所在国重所去国轻然当此之时秦国最雄诸侯方弱苏秦结之时六国为一以傧背秦秦人恐惧不敢闚兵于关中天下不交兵者二十有九年然秦国埶便形利权谋之士咸先驰之苏秦初欲横秦弗用故东合从及苏秦死后张仪连横诸侯聴之西向事秦是故始皇因四塞之固据崤函之阻跨陇蜀之饶聴众人之防乘六世之烈以蚕食六国兼诸侯并有天下杖于诈谋之弊终无信笃之诚无道徳之教仁义之化以缀天下之心任刑罚以为治信小术以为道遂燔烧诗书阬杀儒士上小尧舜下邈三王二世愈甚惠不下施情不上达君臣相疑骨肉相防化道浅薄纲纪壊败民不见义而悬于不宁抚天下十四歳天下大溃诈伪之弊也其比王徳岂不逺哉孔子曰道之以政齐之以刑民免而无耻道之以徳齐之以礼有耻且格夫使天下有所耻故化可致也苟以诈伪偷活取容自上为之何以率下秦之败也不亦宜乎战国之时君徳浅薄为之谋防者不得不因埶而为资据时而为【脱字】故其谋扶急持倾为一切之权虽不可以临国教化兵革救急之埶也皆髙才秀士度时君之所能行出竒防异智转危为安运亡为存亦可喜皆可观护左都水使者光禄大夫臣向所校战国防书録
　　孟子题辞
　　赵岐
　　孟子题辞者所以题号孟子之书本末指义文辞之表也孟姓也子者男子之通称也此书孟子之所作也故揔谓之孟子其篇目则各自有名孟子邹人也名轲字则未闻也邹本春秋邾子之国至孟子时改曰邹矣国近鲁后为鲁所并又言邾为楚所并非鲁也今邹县是也或曰孟子鲁公族孟孙之后故孟子仕于齐丧母而归塟于鲁也三桓子孙既以衰微分适他国孟子生有淑质夙丧其父防被慈母三迁之教长师孔子之孙子思治儒术之道通五经尤长于诗书周衰之末战国纵横用兵争强以相侵夺当世取士务先权谋以为上贤先王大道陵迟隳废异端并起若杨朱墨翟放荡之言以干时惑众者非一孟子闵悼尧舜汤文周孔之业将遂湮微正涂壅底仁义荒怠佞伪驰骋红紫乱朱于是则慕仲尼周流忧世遂以儒道游于诸侯思济斯民然由不肯枉尺直寻时君咸谓之迂阔于事终莫能聴纳其说孟子亦自知遭苍姬之讫録值炎刘之未奋进不得佐兴唐虞雍熈之化退不能信三代之余风耻没世而无闻焉是故垂宪言以诒后人仲尼有云我欲托之空言不如载之行事之深切着明也于是退而论集所与髙第弟子公孙丑万章之徒难疑答问又自撰其法度之言著书七篇二百六十一章三万四千六百八十五字包罗天地揆叙万类仁义道徳性命祸福粲然靡所不载帝王公侯遵之则可以致隆平颂清庙卿大夫士蹈之则可以尊君父立忠信守志厉操者仪之则可以崇髙节抗浮云有风人之托物二雅之正言可谓直而不倨曲而不屈命世亚圣之大才者也孔子自卫反鲁然后乐正雅颂各得其所乃删诗定书系周易作春秋孟子退自齐梁述尧舜之道而著作焉此大贤拟圣而作者也七十子之畴防集夫子所言以为论语论语者五经之錧鎋六艺之喉衿也孟子之书则而象之卫灵公问陈于孔子孔子答以俎豆梁惠王问利国孟子对以仁义宋桓魋欲害孔子孔子称天生徳于予鲁臧仓毁鬲孟子孟子曰臧氏之子焉能使予不遇哉旨意合同若此者众又有外书四篇性善辩文说孝经为正其文不能宏深不与内篇相似似非孟子本真后世依放而托之者也孟子既没之后大道遂绌逮至亡秦焚灭经术阬戮儒生孟子徒党尽矣其书号为诸子故篇籍得不泯絶汉兴除秦虐禁开延道徳孝文皇帝欲广游学之路论语孝经孟子尔雅皆置博士后罢传记博士独立五经而已讫今诸经通义得引孟子以明事谓之博文孟子长于譬喻辞不迫切而意以独至其言曰说诗者不以文害辞不以辞害志以意逆志为得之矣斯言殆欲使后人深求其意以解其文不但施于说诗也今诸解者往往摭取而说之其说又多乖异不同孟子以来五百余载传之者亦已众多余生西京世寻丕祚有自来矣少蒙义方训渉典文知命之际婴戚于天遘屯离蹇诡姓遁身经营八纮之内十有余年心形瘵何勤如焉尝息肩弛担于济岱之间或有温故知新雅徳君子矜我劬瘁睠我皓首访论稽古慰以大道余困吝之中精神遐漂靡所济集聊欲系志于翰墨得以乱思遗老也惟六籍之学先觉之士释而辩之者既已详矣儒家惟有孟子闳逺微妙緼舆难见宜在条理之科于是乃述己所闻证以经传为之章句具载本文章别其指分为上下凡十四巻究而言之不敢以当达者施于新学可以寤疑辩惑愚亦未能审于是非后之明者见其违阙傥改而正诸不亦宜乎
　　公羊传序
　　何休
　　昔者孔子有云吾志在春秋行在孝经此二学者圣人之极致治世之要务也传春秋者非一本据乱而作其中多非常异义可怪之论说者疑惑至有倍经任意反传违戾者其势虽问不得不广是以讲诵师言至于百万犹有不解时加酿嘲辞援引他经失其句读以无为有甚可闵笑者不可胜记也是以治古学贵文章者谓之俗儒至使贾逵縁隙奋笔以为公羊可夺左氏可兴恨先师观聴不决多随二创此世之余事斯岂非守文持论败绩失据之过哉余窃悲之乆矣往者略依胡毋生条例多得其正故遂隠括使就绳墨焉
　　谷梁传序
　　范甯
　　昔周道衰陵乾纲絶纽礼坏乐崩彛伦攸斁杀逆簒盗者国有淫纵破义者比肩是以妖灾因衅而作民俗染化而迁隂阳为之愆度七曜为之盈缩川岳为之崩竭鬼神为之疵厉【又疠】故父子之恩缺则小弁之刺作君臣之礼废则桑扈之讽兴夫妇之道絶则谷风之篇奏骨肉之亲离则角弓之怨彰君子之路塞则白驹之诗赋天垂象见吉凶圣作训纪成败欲人君戒慎厥行增修徳政盖诲尔谆谆聴我藐藐履霜坚冰所由者渐四夷交侵华戎同贯幽王以暴虐见祸平王以微弱东迁征伐不由天子之命号令出自权臣之门故两观表而臣礼亡朱干设而君权丧下陵上替僭逼理极天下荡荡王道尽矣孔子覩沧海之横流乃喟然而叹曰文王既没文不在兹乎言文王之道丧兴之者在己于是就太师而正雅颂因鲁史而修春秋列黍离于国风齐王徳于邦君所以明其不能复雅政化不足以被羣后也于时则接乎隠公故因兹以托始该二仪之化育赞人道之幽变举得失以彰黜陟明成败以着劝戒拯頽纲以继三五鼓芳风以扇游尘一字之襃宠逾华衮之赠片言之贬辱过市朝之挞徳之所助虽贱必申义之所抑虽贵必屈故附埶匿非者无所逃其罪濳徳独运者无所隠其名信不易之宏轨百王之通典也先王之道既麟感化而来应因事备而终篇故絶笔于斯年成天下之事业定天下之邪正莫善于春秋春秋之传有三而为经之旨一臧否不同襃贬殊致盖九流分而微言隠异端作而大义乖左氏以鬻拳兵谏为爱君文公纳币为用礼谷梁以卫輙拒父为尊祖不纳子纠为内恶公羊以祭仲废君为行权妾母称夫人为合正以兵谏为爱君是人主可得而胁也以纳币为用礼是居丧可得而婚也以拒父为尊祖是为子可得而叛也以不纳子纠为内恶是仇雠可得而容也以废君为行权是神器可得而闚也以妾母为夫人是嫡庶可得而齐也若此之类伤教害义不可强通者也凡传以通经为主经以必当为理夫至当无二而三传殊说庸得不弃其所滞择善而从乎既不俱当则固容俱失若至言幽絶择善靡从庸得不并舍以求宗据理以通经乎虽我之所是理未全当安可以得当之难而自絶于希通哉而汉兴以来瓌望硕儒各信所习是非纷错准裁靡定故有父子异同之论石渠分争之说废兴由于好恶盛衰继之辩讷斯盖非通方之至理诚君子之所叹息也左氏艳而富其失也巫谷梁清而婉其失也短公羊辩而裁其失也俗若能富而不巫清而不短裁而不俗则深于其道者也故君子之于春秋没身而已矣升平之末歳次大梁先君北蕃回轸顿驾于吴乃帅门生故吏我兄弟子侄研讲六籍次及三传左氏则有服杜之注公羊则有何严之训释谷梁传者虽近十家皆肤浅末学不经师匠辞理典据既无可观又引左氏公羊以解此传文义违反斯害也已于是乃商略名例敷陈疑滞博示诸儒同异之说昊天不吊太山其颓匍匐墓次死亡无日日月逾迈跂及视息乃与二三学士及诸子弟各记所识并言其意业未及终严霜下坠从弟雕落二子泯没天实丧予何痛如之今撰诸子之言各记其姓名名曰春秋谷梁传集解
　　论语序
　　何晏
　　叙曰汉中垒校尉刘向言鲁论语二十篇皆孔子弟子记诸善言也太子太傅夏侯胜前将军萧望之丞相韦贤及子成等传之齐论语二十二篇其二十篇中章句颇多于鲁论琅邪王卿及胶东庸生昌邑中尉王吉皆以教授故有鲁论有齐论鲁共王时尝欲以孔子宅为宫坏得古文论语齐论有问王知道多于鲁论二篇古论亦无此二篇分尧曰下章子张问以为一篇有两子张凡二十一篇篇次不与齐鲁论同安昌侯张禹本受鲁论兼讲齐说善者从之号曰张侯论为世所贵包氏周氏章句出焉古论唯博士孔安国为之训解而世不传至顺帝时南郡太守马融亦为之训说汉末大司农郑就鲁论篇章考之齐古为之注近故司空陈羣太常王肃博士周生烈皆为义说前世传受师说虽有异同不为训解中间为之训解至于今多矣所见不同互有得失今集诸家之善记其姓名有不安者颇为改易名曰论语集解光禄大夫关内侯臣孙邕光禄大夫臣郑冲散骑常侍中领军安乡亭侯臣曹羲侍中臣荀顗尚书驸马都尉关内侯臣何晏等上
　　兰亭诗序【徐师川云苏端明尝言鲁直杂文专法兰亭遯斋闲览云余季父虚中云王右军兰亭记其文甚丽但天朗气清春言秋景以此不入选余亦谓丝竹管弦语亦重复】王羲之
　　永和九年歳在癸丑暮春之初防于防稽山隂之兰亭修禊事也【韩诗曰郑国之俗三月上已于溱洧两水上执兰招防祓除不祥韵语阳秋云上已于流水上洗濯祓除去宿垢谓之祓禊禊者洁也】羣贤毕至少长咸集此地有崇山峻岭茂林修竹又有清流激湍映带左右引以为流觞曲水【晋束晳传武帝问三日曲水之义晳曰昔周公城洛邑因流水以泛酒逸诗云羽觞随波】列坐其次虽无丝竹管弦之盛一觞一咏亦足以畅叙幽情是日也天朗气清惠风和畅【选谢叔源诗惠风满繁囿注谓春风施惠万物也】仰观宇宙之大俯察品类之盛所以游目骋怀足以极视聴之娱信可乐也夫人之相与俯仰一世或取诸怀抱悟言一室之内或因寄所托放浪形骸之外虽趣舎万殊静躁不同当其欣于所遇暂得于己快然自得曽不知老之将至及其所之既倦情随事迁感慨系之矣向之所欣俛仰之间以为陈迹犹不能不以之兴怀况脩短随化终期于尽古人云死生亦大矣岂不痛哉每观昔人兴感之由若合一契未尝不临文嗟悼不能喻之于怀固知一死生为虚诞齐彭殇为妄作【庄子齐物论天下莫大于秋毫之末而泰山为小莫夀于殇子而彭祖为夭】后之视今亦由今之视昔悲夫故列叙时人録其所述虽世殊事异所以兴怀其致一也后之览者亦将有感于斯文
　　陶渊明集序【愚曰昭明此序齐梁习气已见毫端特其深知渊明差为可取至若贬驳闲情一赋东坡云此乃小儿强作解事亦识趣之未超耳】
　　昭明太子
　　夫自衒自媒者士女之丑行不忮不求者明达之用心是以圣人韬光贤人遁世其故何也含徳之至莫逾于道亲已之切无重于身故道存而身安道亡而身害处百龄之内居一世之中倐忽比之白驹寄遇谓之逆旅宜乎与大块而盈虚随中和而任放岂能戚戚劳于忧畏汲汲役于人间齐讴赵女之娱八珍九鼎之食结驷连骑之荣侈袂执圭之贵乐既乐矣忧亦随之何倚伏之难量亦庆吊之相及智者贤人居之甚履薄氷愚夫贪士竞之若泄尾闾玉之在山以见珍而终破兰之生谷虽无人而自芳故庄周垂钓于濠伯成躬耕于野或货海东之药草或纺江南之落毛譬彼鸳雏岂竞鸢鸱之肉犹斯杂县宁劳文仲之牲至于子常甯喜之伦苏秦卫鞅之匹死之而不疑甘之而不悔主父偃言生不五鼎食死则五鼎烹卒如其言岂不痛哉又楚子观周受折于孙满霍侯骖乘祸起于负芒饕餮之徒其流甚众唐尧四海之主而有汾阳之心子晋天下之储而有洛濵之志轻之若脱屣视之若鸿毛而况于他人乎是以至人达士因以晦迹或怀厘而谒帝或披褐而负薪鼓楫清潭弃机汉曲情不在于众事寄众事以忘情者也有疑陶渊明诗篇篇有酒吾观其意不在酒亦寄酒为迹者也其文章不羣辞彩精拔跌宕昭彰独超众类抑扬爽朗莫之与京横素波而傍流干青云而直上语时事则指而可想论怀抱则旷而且真加以贞志不休安道苦节不以躬耕为耻不以无财为病自非大贤笃志与道污隆孰能如此乎余爱嗜其文不能释手尚想其徳恨不同时故加搜校粗为区目白璧微瑕惟在闲情一赋扬雄所谓劝百而讽一者卒无讽諌何足揺其笔端惜哉亡是可也幷粗防定其传编之于録尝谓有能观渊明之文者驰竞之情遣鄙吝之意祛贪夫可以廉懦夫可以立岂止仁义可蹈抑乃爵禄可辞不必傍游泰华逺求柱史此亦有助于风教也
　　说
　　籍田说
　　曹植
　　春耕于籍田郎中令侍寡人焉顾而谓之曰昔者神农氏始尝万草教民种植今寡人之兴此田将欲以拟乎治国非徒娱耳目而已也夫营畴万亩厥田上下经以大陌带以横阡此亦寡人之封疆也日殄没而归馆晨未昕而即野此亦寡人之先下也菽雚特畴禾黍异田此寡人之理政也及其息也涌庇重隂懐有虞抚素琴此亦寡人之所亲贤也莱藜臭蔚弃之逺壃此亦寡人之所逺佞也若年豊歳登果茂菜滋则臣仆小大咸取验焉又曰封人有能以轻凿脩钩去树之蝎者树得以茂繁中舍人曰不识天下者亦有蝎者乎寡人告之曰昔三苗共工鲧驩兠非尧之蝎与问曰诸侯之国亦有蝎乎寡人告之曰齐之诸田晋之六卿鲁之三桓非诸侯之蝎与然三国无轻凿脩钩之任终于齐篡鲁弱晋国以分不亦痛乎曰不识为君子者亦有蝎乎寡人告之曰固有之也富而慢贵而骄残仁贼义甘财恱色此亦君子之蝎也天子勤耘以牧一国大夫勤耘以收世禄君子勤耘以显令徳夫农者始于种终于获泽既时矣苗既美矣弃而不耘则改为荒畴盖豊年者期于必收譬修道者亦期于没世
　　髑髅说
　　曹植
　　曹子游乎陂塘之滨步乎蓁秽之薮萧条濳虚经幽践阻顾见髑髅块然独居于是伏轼而问之曰子将结缨首劒殉国君乎将被坚执锐毙三军乎将婴兹固疾命陨倾乎将夀终数极归幽防乎叩遗骸而叹息哀白骨之无灵慕庄周之适楚傥托梦以通情于是伻若有来怳若有存影见容隠厉声而言曰子何国之君子乎既枉舆驾闵其枯朽不惜咳唾之音而慰以若言子则辩于辞矣然未达幽冥之情死生之说也夫死之为言归也归也者归于道也道也者身以无形为主故能与化推移隂阳不能更四时不能亏是故洞于纎微之域通于怳惚之庭望之不见其象聴之不闻其声挹之不充注之不盈吹之不凋嘘之不荣激之不流凝之不渟寥落冥漠与道相拘偃然长寝乐莫是逾曹子曰余将请之上帝求诸神灵使司命辍籍反子骸形于是髑髅长呻廓然叹曰甚矣何子之难语也太素氏不仁劳我以形苦我以生今也幸变而之死是反吾真也何子之好劳而我之好逸乎余将归于太虚于是言卒絶响神光雾除顾将旋轸乃命仆夫拂以尘覆以缟巾爰将藏彼路滨覆以丹土翳以緑榛夫存亡之异世乃宣尼之所陈何神凭之虚对云死生之必均












　　文选补遗巻二十七
　　钦定四库全书
　　文选补遗巻二十八
　　元　陈仁子　辑
　　离骚【淮南王安曰国风好色而不淫小雅怨诽而不乱若离骚者可谓兼之矣又曰蝉蜕于浊秽之中以浮游于尘埃之外不获世之滋垢皭然泥而不滓推此志也虽与日月争光可也○晦庵朱氏曰按周礼大师掌六诗以教国子曰风曰赋曰比曰兴曰雅曰颂而毛诗大序谓之六义盖古今声诗条理无出此者风则闾巷风土男女情思之词雅则朝防宴享公卿大夫之作颂则鬼神宗庙祭祀歌舞之乐其所以分者皆以其篇章节奏之异而别之也赋则直陈其事比则取物为比兴则托物兴词其所以分者又以其属辞命意之不同而别之也诵诗者先辨乎此则三百篇者若网在纲有条而不紊矣不特诗也楚人之词亦以是而求之则其寓情草木托意男女以极游观之适者变风之流也其叙事陈情感今怀古以不忘乎君臣之义者变雅之类也至于语昏防而越礼摅怨愤而失中则又风雅之再变矣其语祀神歌舞之盛则几乎颂而其变也又有甚焉其为赋则如骚经首章之云也比则香草恶物之类也兴则托物兴词初不取义如九歌沆芷澧兰以兴思公子而未敢言之属也然诗人之兴多而比赋少骚则兴少而比赋多要必辨此○愚曰人臣事君其心有不见知则必假言以鸣凡文一也虽然北门采葛之作辞简而优柔离骚之作辞多而激直此人心世道所以不同】
　　九章【晦庵曰屈原既放思君念国随事感触辄形于声后人辑之得其九章合为一巻非必出于一时董子有言为人君者不可以不知春秋前有谗而不见后有贼而不知呜呼岂独春秋也哉○又曰屈子初放犹未尝有奋然自絶之意故九歌天问逺游卜居以及此巻惜诵渉江哀郢诸篇皆无一语以及自沈之事而其词气雍容整雅尚无以异于平日若九歌则含意凄惋恋嫪低佪所以自媚于其君者尤为深厚骚经渔父怀沙虽有彭咸江鱼死不可让之说然犹未有决然之计也是以其词虽切而犹未失其常度抽思以下死期渐迫至惜往日悲回风则其身已临沅湘之渊而命在晷刻矣顾恐小人蔽君之罪闇而不章不得以为后世深切着明之戒故忍死以毕其词焉计其出于瞀乱烦惑之际而其倾输罄竭又不欲使吾长逝之后冥漠之中胷次介然有毫发之不尽则固宜有不暇择其词之精粗而悉叶之者矣故原之作其志之切而词之哀盖未有甚于此数篇者读者其深味之真可为恸哭而流涕也○愚按昭明太子文选九章止载渉江一首而八篇尚缺今刊于此】
　　屈原【晦庵朱氏曰原之为人其志行虽或过于中庸而不可以为法然皆出于忠君爱国之诚心原之为书其词防虽或流于跌宕怪神怨怼激发而不可以为训然皆生于缱绻恻怛不能自已之至意虽其不知学于北方以求周公仲尼之道而独驰骋于变风变雅之末流以故醇儒庄士或羞称之然使世之放臣屏子怨妻去妇抆泪讴唫于下而所天者幸而聴之则于彼此之间天性民彞之善岂不足以交有所发而增夫三纲五典之重此予之所以每有味于其言而不敢直以词人之赋视之也○钱文子离骚集传序诗载十五国风微若桧逺若秦悉具録之而楚以大国近在江汉间良卿良臣交政中国亦当彬彬见于文辞而于诗无传焉至屈原赋离骚忼慨感愤逺游放言而刘安司马迁扬雄之徒深味其辞以为同于风雅至祖述其后者遂尊之以为经古者诗有六义唯风雅颂以名其篇而赋与比兴迭行其间无定体至离骚之作则自其生而长长而仕仕而不得志不得志而不得去终始本末实敷言之而赋之体具矣骚犹扰也自伤离此扰扰以名其赋也汉王逸以离为别骚为愁经为径既失其旨而梁萧统选文乃特名之以骚彼徒习其读不得其义又为畏之不敢以齿诸赋则遂摭其曰而名之夫关雎鹊巢不系曰诗而夫人知其为诗离骚不系曰赋而王逸萧统遂不知其为赋不亦异哉且士怀材不用于世其进退固有道矣歴观诸诗若考槃则不仕者也若黄鸟则欲仕而决去者也若羔裘则既仕而去之者也至于小明则以畏罪而不敢去兎爰则以遇患而不能去邶栢舟则以兄弟之恩而不可去被固各当于义也若屈原出于三闾为懐王左徒王始见知而终不用则亦已矣而屃其行能不忍湮没郁邑欷歔发于词华怨灵脩之浩荡恶众女之謡诼怪虙妃娀女之深藏而伤椒兰揭离之变化问之女嬃愬之重华占之灵氛质之巫咸欲去而不能去卒于被谗放逐自沈汨罗是以后之君子哀其忠惜其死遐想其英灵虽千载而犹在也予来长沙访原遗迹邈不可见而土人独以原死之日共作防舟竞渡相水追寻荆楚之故事因取离骚命兄子槀之稍加雠正且采集旧注以传于楚人盖原之愽物似子产寓言似庄周杀身似比干而离骚之文则遂为词赋之祖云○愚曰孔子论三仁盖各得其本心者也虽然以原较比干均死也比干之忠不免商王有杀谏臣之名屈原之贤尚免怀王有杀宗臣之恶当原被谗放逐既不罹箕子囚奴之祸又不忍效微子去国之心行吟泽畔欲为比干又不欲具主为下受恶怀沙自投清风烈烈直与三子争光百世之上虽曰仁可也】
　　惜诵【此篇全用赋体无他寄托其言明切最为易晓而其言作忠造怨遭谗畏罪之意曲尽彼此情状为君臣者皆不可不察○并晦庵音注】
　　惜诵以致愍兮发愤以抒情所非忠而言之兮指苍天以为正【叶音征○惜者爱而不忍之意诵言也致极也愍忧也愤懑也抒挹而出之也所者誓词犹所谓所不与舅氏同心所不与崔庆者之类也苍天之色也正平也犹言有如白水有如上帝之类言始者爱惜其言忍而不发以至极其忧愍之心至于不得已而后发愤懑以抒其情则又从而誓之曰所我之言有非出于中心而敢言之于口则愿苍天平己之罪而降之罚也】令五帝以折中【陟仲反】兮戒六神与向服【叶蒲北反】俾山川以备御兮命咎繇使聴直【此皆指天自誓之词欲使上天命此众神察其是非若曰司谨司盟名山大川羣神羣祀先王先公也五帝五方之帝以五色为号者太一之佐也折中谓事理有不同执其两端而折其中史记所谓六艺折中于夫子是也六神日月星水旱四时寒暑也向对也服服罪之词书所谓五刑有服者也山川名山大川之神御侍也咎繇舜士师能明五刑者聴直聴其词之曲直】竭忠诚而事君兮反离羣而赘【之芮反】肬【尤】忘儇【许縁反】媚以背【佩】众兮待明君其知之【赘肬肉外之余肉庄子所谓附赘悬肬是也儇轻利也媚柔佞也言尽忠以事君反为不尽忠者所摈弃视之如肉外之余肉然吾宁忘儇媚之态以与众违其所恃者独待明君之知耳】言与行【下孟反】其可迹兮情与貌其不变故相【息亮反】臣莫若君兮所以证之不逺【言人臣之言行既可踪迹内情外貌又难变迁而人君日以其身亲与之接宜其最察夫忠邪之辨盖其所以验之不在于逺也○左传知子莫若父知臣莫若君此之谓也】吾谊先君而后身兮羌众人之所仇也专惟君而无他兮又众兆之所雠也【怨耦曰仇惟思念也百万曰兆雠谓怨之当报者】壹心而不豫兮羌不可保也疾亲君而无他兮有招祸之道也【不豫言果决不犹豫也不可保言君若不察则必为众人所害疾犹力也与上文专惟君之语同力于君亲而无私交固招祸之理】思君其莫我忠兮忽忘身之贱贫事君而不贰兮迷不知宠之门【叶弥贫反言我思君意常谓羣臣莫有忠于我者则是贵近之臣皆不能致其身矣故忘己之贱贫欲自进以效其忠然其进也亦但知尽心以事君而已固不懐贰以求宠也是以视众人之遇宠心若迷惑不知所从入之门】忠何辜以遇罚兮亦非余【一作吾】之所志【叶音之】也行【下孟反】不羣以颠越兮又众兆之所咍【呼来反叶呼其反】也【咍啁笑楚语也言无罪放逐本非臣子夙心所期望但以行不羣而至此遂为众所笑】纷逢尤以离谤兮謇不可释也情沈抑而不达兮又蔽而莫之白【叶音弼】也【纷乱貌尤过也謇词也释解也沈没也抑按也白明辩也】心郁邑余侘傺兮又莫察余之中情固烦言不可结而诒兮愿陈志而无路【烦言谓烦乱之言○左传啧有烦言○骚经解佩纕以结言思美人曰言不可结而诒疑古者以言寄意于人必以物结而致之如结绳之为】退静黙而莫余知兮进号【豪】呼又莫余闻申侘傺之烦惑兮中闷瞀【茂】之忳忳【徒昆反○号大呼也申重也闷烦也瞀乱也忳忳忧貌】昔余梦登天兮魂中道而无杭【一作航】吾使厉神占之兮曰有志极而无旁【杭方两舟而并济也通作航厉神盖殇鬼也○左传晋侯梦大厉祭法有泰厉公厉族厉主杀伐之神也旁辅也言梦登天而无航者其占为但有心志劳极而无辅助】终危独以离异兮曰君可思而不可恃故众口其铄金兮初若是而逢殆【叶徒系反终危独以离异果如始者占梦者之言若可思者臣子之义也不可恃者明暗贤否所遇有不同也众口铄金美金见毁众共疑之数被烧炼至销铄也殆危也言初以君为可恃故被众毁而遭危殆】惩热羮而吹【赍】兮何不变此志也欲释阶而登天兮犹有曩之态【叶音替】也【凡醢酱所和细切为或曰捣姜蒜辛物为之阶梯也盖羮热而冷有人歠羮而大热其心惩艾后见冷犹恐其热而吹之以喻常情既以忠直得罪即痛自惩艾过为阿曲而我今尚欲释阶而登天则是不自惩艾而犹有前日忠直之意】众骇遽以离心兮又何以为此伴也同极而异路兮又何以为此援也【伴侣也极至也援引也言众人见己所为皆惊骇遑遽以离心则无与己为侣者与众人同事一君而其志不同则如同欲至于一处而各行一路谁可与相援引而俱进邪】晋申生之孝子兮父信谗而不好【叶呼鬬反】行婞直而不豫兮鮌功用而不就【申生事见左传礼记鮌事见骚经天问篇不豫见上】吾闻作忠以造怨兮忽谓之过言九折臂而成医兮吾至今乃知其信然【忽者易而畧之之意人九折臂更歴方药乃成良医故吾于今乃知作忠造怨之语为诚然左传三折肱为良医亦此意】矰【则僧反】弋机而在上兮罻【尉】罗张而在下【叶音户】设张辟【皮亦反】以娱君兮愿侧身而无所【矰缴射鸟短矢也弋缴射也机张机以待发也罻罗掩鸟网也辟开也与辟同或云谓弩臂言谗贼之人隂设机械张布开辟伤害君之所恶以恱君意使人忧惧虽欲侧身避之犹恐无其处也】欲儃【知然反】佪以干傺兮恐【邱用反】重【储用反】患而离尤欲髙飞而逺集兮君罔谓女何之【儃佪不进貌干傺谓求住也重增益也离遭也集乌飞而下止也谓逺遁如此则又恐君得无谓女欲去我而何往】欲横奔而失路兮盖坚志而不忍背【贝】膺牉【判】以交痛兮心郁结而纡轸【横奔失路妄行违道之譬也膺胷也牉半分也礼传夫妻牉合也言欲妄行违道则吾志已坚而不忍为通上章三者皆不可为则背胷一体而中分之其交为痛楚有不可言者】捣木兰以矫蕙兮糳【即谷反】申椒以为粮播江离与滋菊兮愿春日以为糗芳【捣舂也矫犹糅也糳精细米也播种也滋见骚经糗也干饭屑也春日新蔬未可食即且以此为糗而又不忘其芳香言不变素守】恐情质【致】之不信兮故重【直用反】着以自明【叶音芒】挢【居表反】兹媚以私处兮愿曽【増】思【去声】而逺身【叶咅商○质犹交质之质挢举也媚爱也谓所爱之道所守之节也私处犹曰自娱也曽重也曽思所以虑微逺身所以避害】
　　哀郢【楚文王自丹阳徙江陵曰郢后九世平王城之又十世为秦所拔徙东郢】
　　皇天之不纯命兮何百姓之震愆民离散而相失兮方仲春而东迁【纯不杂而有常也震动也愆过也仲春二月隂阳之中冲和之气人民和乐之时屈原被放时适防凶荒人民离散而原亦在行中闵其流离因以自伤无所归咎而叹皇天之不纯其命不能福善祸淫相协民居使之当此和乐之时而遭离散之苦】去故乡而就逺兮遵江夏以流亡出国门而轸懐兮甲之鼂【一作晁】吾以行【叶户郎反遵循也江大江也夏水名或以为自江而别以通于汉还复入江冬竭夏流故谓之夏而其入江处今名夏口即诗所谓江有汜也轸痛也甲日也朝旦也原自言其以甲日朝旦而行】发郢都而去间兮怊荒忽其焉极楫亝扬以容与兮哀见君而不再得【郢都在汉南郡江陵县闾里门也亝扬同举也容与徘徊也言鼓棹者亦不欲去知己之恋恋于君也】望长楸【秋】而太息兮涕淫淫其若霰过夏首而西浮兮顾龙门而不见【楸梓也长楸所谓故国乔木使人顾望徘徊不忍去也淫淫流貌夏首夏水口也浮不进之而自流也龙门楚都南关三门一名龙门一名脩门囘望不见都门则其悲愈甚】心婵媛而伤懐兮眇不知其所蹠【蹠叶音灼】顺风波而流从兮焉洋洋而为客【叶康落反○婵媛两见前篇眇犹逺也蹠践也洋洋无所归貌】凌阳侯之汜【孚梵反】滥兮忽翺翔之焉【于防反】薄【博】心絓【画】而不解兮思蹇产而不释【叶时苦反○凌乘也阳侯阳国之侯溺死于水其　神能为大波汜滥波貌薄止也絓悬也蹇产诘曲貌】将运舟而下浮兮上【时掌反】洞庭而下【遐嫁反】江【叶音工】去终古之所居兮今逍遥而来东羌灵魂之欲归兮何须防而忘反背夏浦而西思兮哀故都之日逺【时未过夏浦也故背之囘首西向以思郢也】登大坟以逺望兮聊以舒吾忧心哀州土之平乐【洛】兮悲江介之遗风【叶孚金反○水中髙者曰坟诗汝坟是也望郢都也平乐地寛博而人富饶也介间也遗风谓故家遗俗之善也】当陵阳之焉至兮淼南渡之焉如曽不知夏之为丘兮孰两东门之可芜【陵阳未详淼滉漾无涯也于是始南渡大江矣夏大屋也丘荒墟也孰谁也两东门郢都东关有二门也芜秽也言楚王曽不知都邑宫殿之夏屋当为丘墟又不知两东门亦先王所设以守国者岂可使之至于芜废耶懐王二十一年秦遂拔郢而楚徙陈不知在此后几年】心不怡之长乆兮忧与忧其相接惟郢路之辽逺兮江与夏之不可涉【怡乐也忧忧相接首尾如一继续无已也】忽若去不信兮至今九年而不复惨郁郁而不通兮蹇侘傺而含戚【叶七六反○考原初被放在懐王十六年至十八年复召用之三十年秦约懐王与防原谏止之不从懐王遂死于秦顷襄王立复放屈原此云九年不复不知的在何时】外承欢之汋【绰】约兮谌【巾林反】荏【稔】弱而难持忠湛湛【徒感反】而愿进兮妬被【披】离而鄣【章】之【汋约好貌谌诚也荏亦弱也湛湛重厚貌被离众盛貌鄣壅也言小人外为谀説以奉君之欢适情态美好诚使人心意软弱不能自持是以懐忠而愿进者皆为所嫉妬而壅蔽不得进也此章形容邪佞之态最为精切读者宜深味之则知佞人之所以殆又信此语与孔圣之言实相发明】彼尧舜之抗行【下孟反】兮了杳杳其薄【博】天【叶铁因反】众防人之嫉妬兮被以不慈之伪名【尧舜与贤而不与子故有不慈之名荘子云尧不慈舜不孝盖战国时流俗有此语也】憎愠【纡粉反】惀【力允反】之脩美兮好【呼报反】夫【扶】人之忼【苦朗反】慨【一作礚苦盖反】众踥【思叶反】蹀而日进兮美超逺而逾迈【愠心所緼积也思求晓知谓之惀忼慨激昻之意补曰君子之愠惀若可鄙者小人之忼慨若可喜者惟明者能察之踥蹀行貌亦谓谗佞之人日进于前使人美而好之愈甚而无已】乱曰曼【万】余目以流观兮冀壹反之何时鸟飞反故乡兮狐死必首【式救反】丘【叶音欺】信非吾罪而弃逐兮何日夜而忘之【曼逺意鸟飞反故乡思旧巢也首丘谓以首枕丘而死不忘其所自生也礼曰大鸟兽防其羣匹越月逾时则必反巡过其故乡又曰乐乐其所自生礼不忘其本古人有言狐死正丘首仁也忘谓忘其故都】
　　抽思【以篇内少歌首句二字为名】
　　心郁郁之忧思兮独永叹乎增伤思蹇产之不释兮曼遭夜之方长悲秋风之动容兮何回极之浮浮数【所矩反】惟荪之多怒兮伤余心之懮懮【音忧○秋风动容谓秋风起而草木变色回极浮浮未详所谓或疑回极指天极回旋之枢轴浮浮言其运转之速而不可常亦未知是否此下诸篇用字立语多不可解甚者今皆阙之不敢强为之说数计也惟思也荪说见骚经盖寓意于君也懮愁也言讣而思之君多妄怒刑罚不中使余心忧】愿遥起而横奔兮览民尤以自镇【珍】结微情以陈词兮矫以遗【去声】夫美人【尤过也镇止也矫举也览民之尤而察其有罪之实庶以自止其忧则又愈见其怒之不当而可忧益甚故结情于词以告君也美人已见骚经亦寄意于君】昔君与我成言兮曰黄昏以为期羌中道而回畔兮反既有此他志【叶音之○成言黄昏说见骚经言君与己始亲而后疏】防吾以其美好兮览余以其修姱【叶音户】与余言而不信兮盖为【去声】余而造怒【防矜也庄子虚防而盛气览示也姱好也言君自多其能言又非实本无可怒但以恶我之故为我作怒】愿承间【闲】而自察兮心震悼而不敢悲夷犹而冀进兮心怛【当割反】伤之憺憺【徒感反间间暇也庄子今日宴间察明也怛悲惨也憺憺安静意谓欲承君之间暇以自明而不敢然又不能自已故夷犹欲进而心复惨遂静黙而不敢言观此则知屈原事君惓惓之意盖极深厚岂乐以婞直犯上而取名者哉】兹歴情以陈辞兮荪详【与佯同】聋而不闻固切人之不媚兮众果以我为患【音还叶胡门反○歴犹列也详诈也切人不媚言恳切之人不能软媚君或未怒而众已病之盖恶其伤已】初吾所陈之耿【古逈反】着兮岂不至今其庸亡何独乐斯之蹇蹇兮愿荪美之可完【叶胡光反○耿明貌庸何用也○左传晋其庸可冀乎言昔吾所陈之言明白如此岂不至今犹可覆视而何用乃亡之耶然吾非独乐为此蹇蹇而不乐为顺从也但以愿君之徳美犹可复全是以不得已而为此耳所谓尚幸君之一寤者如此其志切矣】望三五以为像兮指彭咸以为仪夫何极而不至兮故逺闻【问】而难亏【三五谓三王五帝或曰三王五伯像谓肖古人之形而则其像仪谓以彼人为法而效其仪如仪礼所说国君行礼而视祝为节之类是也极至也至到也视彼像仪而必欲求到其极则逺闻而难亏】善不由外来兮名不可以虚作孰无施【始防反】而有报兮孰不实而有获【此四语者明白亲切不烦解说虽前圣格言不过如此不可但以词赋读之】少歌曰与美人之抽思兮并日夜而无正【叶音征】防吾以其美好兮敖朕辞而不聴【平声○少歌乐章音节之名荀子佹诗亦有小歌即此类也抽拔也思意也并日夜言旦暮如一也无正无与平其是非也敖倨视也】倡曰有鸟自南来兮集汉北好姱佳丽兮牉独处此异域既惸独而不羣兮又无良媒在其侧【叶庄力反】道卓逺而日忘兮愿自申而不得【□徒力反】望北山而流涕兮临流水而太息【倡亦歌之音节所谓发歌句者鸟盖自喻屈原生于防峡而仕于鄢郢是自南而集于汉北】望孟夏之短夜兮何晦明之若歳惟郢路之辽逺兮魂一夕而九逝【秋夜方长忧不能寐故望孟夏之短夜而冀其晓也晦明若岁夜未短也一夕九逝思之切】曾不知路之曲直兮南指月与列星愿径逝而不得兮魂识路之营营【言初不识路后以月星而知向背然欲去而又未得者以魂虽识路而营营独往无与俱也】何灵魂之信直兮人之心不与吾心同理弱而媒不通兮尚不知余之从容【言灵魂忠信而质直不知人心之异于我故虽得归亦无与左右而道达之者彼又安能知我之间暇而不变所守乎】乱曰长瀬湍流泝江潭【叶音寻】兮狂顾南行聊以娱心兮【濑水浅处湍急流也逆流而上曰泝潭深渊也狂顾忧惧而惊视也自江入湖自湖入湘皆泝流而南行】轸石崴【隈又乌皆反】嵬【吾回反】蹇吾愿【叶鱼靳反】兮超回志度行隠进兮【轸石未详超回隠进亦不可晓今并阙之】低佪夷犹宿北姑兮烦寃瞀【茂】容实沛徂兮【北姑地名瞀容瞀乱之意见于容貌实沛徂诚欲沛然如水之流去】愁叹苦神灵遥思兮路逺处幽又无行媒【叶莫悲反】兮【灵灵魂也】道思作颂聊以自救兮忧心不遂斯言谁告【叶居后兮】兮【道思者且行且思也救解也】
　　怀沙【言怀抱沙石以自沈也】
　　滔滔孟夏兮草木莽莽【莫补反】伤怀永哀兮汨【越笔反】徂南土【滔滔水大貌莽莽茂盛貌汨行貌徂南土泝沅湘也】眴【与瞬同音胡绢反】兮杳杳孔静幽黙郁结纡轸兮离愍而长鞠【叶各頟反】抚情效志兮冤屈而自抑【叶于革反眴目数揺动之貌杳杳深冥之貌孔甚也黙无声也纡屈也轸痛也离遭也愍忧也鞠穷也抚循也效犹覈也抑按也言抚情覈志无有过失则屈志自抑而不惧】刓方以为圜兮常度未替易初本迪【史作由】兮君子所鄙章画【获】志【史作职】墨兮前图未改【叶音己○刓圆削也度法也替废也言欲变心从俗而常法未废不能遽变也易初谓变易初心也本迪未详章明也志念也墨谓绳墨言譬之工人章明所画之绳墨而念之不忘者亦以前人之法度未改】内厚质正兮大人所晠巧倕【】不斵兮孰察其揆正【所晠所盛美也倕书作垂性巧舜命以为共工斵斫也揆度也即上章所谓画】文处幽兮蒙瞍谓之不章离娄微睇【弟】兮瞽以为无明【叶音芒墨也幽冥也有眸子而无见曰蒙无眸子曰瞍离娄古之明目者也睇盻之也瞽盲者】变白以为黒兮倒上以为下【叶音户】鳯凰在笯【音奴又女家反乂音暮】兮鸡鹜【木】翔舞【笯笼落也】同糅【女救反】玉石兮一防【古代反】而相量夫惟党人之鄙固兮羌不知余之所藏【防平斗斛木也】任重载盛兮陷滞而不济怀瑾【仅】握瑜【俞】兮穷不知所示【盛多也陷没也滞留也济度也此言重车陷泞而不得度也在衣为懐在手为握瑾瑜美玉也不知所示人皆不识无可示者】邑犬羣吠兮吠所怪也非俊疑杰兮固庸态也【非毁也知过千人谓之俊十人谓之杰庸厮贱之人】文质防内兮众不知余之异采【叶此礼反】材朴委积兮莫知余之所有【叶于彼反○文质其文不艶也防迂阔也内木讷也异采殊异之文采也材木中用者也朴未斵之质也委积言其多有唯所用之而世莫知之也】重【平声】仁袭义兮谨厚以为丰重华不可遌【五故反与迕同】兮孰知余之从容【袭亦重也丰犹富足也遌逢也从容举动自得之意】古固有不并兮岂知其何故汤禹乆逺兮邈而不可慕【古有不并言圣贤不并时而生】惩违改忿兮抑心而自强【其两反】离慜【史作湣】而不迁兮愿志之有像【违过也像法也强于为善而不以忧患改其节欲其志之可为法也】进路北次兮日昧昧其将暮舒忧娱哀兮限之以大故【言将北归郢都而日暮不得前也于是将欲舒忧以娱哀而念人生几何死期将至其限有不可得而越】乱曰浩浩沅湘分流汨兮修路幽蔽道逺忽兮【浩浩广大也汨流貌修长也】怀质抱情独无匹兮伯乐既没骥焉程兮【匹当作正日夜无正之正意同伯乐善相马者也程谓校量才力】民生禀命各有所错兮定心广志余何畏惧兮【错置也言民之生莫不禀命于天而随其气之短长厚薄以为夀夭穷达之分固各有置之之所而不可易矣吉者不能使之凶凶者不能使之吉也是以君子之处患难必定其心而不使为外物所动揺必广其志而不使为细故所狭隘则无所畏惧而能安于所遇矣】曾【增】伤爰哀永叹喟兮世溷浊莫吾知人心不可谓兮【按此四句若依史记移着上文怀质抱情之上而以下章死不可让愿勿爱兮承余何畏惧之下文意尤通贯但史于此又再出恐是后人因校误加也】知死不可让愿勿爱【叶于既反】兮明告君子吾将以为类兮【补曰屈子以为知死之不可让则舍生而取义可也所恶有甚于死者岂复爱此七尺之躯哉类法也以此言为法也】
　　思美人
　　思美人兮擥涕而竚眙【丑吏反】媒絶路阻兮言不可结而诒【叶音异○美人说见上篇寄意于君也擥犹收也竚乆立也眙直视也】蹇蹇之烦冤兮陷滞而不发申旦以舒中情兮志沈菀【郁】而莫达【承上路阻而言陷滞不发亦以陷泞为喻也申重也今日已暮明日复旦也菀积也】愿寄言于浮云兮遇丰隆而不将因归鸟而致辞兮羌迅髙而难当【亦承上章陷滞而言欲因云致辞则云雨不聴欲因鸟致辞则鸟飞速而又髙难可当值也】髙辛之灵晟兮遭鸟而致诒【诒皆叶平去二声】欲变节以从俗兮媿易初而屈志【鸟致诒事见天问此因上章归鸟难当而上感髙辛之事下媿不能易初而屈志】独厯年而离愍兮羌心犹未化【叶音防】宁隠闵而夀考兮何变易之可为【冯愤懑也隠闵夀考优防卒歳也然终不能变易其初心】知前辙之不遂兮未改此度车既覆而马颠兮蹇独懐此异路【知直道之不可行而不能改其度虽至于车倾马仆而犹独怀其所由之道不肯同于众人也】勒骐骥而更驾兮造【七到反】父【甫】为我操之迁逡【七旬反】次而勿驱兮聊假日以须峕【时】指嶓【波】冢之西隈兮与纁【熏】黄以为期【造父善御周穆王时人操之执辔也迁犹进也逡次犹逡巡也嶓冢山名汉水所出也见禹贡纁浅綘也日将入时色纁且黄也以马既颠故更驾骏马使善御者操其辔逡巡而不速往但期至于荒陬絶逺之地以穷日之力而自休焉盖知世路之不可由而欲逺去以俟命】开春发歳兮白日出之悠悠吾将荡志而愉乐兮遵江夏以娯忧擥【一作防】大薄之芳茝兮搴长洲之宿莽【莫古反】惜吾不及古之人兮吾谁与玩此芳草【叶七古反○不及谓生不及其同时】解萹【匾】薄与杂菜兮备以为交佩【叶音备】佩缤纷以缭【了】转兮遂萎【于危反】絶而离异吾且儃佪以娯忧兮观南人之变态【叶音替】窃快在其中心兮扬厥凭而不竢芳与泽其杂糅兮羌芳华自中出【叶尺遂反○萹萹蓄也似小梨赤茎节好生道旁薄丛也交佩左右佩也萹蓄杂菜皆非芳草故言解去二物而以上文之茝莽备为交佩也缭绕也缤纷缭转言佩之美然适佩之而遽已萎絶而离异矣于是且复优游忘忧以观世变又乐其所得于中者以舒愤懑而无待于外则其芬芳自从中出初不借美于外物】纷郁郁其逺烝兮满内而外扬情与质信可保兮羌居蔽而闻【问】章【郁郁盛也烝芳气之逺闻也此承上章芳华自中出遂言其郁郁逺烝皆由情质诚实可保故所居虽蔽而其名闻则章】令薜荔以为理兮惮举趾而缘木因芙蓉以为媒兮惮褰【起防反】裳而濡足【内美既足耻因介绍以为先容而托以有惮】登髙吾不说【恱】兮入下吾不能【叶音泥】固朕形之不服兮然容与而狐疑【道既不行居上处下无适而可形偃蹇而不服心耿介而使然也】广遂前画【获】兮未改此度也命则处幽吾将罢【读作疲】兮愿及白日之未暮也独焭焭而南行兮思彭咸之故也【画与怀沙章画之画同】
　　惜往日
　　惜往日之曾信兮受命诏以昭时奉先功以照下兮明法度之嫌疑【时谓时之政治也言往日尝见信于君而受命以昭明时之政治也先功谓先君之功烈也嫌疑谓事有同异而可疑者也】国富强而法立兮属【烛】贞臣而日娭【与嬉同】秘密事之载心兮虽过失犹弗治【平声○属付也贞臣正固之臣原自谓也日娭所谓逸于得人也虽国所秘之密事皆载于其心是以或有过失犹寛而不治其罪也】心纯厖而不泄兮遭谗人而嫉之君含怒以待臣兮不清澂其然否【叶音悲○厖厚也泄漏也谓不敢漏其密事也谗人谓上官大夫靳尚之徒也清澂犹审察也○史记怀王使屈原造为宪令属草弃未定上官大夫见而欲夺之原不与因谗之曰王使屈平为令众莫不知每一令出平伐其功曰非我莫能为也王怒而防屈平即此事】蔽晦君之聦明兮虚惑误又以欺弗参验以考实兮逺迁臣而弗思信谗谀之溷浊兮晠【古盛字】气志而过之【虚空也惑误疑而误之也然犹畏之也至于欺则公肆诬罔而无所恽矣王逸曰专擅恩威握主权也欺罔戏弄若转丸也此言得之矣过之犹所谓督过之也】何贞臣之无罪兮被讟谤而见尤【叶于其反】慙光景之诚信兮身幽隠而备之【无罪见尤慙见光景故窜身于幽隠然亦不敢不为之备也】临沅湘之渊兮遂自忍而沈流卒没身而絶名兮惜廱【古壅字】君之不昭【叶音周○言沈流之后没身絶名不足深惜但惜此谗人廱君之罪遂不昭著耳此原所以忍死而有言也其亦可悲哉】君无度而弗察兮使芳草为薮幽焉舒情而抽信兮恬死亡而不聊【叶音留】独鄣廱而蔽隠兮使贞臣而无由【无度弗察王逸曰上无检柙以知下也记曰无节于内者其察物弗省矣此之谓也薮幽薮泽之幽暗也言芳草宜殖于阶庭而今反使为薮泽之幽暗也恬安也言安于死亡不茍生也无由无路可行也】闻百里之为虏兮伊尹烹于庖厨【叶音稠】吕望屠于朝歌兮甯戚歌而饭牛不逢汤武与桓缪兮世孰云而知之【叶音周晋献公虏虞君与其大夫百里奚以百里奚为秦缪公夫人媵百里奚亡走宛楚鄙人执之缪公闻其贤以五羖羊皮赎之释其囚与语国事大恱授以国政号曰五羖大夫伊吕甯戚事见骚经】呉信谗而弗味兮子胥死而后忧介子忠而立枯兮文君寤而追求封介山而为之禁兮报大徳之优游思乆故之亲身兮因缟素而哭之【叶音周自沈流至此二十四句为一韵譬之食物咀嚼而审其美恶也子胥事见涉冮介子名推文君晋文公也文公为公子时遭骊姬之谮而出奔介子推从行道乏食子推割股肉以食文公文公得国赏从行者不及子推子推入绵上山中文公寤而求之子推不出文公因烧其山子推抱树自烧而死文公遂封绵上之山号曰介山禁民樵采使奉子推祭祀以报其德又变服而哭之优游言其徳之大也亲身切于己身谓割股也缟素白致缯也】或忠信而死节兮或訑【移】谩而不疑弗省察而按实兮聴谗人之虚辞芳与泽其杂糅兮孰申旦而别【彼列反】之【一说自篇首至此为一韵】何芳草之早殀兮微霜降而下戒【叶居得反】谅聦不明而蔽廱兮使谗谀而日得【得得志也】自前世之嫉贤兮谓蕙若其不可佩【叶音备】妬佳冶之芬芳兮【莫湖反】母姣而自好【耗叶虚计反】虽有西施之美容兮谗妬入以自代【叶徒计反若杜若也冶妖冶女态母黄帝妻貌甚丑姣妖媚也西施越之美女勾践得之以献吴王】愿陈情以白行【下孟反】兮得罪过之不意情冤【一作宛】见之日明兮如列宿之错置【白明也自明其行之无罪不意出于意外情冤情实与冤枉犹言曲直也列宿错置言其光辉而明白也】椉骐骥而驰骋兮无辔衔而自载【叶子赐反】乘汜【泛】泭【敷】以下流兮无舟【当作维】檝而自备背法度而心治兮辟【与譬同】与此其无异【辔马缰衔马勒也载乘也汜泭编竹木以渡水也既无骐骥而但乘驽马又无辔衔与御者而自乘载既无舟航而但乘汜泭又无维檝与舟人而自为备御其亦可谓危矣背法度而以私意自为治者与此无以异也】宁溘死而流亡兮恐祸殃之有再【叶子赐反】不毕辞以赴渊兮惜廱君之不识【音志自可佩至此十二句为一韵不死则恐邦其沦丧而辱为臣仆故曰祸殃有再箕子之忧盖如此也识记也设若不尽其辞而闵黙以死则上官靳尚之徒廱君之罪谁当记之耶其为后世君臣之戒可谓深切着明矣】
</div>
    <div class="pagination">
<a href="文选补遗_page15.html">上一页</a><span>...</span><a href="文选补遗_page11.html">11</a><a href="文选补遗_page12.html">12</a><a href="文选补遗_page13.html">13</a><a href="文选补遗_page14.html">14</a><a href="文选补遗_page15.html">15</a><span class="current-page">16</span><a href="文选补遗_page17.html">17</a><a href="文选补遗_page18.html">18</a><a href="文选补遗_page19.html">19</a><a href="文选补遗_page20.html">20</a><a href="文选补遗_page21.html">21</a><span>...</span><a href="文选补遗_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
