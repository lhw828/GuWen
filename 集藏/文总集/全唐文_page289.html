<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 289 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 289 页/共 603 页
  </h1>
  <div class="content">
   ○送安南裴中丞序
    士君子循道致用，感恩宣力，则万里如咫步，溟波犹康庄。况金印照路，熊车伏轼，提封甚阔，命赐甚厚，此裴侯所以笑就道，视交州如衡轭之前，则天时之瘅热，地里之迥远，皆细故也。初裴侯夷退燕息，未尝角逐於有司，且曰：“不试则已，岂能自售？”其後累以惠文法冠为戎辂上介。甫登中台，旋镇南服，盖纯钩百汰，不得自闭於匣中明矣。今天子惠兹元元，迈唐虞之风，鄙夫司言九年，玷辱清近，顾不能裁成训，著一代典法，耗竭蚩鄙，为明时羞，思得上分忧叹，下布条职，使四封之内，列郡和洽，斯亦大丈夫之事也。因君是行，聊复起予，追思往岁，携手相乐，与兰陵萧元植、范阳卢载初宦游出处，多在江介，索然物故，何可胜言？又想夫杨柳古湾，秣陵仁祠，寒夜促膝，欢言举酒，晦明飚驰，忽二十年，各乘风波，时一会合。今日出祖话别，在加餐自爱而已。至若马文泉之功略，士威彦之教化，憬俗裔人，纳诸掌握。明珠文犀，视同涕唾，皆裴侯彀中所畜也。不复烦言。
    ○奉送黔中元中丞赴本道序
    中丞顷持邦宪，灵台坦荡，中立不倚，公辅之望，悬於人心者久矣。大方夷道，且无町畦，持刀笔者忮害为狱，故前言有馀杭之命，左迁也。大君端拱穆清，深恤人隐，虑远黎之未康，择可以富教之者。以馀杭风政，表课第一，故有持节黔中之拜，天之爱人，斯谓甚矣。受命之日，庀徒戒行，鄙人以使者之微，假道於此，属当祖，辱在宾筵，敢宣言於执事曰：“夫蹈全德者，事无夷险；播善政者，地无遐迩。”然则五溪之氓，其将泰乎？”吕梁悬水，尚在忠信，矧夫巴黔故地，方镇专达，惠饫夷落，兴行礼让，然後翱翔清朝，羽仪百僚，倚伏之数，庸讵知不以此乎？夫临觞捧袂，愀然凄怆，此儿女之仁也，固壮夫耻之。愚亦耻之，引满举白，既醉而罢，文则不腆，盖指事云。
    ○奉陪李大夫送王侍御史往淮南浙西序
    夏四月戊午大夫公至自朝觐，敷宣仁泽，既浃辰，俾从事监察御史太原王德素将事於淮南浙西二府，且修好也。初德素以行艺修明，达於吏理，由廷尉评而簪惠文，曳赤绂，参锺陵军事。公之入觐也，主留府师旅之重；公之还部也，领将命四方之觐。自非和裕之才，肃给之用，有嘉闻而无流事，孰能与於此？亦既撰吉日，驿车辚辚，公乃备觞豆以祖之，类歌诗以贶之。小子辱从事之末，承命授简，书日书字者，异乎诸府宾主之礼，且以美德业也。
    ○送水部许员外出守郢州序
    吏二千石与中台郎，循良隽茂，旋相为重，在其推择所切而已。故叔载以文术，而居郎位，以吏理而分郡节，时所重难，辄居选中。其初以献赋射策，取甲科如地芥，交诸侯之聘，车不辍鞅，繇外台察视，入佐著作，休声日扬。乃擢建礼，与伯氏左曹萼跗相鲜，济济於公朝，怡怡於闺门，士君子咏歌属和，以为荣观。昔郢中之客，能为阳春白雪之曲。洎梁水部郎何逊，文含清律，重於江南，今叔载有必类之词，比兴温雅，其於宦游，宜乎典水曹而牧郢人也。况汉南长帅，风行列都，郡守清静公廉，遵诏条而已。以叔载内平夷而外质重，不佻不流，佳言析理，可复。施於列藩，如发硎投刃，况得汉南之欢旧矣，又何疑於报政邪？大则以尤异徵，细犹转迁剧郡，然前知，不足为贺，觞酒祖。姑以纾居者之愀怆云。
    ○送建州赵使君序
    子嘉赵侯者，在京下十馀年，禄甚薄而心甚泰，操利权熏灼，可以颐指变化者，赵侯顾不游其津，退然自得。鄙夫识之曰：“斯可以为君子矣。”今兹以兰台郎满岁，佩二千石印绶，受明天子面命，牧兹建人，为仁由已，斯亦不细。是邦为东闽剧地，故相安平穆公尝理焉，穆公子之戴侯也，故能言之。当孝文避狄时巡之际，移书四方，词义愤切，密疏奔问，请以州师赴蹈，凡穆公所以彰大名操大政者，皆建之为也。赵侯於斯时实为从事，宾榻虚左，得之甚欢，凡赵侯所以令声，籍甚，四征交辟者，由穆公发之也。今日幢盖，昔时山川，存问遗老，凄凉故事，至止之日，情何可言？属者状往行於考功，易嘉名於博士，斯亦士君子尽诚於所奉，其可诬耶？顷予忝职西垣，殆将十岁，草列郡命，过於百数。每发缄含毫，未尝不惕然慎重，以其四封之内，性命所系故也。或叹赵侯官尚屈而地颇远，予以为不然。昔孔门诸生，以蒲莒单父著称，况诸侯之贵乎？东汉循吏，以交九真报政，况建溪之迩乎？则赵侯轼之间，猛鸷飞伏，劳徕所及，鳏孤乐康，陟明善价，如建瓴水，虽欲勇退知止，其可得乎？南辕计日，祭即路，白昼美景，如归故乡。行矣赵侯，当以书札为念也。
    ○送循州贾使君赴任序
    使君尝以司直佐黔阳，黔阳之政举，又以赞善守宁夷，宁夷之人，乃今以周行慰荐，诏领海丰，天慈覆露，无有远迩。及夫书於循吏，为後法程，则古人交九真之绩，与河内颍川，固何以异焉？知今日麾盖，不为使君南溟之变化耶！追思从兄秀才，为使君门闾之宾，曩岁晤语，备徵理行。怆族属之凋落，益暌离之怊怅，事可覆视，言为不诬，朱︶郡节，三伏就路。众君子祖道或赋，列为一编，延颈屈指，在徵书北辕而已。
    ○腊日与诸公龙沙宴集序
    清祀嘉平，著於三代，盖祭百种以报啬，表一岁之顺成。故吾徒亦休浣考胜，用文会友，龙沙古地，大江在下，可以纵远目，可以涤烦襟。况簪裾成列，觞豆备荐，酒酣神王，举手拊节，尽一日之泽，遣百虑如遗。二三子唯今日，可以酒狂而不书，是无勇也。
    ○秋夜侍姑叔宴会序
    叔父至自东周，第如新定，就长子桐庐尉之养也。途出□阳，德舆之侨居在焉。拜庆之後，式展宴饯，掇蔬焚枯，以实圆方。叔父诸姑既就坐，群从伯仲，或冠或，中外稚孺，凡四五十人，差其长幼，为侍坐之列。畅之以旨酒，既醉不喧；侑之以清弦，中奏弥静。天天申申，其乐无垠，发之於恬旷，得之於名教。稍间，则圆魄照坐，微风入林，残暑尽销，清光交映。歌诗类事，举节应觞，觉听视之内，无非和乐。虽谢庭羯末之盛，雪花柳絮之兴，及夫情适於中，率礼无违，亦一时也。乃命编次其文，且书其时，时建中四年之七月，德舆操觚以序。
    ●卷四百九十一
    ☆权德舆（九）
    ○送歙州陆使君员外赴任序
    始予与公佐，俱以圆冠[B14A]衣，息偃於江湖间。练塘镜溪，乐在□水，师心自放，相视莫逆。其後则攻过内讼，知道不远人，洗其心，虚以顺外。逮三四年，又俱以法冠翘车，为诸侯宾，摄衣尘中，与俗驾并驰，闲关道路，离忧多而欢言少。七年，诏书以礼官博士徵鄙夫於吴，十六年，以尚书祠部徵公佐於越，其间间阔，忽焉十岁，心期寓书，常若对面。中朝大夫君子，皆以推毂为已任，未至如缺然，亦既觏止，笑与会，月未再期，麾幢在门。繇是大夫之贤者，士之仁者，皆惜其去。以公佐有端藻直质，无巧言谄笑，得之自是，不得自是故也。今天子加恩元元，慎重吏师，则列郡长人，不轻於中都官明矣。况宣城有贤长帅，以廉风俗，新安有佳山水，以资胜践，为仁由已，赋禄且厚，此皆不期至而至者。然则表课陟明，疾若传置，行当以尺一徵书，夺於是邦。邦人虽欲遮道借留，末由也已，又恶用今日少别为戚戚耶？公佐啬神自爱，以俟良会。
    ○送崔端公赴江陵度支院序
    今年春，上始命二小司徒主量入经费之节，辨繇赋榷之法，皆内有郎吏，外有从事，多冠惠文冠，分道将命，督课郡国。其或才轶群伦，望重绅者，则总二府之职而兼领之，故执事有今兹南荆之命，用能选也。初执事以名声文采为士林所仰，方退然深居於华阳仙府，讲道肄业，恬旷自居。诸公之辟，日至山下，且以道胜於内，则出处不殊，儒衣昂然，徐就知已。及参总世务，更居剧职，动成故事，去如始至，论文变则能穷损益之旨，商功利则能通轻重之权。故数年之间，三践宪司，赤绂在股，如[B14A]博，诸生荣之。岁十二月，自锺陵抵江陵，驱车即路，不惮冰雪。况骚楚遗韵，枫江远目，在此路也。情如之何？五言诗送别这始，故自戴临川萧王二柱史已降，皆徵文贶远。字用五而词多楚者，以地理所历，且行古之道也。
    ○送张仆射朝觐毕归徐州序
    大君子所以贵者，道合於上，化流於下，得时大行，求福不回而已。仆射南阳公镇徐方十年，师贞人和，拜章请觐。冬十月，四牡雕戈，至於京师。或诵其德辉，或歌其事功，直道相贺，懦夫立志。公始以[B14A]衣儒冠，游公卿闲，仁义博富，名声籍甚。其後拥传佐戎，专城靖人，福以至德，惠之美利。临骇机以激大顺，奋州师以摧剧虏，淮湖之闲，嶷然保障。陟明加地，再命元侯，康衢自随於趾步，枉道不萌乎心术，而文锋师律，奇正相合，以气为主，与古为徒，故其缘情放言，多以莫耶自况。然则天下之肯綮，适所以资公之断割耶？上之注意也深，公之诚虑也至，贡端诚以无隐沃宸虑如合符。尽直於内，诡词於外，日降庆赐，载淹旆旌。元正前殿之贺，中和内朝之直，锵锵鸾声，湛湛露斯，虽韩侯入觐，吉甫燕喜，无以过也。迨兹春半，受命，言旋，中朝贤士大夫皆举酒为寿，徵诗为礼，盖悦公之风而惜别也。德舆辱当授简，词不逮意，姑以掖垣所赋，类於左方云。
    ○送韦起居老舅假满归蒿阳旧居序
    九年正月，左史韦公移疾，既逾时，左曹以闻，得请当免，遂以角巾野服，如东周旧山中。朝廷绅先生之徒，车毂击於通馗，觞酒交於竹林，执其衣，惜乎分阴，弦晦屡称，其欢不厌，或发於歌咏，以将厚意。外孙权德舆序而言曰：大凡士之生世，有二道焉：其出也，宣其功绪，播其利泽，纳忠服劳，以服天下。其处也，味道之腴，与古为徒，休影息迹，以闲身世。不如是者，细则牵於利欲，大则囿於得丧，识真者羞之。公之先，扶阳始以丞相致仕，为西汉盛典，逍遥以安车不屈，为北朝外臣。至是左史又能伸其志以宏其世，嘉Т德风，盛乎一门。况吾君用太和理万物，动者静者，各遂其方。则陈力以致用，洁身以宏教，其利一也。故左史得以聪明为骈枝，以名声为缠缴。无耗气，无焚和。退然荷真，独与道往，鸥鸟不动，家人忘贫。是行也，朵颐者知惧矣。出车家林，挥手青门，拥途而祖者，唯恐不及。合欢也，忘印绂之轻重；陈诗也，无章句之约束。放言无择，造适则笑，行觞无算，既醉而罢。亏成彼是，曾不得栖於念虑之中，而惠风闲□，飘拂左右，动用视听，无非大方。推是类而广之，则泛清伊陟嵩邱，又可知也。小生无以为赠，谨序其所以然附於编。
    ○奉送崔二十三丈谕德承恩致仕东归旧山序
    大《易》之言君子也，有出处语默之异。或有猷有为，以宣事功，或不营不忮以顺天理。则陈力庙廊之上，洁身岩石之下，皆其所也。至於振风声以助时化，无乃处者裕乎？丈人燕居积四十年，而爵人爵合发，至京师周月而解巾，致政之诏再下。岂徒然哉？初躬耕於延州三茅山之趾，安仁食力，声利不入。心虚旷而体胖，道义富而家肥，闺门淑行，流於乡党。泊然与白□鸥鸟，同其无事。去年春，鹤书下江南，江南守臣多方以起之，至止之日，褐衣召见。未受命而被以章绶，既受命而侍於宫朝。循性蹈道，不迁於物，抗章乞身，词直而明，凡五上而後得请之诏下。宠秩优礼周行耸视，上以为天下之本至重，必资贤人以奉三善。故命职命官，皆在於是，及不得已而赐告也，犹以审谕道德处之。不然者，岂无他丰禄耶？盖尊元良以贞万国，圣人之心也。б夫！士能自审出处之宜而不惑者鲜矣。或图於利欲，四顾满志；或没於党类，不能自还。向非强志峻节，然清厉，大圭不琢，独鹤无侣。难乎哉！追思曩岁一践岩迳，盖二十年矣。徐话旧故，有悲有欢，唯冥冥翰飞，不可及已。轻装喜束，心与道胜，软轮徐驱，故山有辉。想夫草堂环合，乔松千馀本，交柯翳景，吟泫风露，幅巾长谣，偃放其闲，一气不耗，四支交畅，清时外臣，其乐如何？非仁圣不能全不夺之操，非坚明不能果独往之志。史古风，复行於今，群公惜别。飞盖拥道，如汉廷祖二疏故事，而类之以歌诗。德舆溯其心源也熟，故斯言不怍。
    ○送徐谘议假满东归序
    徐生用经术历太学太常二博士，谘议於王门，徊翔於天朝。[B14A]衣赤绂，官品第五，移疾请告，归息於让王之旧乡。其进也量力，其退也修性，斯可嘉矣。国朝礼文，酌损三代，最为详正。生所洽通，而又采获古今亡於礼之礼者，考论稽合，颇有条贯。故顾居守夷仲、徐左曹元封、今归侯公和皆深知之。生喟然曰：“州闾达者，凋落大半。吾过县，车数岁已为寿，班在下大夫不云贱。况天爵贵於缨冕，田庐乐於都邑。思云卧水宿，食稻与渔，则华榱列鼎，不如是之适。贾勇於退，不能留行，可以言贺，胡为怆别？”鄙夫尝游息三吴闲，殆二十年，每耳闻水国，如话乡党，则徐生亦吾之侨旧也。可忘情耶？商皓远矣，以不才者处之，退朝隐几，幸类休沐，江海之思，油然而生。适因送归，爱此行色，时岁荏苒，去异长无几何。多疾早衰，筋骸日耗，乞身自便，虽未敢言，涉江而南，聊寄梦想。秋九月，太子宾客权德舆序。
    ○送前溧阳路丞东归便赴滑州谒李尚书序
    昔路温舒举孝廉，补石邑丞，以二千石竟用，文学推重汉廷。今路君亦果於修身，敏於试吏，经术以端其行，歌诗以导其。罢溧阳丞累年矣，廉故居约，谦故後时，尘缁逢掖，不枉其道。今自京师抵东吴，且曰：“滑州尚书公之镇南服也，尝假从事，公实知之，今将谒辕门以修贺词，整羸车以便归路，申旧展礼，无所累焉。”然而三揖善价之来，虽欲逃之难矣，膳部郎杨，君之出也，亟称舅氏之贤，徵词於我，敢附仁者之赠，以宣不腆之言。且向之溧阳，犹古之石邑，重之以贤侯盛府以发其道，异时汉廷之庆，又何疑焉？ウ然日彰，在此举矣。左补阙权德舆序。
    ○送袁中丞持节册回鹘序
    国家用文教明德，怀亻来外区。今年春，回鹘君长纳忠内附，译吉语於象胥，复古地於职方。方帅条其功实，闻於天子，乃择才臣以宣皇仁。於是诏工部郎袁君加中宪之重，被命服之贵。将行，又拜祠部郎中，有司具仪法，持节册命，所以新其号而厚其礼也。中丞端淳而清，文敏而诚，才以周物，智以达变，识柔远之五利，能专对於四方。摄衣登车，不问夷险，朝贤绅，是以壮其志而嘉其忠。且滇池昆明，为西南雄部，尝乐声教，是焉纂修，奇功自效，愿为保障，方今规模宏大，八表一家。然则俯首以帅化者，吾君受之而不阻；勤人於远略者，吾君薄之而不务。彼唐蒙开地，为好事之臣；诸葛渡泸，盖一方之利。况今文武吉甫，镇安蜀都，而中丞将大君之礼命，固殊邻之职约。德行言语，实在是行，使边人缓带安枕，无烟火之警。酌古经远，才者能之，金章瑞节，光耀原隰。近臣主文，乃类歌诗鄙人不腆，忝记言之职。故西南之册命，使臣之优诏，皆得书之，授於史官。又尝与中丞同为江西从事，辱命内引，所不敢辞。
    ○送张阁老中丞持节册吊新罗序
    秘书少监张君既受诏，以执法持节锡命於北方，吊其告终，嘉其称嗣。致赐谕旨，以宏天覆；长幼养老，以遂人和。旁达休嘉，上应古始，圣人之道也。况中丞用文学政事，敏知达才，弥纶讽议，官业以序，而又修史氏之职，且逾一纪。国家有殷荐严配之典，必相其仪；有受词专对之得，必将有命。莅事不惑，居常让夷。是行也，知其习俗，中其宜适，粲然而接之以文，然而加之以恩。回车伏奏，可以光大南宫。众君子固以类其歌诗，阴方之气俗，四牡之践履。考功郎苗君序之详矣，掖垣寮旧，又申以七言。鄙夫承君之欢，辞则不腆，亦既辱命，俾次群篇，是用直书，纳诸橐中而已。
    ○奉送韦中丞使新罗序
    昔邹鲁之谚，以ぷ金不如者，盖一经耳。今中丞文博究其五，皆可名家，则扶阳重侯之儒术为践修矣。自外台从事，不四三年，历左史尚书郎，其取青紫，易於地芥。前此以盟津贞师，则授以司武；今兹以鸡林纂代，则俾之锡命。藉奏议以中辍，择专对而遂行，行止之闲，有以见文敏归重也。太平尚仁，多识古训，讣终请嗣，礼之重者，宜乎以儒冠智囊，吊祠临存。佩二印，捧三册，使有截之外，家肥德洽。将渥缛之命，视勤远如夷，其忠信欤？三台隽彦，歌诗宴，至若辰韩息慎之俗，怀方象胥之道，宾将洽之盛，致赐谕旨之荣。自原隰之华，至溟涨之大，□气海物，昕昏变化，众君子言之详矣。中丞以佐曹陈君之历司封郎也，今为之代，以德舆之忝驾部郎也，又为之代；凡两掖所赋，盍偕序以为好，宜徵作者，猥及鄙人，直书粗略，敢谢不敏。
    ○送主客仲员外充黔中选补使序
    选部每岁以四才三实铨署群吏，每三岁则有诏以诸曹郎分命南辕，调其任次。有黔江辰溪十五郡五十馀城，赋其吏员，便其习俗，主客郎仲君实司之。君始以岷峨诸生，献赋京师，因文章典义，发声实，自解巾校文，三四迁至博士尚书郎。邃於礼籍，推本今古，乖疑缺微者，皆折中焉。敏於奏议，练程达品，肯綮者，每游刃焉。则南方之职业必序，县道必理，固其彀中之细者。况孔门之果於从政，大雅之古训是式，皆子之家法也，又何所规？昔司马长卿以驷马车归故里，有郊劳负弩之荣，今君道剑门，抵左绵，铜梁玉垒，乔木可辨，昼锦星轺，其乐何如？又想夫归自涪陵，出於南荆，沿巴峡之风水，冒阳台之□雨，昏旦万状，发於歌诗，凡今漉酒祭者，不可以不赋。
    ○送司门殷员外出守均州序
    春二月，武当耆老相率诣丞相府，请以司门郎殷君为郡。相府嘉之，以其词敷闻。先是君尝佐廉问於汉南，会是邦缺守，乘传权领，实有美利浃於人心，怀思咏叹，久而弥结。上方酌汉宣故事，综名实，有分符竹以主郡国者，初必召问，以观其言，退而考察，以质其效，从人之欲，即日诏下，中朝相贺，以为有古道焉。且君富於文谊，恬於利欲，比兴声律，播於士林。故二十年间，官薄不迁，令问滋大，去岁甫为尚书郎，今兹持郡节，动静之道，较然不回。б夫！父母一邦，化条在已，以此为政，不亦重乎！阜安之而平其吏由，训理之而示其典法，用少卿之政，徐考便宜，行次分之道，不从靡密。由前日之理术，首凡今之绩课，彼东观论著之臣，方操简册以待循吏，得不务乎？君子於是举也，上美朝廷之命顺於人，下嘉武当之叟达於天，则殷君之道，从而可徵矣。王城东南，千里而近，新绂在股，两︶有辉。郡斋佳句，伫与报政偕至，吾徒贺徵拜之不暇，又何怆焉？盍用歌诗为礼，以附其至。
    ○送袁尚书相公赴襄阳序
    皇帝惠慈元元，夙寤晨兴，柬求官师，寄重方国。癸未诏书以地官淮阳公抚封於汉南，公以全才硕望，为上所器任。故命相之初，公登右辅维藩之选，公在东郡。徵还不累月，而推毂於兹。中外宣力，安危注意，其以导迎休和，辉耀光明，恺悌四鬯，英华外发，心诚求之，无不及焉。《洪范》之有猷有守，《中庸》之不疚不合，申伯之柔惠且直，次公之外宽内明，皆优为之。赞画辰告，节印照路，汉廷公卿，留欢不足，少传荥阳公，首为诗文二百言以饯。荥阳公贵仕三朝，算乘国成，辞巨源之启事，就子房之优秩。迅发丽则，如黄钟白珩，襄岘之风物，会离之情状，尽在是矣。方今尧舜在上，理臻平明，罢宰政之臣，或寄崇元侯，或服在大僚，然後见南国滔滔之盛，大廷济济之美。鄙人以鸿私宽宥，犹文昌宫，方谓与公入奉朝请，归联衡轭。今则命赐倍厚，岂敢复以少别为怆耶？六曹官诸曹两掖近臣侍继荥阳之唱者，凡若干篇，列於左方。春三月，礼部尚书扶风郡公权务舆载之序。
    ○奉送韦十二丈长官赴任王屋序
    丈人承炎汉扶阳重侯之後，代为多才，郧襄德勋，戴翼周运，其族滋大，犹景山邓林，峻极扶疏，昌阜蕃祉，其理然也。以仁义之根柢，发文学之英华，居夷处厚，恬然自是。凡五筮仕，三以选部抡材升，详廷尉荐，其进不苟，始调为黄绶尉。其後再历郡都吏县大夫，皆有理效著於官下，出入三十年间，清议以法冠郡节处之，而竟未至。向者枉尺由径，与角逐者均其六辔，则累累若若之佩，不足取也。而消息木雁，精辩龟颐，乃命复腰铜章，实长王屋。且以天坛日观，境非人间，洒襟灵而清视听，挥庆霄以挹沆瀣。然後用恺悌清静之道，惠於一同，有吏有隐，真君子之心也。昔卓子康鲁、仲康之伦，为密与中牟，至司徒太傅，皆教化之所自也。仁远乎哉？猥以庸薄，累叨荣级，宴佐酒，恭闻话言。徵孩提而见爱，语中外以多感。拜手授简，情如之何？朝贤士友，类诗以贶，懿兹践履之可书，且俟其光大也。
    ○送崔十七叔胄曹判官赴义武军序
    司徒延德王握兵符相印，专征於博陵上谷之地，理下建都府，以雄山东。行师必直壮，辟士必诚重，州壤之内，悫信是求，士君子之宦游寓去其本久矣。亭伯子玉之裔，幕庭宾榻之选，行车撰日，姻族荣之，以执事之端敏肃给，且故相国安平穆公之从父弟也。腴润於友爱，琢磨於仁义，谦以自牧，实而不华，闺门公府，皆奉金铉，人伦之美，无乃裕乎。居则赞长毂，名在诸侯之策；行则侍介圭，来近天子之光。人生少别，斯乃细故，不当效儿女子戚戚，在勉固志业而已。至於道观离宴，歌诗感激，则备於右拾遗独孤郁前叙云。
    ○送刘秀才登科後侍从赴东京觐省序
    每岁仪曹献贤能之书於王，然後列於禄仕，宣其绩用耳。小司徒以楚金馀刃，受诏兼领，彭城刘禹锡实首是科。始予见其，已习诗书，佩Δ&lt;韦&gt;，恭敬详雅，异乎其伦。及今见夫君子之文，所以观化成，立宪度。末学者为之，则角逐舛驰，多方而前，子独居易以逊业，立诚以待问，秉是兼悫，退然若虚。况侍御兄以文章行实，著休问於仁义，义方善庆，君子多之。春服既成，五彩其色，去奉严训，归承慈欢，与侍御游久者，贺而祝之曰：“太邱之德，万石之训。”亦将奉膳羞於公府，敬杖履於上庠。公卿无惭，龟组交映，不待异日而前知矣。鄙夫既识其幼，乃序夫群言耳。
    ○送杜少尹阁老赴东都序
    叔通之文学政事，若雄百炼，却中节。比年由东曹郎给事黄门，俄以中执法守上洛，得干支郡，视方任焉。及今亚尹洛师，实颛府政。冬十月，至自绕ニ，来朝京师，三接面命，出车就道。凡所以慈惠东人者，得悉数焉。以叔通之华茂实，而须长师於後命者，盖使洛邑耆老，周知功化。然後尺一诏条，恩礼。夫如是，则吴公之理平第一，不复专美於前书矣，又岂以翱翔疾徐为叔通道耶？岐燕元老，理具惜别，文昌六职，夏官卿赵公而下，举白出祖，交欢道旧。鄙人病不能醉，亦笑言击节於其间，众君子皆赋，愧序引之辱。
    ○送许校书赴江西使府序
    绅冕之士，角逐於声名者，必以射策东堂，校文石渠为称首，於公范言之，皆其细者。予与公范，寻世好以约交道，获申十年之敬，出处多故。及兹再会，久饱诸公之议，今日得之，心包大猷，口析精理，可以稽合同异，悬照是非。夫然者，焯当世之誉，交大府之辟，疾苦机响，不亦宜乎！国家尚用兵车之会，且思磐石之固，俾贤王秉旄节，主江西诸侯。辟书四下，大搜隽望，公范拂拭缝掖，从容长裾，赴知已之命，伸丈夫之志。固当酌六经精义，以赞军政，俾介骨之下，礼让兴行。且以中庸明诚之根本，覃思於文藻，致用於政事，发硎投刃，固在於远者大者。庸讵知今兹一举，非图南之羊角耶？临歧话别，迭以勉固志业而已。若愀然涕下，以聚散为念，此可略也，众君子置之。
    ○月夜泛舟重送许校书联句序
    公范持江西辟书，驾言即路，其出处之迹，与婉婉之画，鄙人不腆，已为之序引。且吴抵锺陵，二千里而遥，凡我诸生，怆离宴之不足，故再徵斯会。秋月若昼，方舟溯沿，笑言不哗，引满造适。公范乃握管作三字丽句，仆与二三子联而继之，申之以四五六七，以广其事。如其风烟月露，与行者居者之思，各见於词。
    ○送张校书归湖南序
    予初与知柔交相见之礼而退，虽未知其归，而意其贤。逮今七年，方再会於锺陵，交欢欢甚，言理理诣。其容温然而不饰边幅，其中旷然而不施扃，渴善好义，困而弥彰，缔交亲仁，久而益敬。其於官名亏成之际，则得之自是，不得自是，故年过四十，方一命典校，诸生以为屈甚，而张恬然。儒冠峨峨，不耻敝，吟咏古道，以文自娱。献岁南征者，以寓环堵於长沙故也，亦将参质文於屈宋，详岁时於荆楚。枫树千里，片帆鸟飞，晨征夜泊，无非诗兴。彼湘君帝子之遗迹，江蓠杜蘅之春色，皆落君彀中矣。而修者，得无词乎？
    ○送陆校书赴秘省序
    陆氏为江南冠族，子容一门，将以文藻行实，振起风绪。叔父群从，岁为仪曹首科，子容亦再登甲乙，雠校秘书。繇是君子谓春官天官之举不失人，子容之名不过实。岁七月，将溯江流如京师，涂出练湖，实访予言别。予业以贫病不能自振，方具台笠基，耕凿吴门。子容以名声文采，宦游上国，吴秦之远道，出处之殊致，在此别也，情如之何？子容诸父深源方源，我族之出，有早岁游处之旧，故得君之道，因是而深。别离愀怆，亦用加等，於序引也，所不敢辞。
    ○送薛十九丈授将作主簿分司东都序
    丈人罢砀山尉之岁，德舆年既龀，寓居南徐。拜手之初，就傅未足以逊志，歌诗未足以类事，嬉於砚席，不知包羞，会离之际，亦命之赋，尔来向三十年矣。因缘进越，滥吹於朝，而丈人以河阴丞满岁参调，亦既感泣，悲欢相乘，微辨风采，乍疑梦想，而又徵杨恽史氏之学，发羊昙西州之叹。家风代德，有所未知，遗文逸简，甫获传授。以丈人素履厚行，含章立诚，黄琮白珩，粲然内照，可以书史激薄俗者有焉。方安舒以洁已，耻孟晋以枉道，俯首受署，不竞於时。方今王在在镐，东人望幸，百执事之府署，尽备择才以理。缮工之属，分领厥司，所趋者静，其禄不薄。且以嵩峰之下，素业在焉，与夫角逐於京剧者，异日论也。离觞举白，征盖就涂，因以弱岁菲词，发箧见示。且曰：“今日之别，其可默耶？”直书下情，拜命之辱。
    ●卷四百九十二
    ☆权德舆（十）
    ○送许协律判官赴西川序
    十年冬，予与今左曹相君兵部郎崔君同受诏禁中，杂阅对策，以第其等，将命於廷，有请程百职之功绪者。且以郎吏谏曹为言，时相君为吏部郎，崔为右补阙，因相顾曰：“直言者方讥切吾党，其可舍诸？”予抚手贺之，以为得隽。及後诏下，征他日之词，则许生也。典校满岁，西游岷峨，丞相彭城公雅闻其才，辟以从事。十三年冬，以府檄计事，至於京师，献岁回车，酾酒祖道。以子之直而和，敏而文，策名於天府，叶志於元臣。抟迅飚，翔层□，将贺不暇给，而别何为怆？众君子中饮皆赋，使鄙夫类之。
    ○送岭南韦评事赴使序
    大夫杜公，用德礼威信训齐南海，居二年，以部从事檄召京兆韦君。君温文裕蛊，锐於术学，在绮襦青衿之岁，粲若冰玉。年方冠，仕至廷尉评，拥大府之传，赴贤主人之命，其徒荣之。且便楠巨干，不产培娄，则知天锺美茂，亦多在世德，其要在聿修之不怠而已。彼吏理与将命，事之细者，况新发於硎，刃韬匣，不折不缺之诫，岂足为执事道耶？予尝被公辟书，辱在下介，顾以多病，不敢远游南方。祈执事者芳讯见及，则详言美化，伫为中和乐职之颂，以抒下情。
    ○送李十弟侍御赴岭南序
    士君子之发令名，沽善价，鲜不由四征从事进者，翔集翰飞，盖视其府之轻重耳。则侍御之今日，犹鄙夫之昔时也。因想昔与今徐方连帅、王仆射德素、盛府主公、杨尚书达夫同登龙门於锺陵，尔来二十年矣。二贤以大僚硕望，当明天子注意分阃之重，鄙夫顾无所用，亦五叨中台，俯仰印绂，以过量自愧，追怀旧恩，敢忘其所自耶？况侍御温良敏肃，用文术自赞。初为州里所举，俄属圣朝以旧勋推恩，累更禄位，再至京剧。今兹簪法冠，驾轺轩，感於已知，不计勤远，又焉知图南水击之变化，不在此耶？既贺侍御所从，又悦达夫之举，宾主之间，仁义在焉。款门告别，思以言为贶，至若《洪范》之攸好德，盘铭之日日新，皆侍御所执也，又何言焉？敬谢达夫，慎夏自爱，无金玉尔音而已。
    ○送李十二弟侍御赴成都序
    相国临淮公，观风俗於井络之下，辟礼所及，皆隽人贤士。陇西李侯虚中，敏厚而文，尝再中正鹄於春官天官氏，同门生已翰飞三台，出入承明，独用恬退，结黄绶於伊洛，或静以胜热，或赢而不嚣。予意其必遇真工大冶，以发刃。今果峨惠文，趋黄阁，视其所举，问其所从，可以交贺矣。行当见相君政成一方，执介圭归上台，则掖垣侍从之选，不在从事之贤者，吾不信也。中外零落，始衰多疾，祖道握手，ㄘ然涕Д。至若铜梁玉垒之胜践，使轩宾榻之盛集，皆备於歌诗者之说，不能悉数云。
    ○送李十兄判官赴黔中序
    今名卿贤大夫，繇参佐而升者十七八，盖刷羽幕廷，而翰飞天朝，异日之济否，视所从之轻重。故予内兄以黔巫之地，为夷途安流者，受署於中执法王君故也。以王君之馨香望实，宜处清近久矣。惟天爱人，授兹一方，则兄之赴知已，诚可贺也。兄端明文敏，焯见吏理，奉本府之书奏，陈远人之便宜，已事复命，驱车就路，敢用觞酒宴，系之以言曰：“武陵辰溪四封十五郡，大凡五十馀城。以仁佐贤，宁彼县道，婉婉语言，化为风谣。然後徵理行之第一，献宾寮之功用，夫如是，得不谓所从之重乎？”京师离群，咏叹仁政，寓辞铃阁之下，无金玉其音。
    ○送襄阳卢判官赴本使序
    德荡乎名，名与实轨矣。至有趋世徇物，随波同流，茫茫九有，公是大丧。故道直多弃，行方则踬鄙尝病之。今见卢君，君精辨自内，直方形外，ㄨ然独立，以名教自任。每著文，辄先理要而後文采，至若罪荀文若，评郭林宗，发明指レ，意出旧史，其旨在乎澄汰风俗，埽镇浮诞，举而行之，有补王度，衡茅居息，终岁自乐。贞恒之心，风雨不改，与夫叩角弹铗，不相远乎？中丞李公，以清德重望，秉旄汉南，辟士之日，以君为首，非夫知精达识，又焉能出众人之视听。延拔贞晦，则汉南风政，因兹而见驿骑萧萧。访别蓬门，元言清酤，相会於远，君又授予以《正名》、《至终》二论，鄙人说出箧中《几铭》、《名实论》、《士行辨》三篇，以申报贶。
    ○送商州崔判官序
    商於之地，与郊圻接轸，藩部条职，颛达於京师。且有赋舆，得署宾介。今二千石以宗室贞干，自中台郎出守，首辟博陵崔君。君温恪廉清，且以文敏缘饰三命，官至汜水主簿，吏理有闻。以中外之勋华文雅，所凭者厚，游必有方，翔而後集。然则君之委质，商之报政，二者其相为用乎？园绮风声，梦想如在，古祠乔木，为寄遐心。
    ○送右龙武郑录事东游序
    予弱岁时从师於党塾，郑生已用经术上第，诵古先格言，圆冠绅带，绰绰温雅。里侨居，年辈为长。迨今逾二纪，三徙官至亲军纪纲掾，青袍化缁，班鬓如艾。徐道旧故，悲欢相因。以郑生之理文修行，而职业未称得不为大来之将然欤？抑食浮於人者或腊毒欤？予不知也。今则请急於环列，遵途於江介，怀旧游也。吴中多贤士君子，居易求志，为子多谢之。
    ○送台州崔录事二十一太赴官序
    夏四月，临海纪纲掾崔稚璋受命选部，出车东门。是岁，重表甥权德舆始至京师，寓居同时顾其室空，无以自贶远，辄窃仁者之义，申之以言云：古之君子，修诚以慎独，居易以养正，行实中茂，而缨毂外华，其或不至，则安之若命。盖直已而不必用，蹈道而不必行，居今行古者实鲜，而稚璋是已。言必践，学必思，四命官率由会府，进不苟而交不黩。简廉肃给，推心为理，满岁罢去，则与令弟躬耕於茅山之下，睦姻食力。修家法，二农政，嘻嘻申申，有义有仁。起於枨，被於乡党。之动也，之静也，得古之遗风，暗然而未彰，不易其方。宁蹇连以终否，无奇衰以害正，华承弁，知者叹之。且夫列郡之督邮，视天台之司辖，地征之众寡，赋政之细大，为枢为尼，何莫由斯？予独知临海之人，受赐不暇矣。又况琪树风清，石桥月明，羽人仙子，仿佛如觌。遣有涉无，与境而胜，象外之欢，可胜既乎！今大君子主制河东诸侯，府多隽贤，且有雅知稚璋者，庸讵知今日适越，不为异时之大来耶？二三君子送远加等，酾酒以祖道，歌诗以发志，贤稚璋而思仙山故也，各见於词。
    ○招隐寺上方送马典设归上都序
    扶风马谏茂直，直方中和之性，发於恬旷，放言遣词，亦有馀力。知名旧矣，故相得甚欢，观览其卷，则警会心府，三复不倦，若霜鸿清唳，松雪孤映，或诸生所不能至者，而茂直至之。且多特操，尤病苟进，故调於南宫，仕於东朝，战胜无闷，官闲更适。适相遇於南徐，俄怆离居，官局所系，言旋上国。予乃与一二疏放之客，诣精庐上方，主人又以啜茗藉芳，代夫飞觞举白，元言至论，代夫握手流涕。时物具举，灵台旷然，晴江有枫，千里在目。茂直深於诗者，众君子以诗贶之。
    ○送睦州李司功赴任序
    郡功曹实亚都吏而冠六联，选部铨署，勤於他职。李侯宗室子，器干明茂，莅官处烦，率无留事。清修缘饰，倾心於士友，此其可尚也。子接李侯中外之姻，十二年矣。曩岁既展礼，属予有礼官之命，来趋阙下。今兹得调，甫获再会，又属予承乏，代斩於仪曹，不得授馆，以觞酒相欢，才数四耳。征盖将去离，忧然。窃闻太夫人贤明，有[
E55]门训诫，予之内妹主中馈，劝以义。出则事良二千石，分曹赋事，入则顺承慈欢，琴瑟静好。名教之乐，岂待多禄耶？富春江渔浦潭纪行之诗，与郡中坐啸主诺之谣，吾知之矣。族属稽滞於江南者众，寓书难遍，悉为多谢。
    ○送当涂马少府赴官序
    予始与马生相遇於南徐州，皆以刊校冗员，涵泳文谊。生以既不得调，乃反初服与计偕，予放浪於江湖间，因为东诸侯辟召，旋忝朝命，与汉廷臣并行於西垣南宫中。时生穷阎旅食，射策未中，积岁於灵台之下，儒衣甚敝，诗思不诎，办与其徒三数生，嬉春感秋，觞酌吟啸，视豪游旷贵者敖如也。先皇帝不以仆不肖，使操刈楚之柄，辄以得士自贺，岂惟窃不遗不偷之目而已耶？今之出青门，结黄绶，筮仕赋禄於东南之奥区。且曰外兄州尊，理行充茂，所以利攸往而不薄於中都官，诚有由也。然则郡斋言诗，幕廷主画，虽欲勇退，其可逃乎？清和之月，草木条畅，京邑气正，在阳则舒，方宜会合，坐叹离索。追计旧故，向三十年，湖塘里巷，疑在前日，各有班鬓，怆兹离襟，又何可言也？为予敬谢中丞君，乃者南康永嘉庐江晋陵，已为二千石表率，今当明天子守臣之寄，为仁由已，固又与前四郡不侔。赋政之暇，知君自熟，岂敢为曹邱耶？但交贺而已。
    ○送义兴袁少府赴官序
    过江山水，阳羡居最，性质夷淡者，得之愈深。袁生愿恭文敏，渴善好学，今兹试吏，其本可书。先正南阳王，实扶中兴之运，光启土宇，庆流後昆。国有令典，延世命官，解巾筮仕，偶得佳境。况青春之年，彩衣黄绶，出则为政，入则承欢。以世德遗直，而慎修之不怠，异时必复，此其椎轮欤？追思童，游寓兹地，烟潭□洞，杳{穴条}静深。邑中诸生，多业文者，亦清辉胜概之所发也。生其勉之，有卫许胄曹，首类歌诗，锵然在听。猥徵不腆，俾叙夫群篇。
    ○送从舅泳入京序
    从舅词甚茂，行甚修。尝见其缘情百馀篇，得骚楚之遗韵，故江南烟翠多在句中。蓬{艹累}江湖，坎Б终岁，而衣不袭，突不黔，彼乘坚驱良，灭没於康庄者，复何人哉？繇从舅而言，可以言命。冬十一月，方以大袂单衣，挈书笈西游，且见访曰：“予不试久矣，道不可以终窭。今将游上京，抵名卿，以决出处，其可乎哉？德舆曰：“时有通塞，道有显晦，审时行道，惟贤者能之。今王度清夷，纪律昭明，晏安迷邦，是为大谬。是举也，得审时行道之宜矣。又何敢规？”
    ○送三从弟长孺擢第後归徐州觐省序
    吾尝思天下之理，必求其端於士行博厚，人文昭明，则理道从之。孤卿大夫，皆由士而进，得不谨於初以自重耶？然则镆干之刃，骥之步，百炼千里，必俟知者，此长孺所由获进於左君之门也。左君尝贰六官之半，复以纲辖再临仪曹，锋绝足，於是乎得。且尔龆岁秀发，好学不迁，迨乎弱冠，馀勇可贾。修词体物，讲贯习复，发镞中的，观者伟之。夫每岁登名者，四方之人，皆属耳目以评其当否，不可诬也。若尔之敬逊务时敏，沛然得之，异时远至，如在步武矣。吾与长孺曾王父在就徽开耀之间，继以贤能之书来献於王庭，德名家法，华萼相辉。暨吾早岁，亦将砥砺充赋，而先友过听，遽以名闻，蓬茅之中，未筮而仕。既而中外族姻，有以前心见勉者，吾以为虽冗员解巾，亦君所命也。岂可更名越礼，以孟晋求售耶？循性所安，游寓湖海，或辱宾召，亦尝从之。顷岁以礼官徵在阙下，因级朝奖，忝冒清近，既非所宜，居常缺然。岁时易过，道义难就，视尔之年，犹前日耳。每思孔孟不惑不动心之言，以为元龟，而未能也。然则举於乡者，士君子之本，尔能聿修，其慰如何？叔父以廷尉评典城於蕲，里有课最，家有教义，驾言归宁，拜庆上堂，青纯被体，桂枝在手，服名教者相贺，况吾之心耶？宗门单，群从之登仕次者不十数辈，相爱以诚，惜别为甚，因尔之文艺，徵吾之出处，故词虽繁而不能已也。噫！风水之积厚也，方可以负大舟大翼，尔其勉之。馀则节食慎夏，寓书而已。十四年四月，从曾祖兄德舆序。
    ○送再从弟少清赴润州参军序
    今年群从之调试於天官春官者以十数，兴廉兴秀，既有其人。而少清以经明解巾，参南徐州军事，其伯氏掾周卫，叔氏簿郏城，代耕话别，徵诗导志。夫千里足下，九江滥觞，致远就深，在乎不已。况尔文敏修洁，澡身立诚，康庄渤，吾见其往。至如鲍昭之词律，孟嘉之风流，又其次也。想自岁，侨居是邦，趋朝七年，束（一作荣）以绅。烟霞井田，如在目前，举白祭，离忧加等。尚书公以政成事简，镇安一方，幕庭婉婉，多我之执。尔其敬恭以事长者，求为可知，ウ然日彰，向吾所谓不已之道，在此而已。十三年三月，醉後序。
    ○送从兄颖游江西序
    昔安邱敬公，以王佐之才，而运丁苻氏。故经纶大略，堙厄不振，如其乘时行道，可以财成家邦，岂止於相区区前秦，与王景略齐名而已。时轧道塞，从古以然。德舆与兄，实承安邱之遗烈，其後枝流，以食旧德故。兄能践中行，蹈贞厉，守师氏之训，修君子之词，懿静而用晦，诚谦以居约者，向二十年，[B14A]衣大带，名未登於王府，方以一苇为航，游江湖间。今将省家於上饶，顺流於浔阳，羁旅之中，未始以进趣为念。鄙则不敏，粗为哲兄言之。自十数年间，戎车居天下之半，故纯白清静之士，多郁而不发，其或倚佳名，席势（一作世）卿，以取富贵者，皆朝为屠沽，夕拖章组，风波变化，以万万计，其次或杂与诸生之徒，冠柱後惠文，持从事使者之檄，溢於府寺，喧於传置，风流不还，声实相远。然则得丧本不足以滑旷士之虑，又况今之得丧耶？先师曰：“知足者不以羡自累，行修於内者，无位而不怍。”此二者可以书绅而三复也。鄙夫所献者，如斯已矣。如其地理所历，与烟霜之候，皆备於诗人之思，此略而不书。
    ○送从兄立赴昆山主簿序
  </div>
  <div class="pagination">
   <a href="全唐文_page288.html">
    上一页
   </a>
   <span>
    ...
   </span>
   <a href="全唐文_page284.html">
    284
   </a>
   <a href="全唐文_page285.html">
    285
   </a>
   <a href="全唐文_page286.html">
    286
   </a>
   <a href="全唐文_page287.html">
    287
   </a>
   <a href="全唐文_page288.html">
    288
   </a>
   <span class="current-page">
    289
   </span>
   <a href="全唐文_page290.html">
    290
   </a>
   <a href="全唐文_page291.html">
    291
   </a>
   <a href="全唐文_page292.html">
    292
   </a>
   <a href="全唐文_page293.html">
    293
   </a>
   <a href="全唐文_page294.html">
    294
   </a>
   <span>
    ...
   </span>
   <a href="全唐文_page290.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
