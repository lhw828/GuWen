<!DOCTYPE html>
<html>
 <head>
  <meta charset="utf-8"/>
  <title>
   宋文鉴 - 第 38 页/共 75 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋文鉴 - 第 38 页/共 75 页
  </h1>
  <div class="content">
   论免役钱　　　　　　　　　　张方平
　　臣窃惟昔者圣人所以治民之道别其四业任之九职农夫効稼穑之力虞行主山泽之利百工饬化八材商贾阜通货贿各率所事以奉其上而上之所以取于民惟田及山泽闗市此财用之所出也顾沿革损益虽历代不同要之必本于此过是则非王制矣伏见近建赋役之法率令输钱夫钱者人君之所操不与民共之者也人君以之权轻重而御之事制开塞以通政术称物均施以平准万货故有国家者必亲操其柄官自冶铸民盗铸者抵罪至死示不得共其利也夫钱者无益饥寒之实而足以致衣食之资是谓以无用而成有用人君通变之神术也本朝经国之制县乡板籍分列五等以两税输谷帛以丁口供力役此所谓取于田者也金银铜铁铅锡茶盐香矾诸货物则山海坑冶场监出焉此所谓取于山泽者也诸莞征等斥卖百货之利此所谓取于闗市者也钱一物官自鼓铸臣向者再总邦计见诸鑪嵗课上下百万缗天下嵗入茶盐酒税杂利仅五千万缗公私流布日用而不息上自宗庙社稷百神之祀省御供奉官吏廪禄军师乗马征戍聘赐凡百用度斯焉取给出纳大计备于此矣景德以前天下财利所入茶盐酒税嵗课一千五百余万缗太宗以是料兵阅马平河东讨拓防贼嵗有事于契丹真宗以是东封岱宗西祀汾脽南幸亳未尝闻加赋于民而调度克集庆厯以后财利之入乃三倍于前朝而惟日不足何事功之异也举是而言则本末之原有可得而究者矣陛下悯时政之积志在变而通之以财成天下之务故创法立制设青苗以赈乏絶建募佣以弛繇役所大措置事以十数要在崇德而广业以恵飬元元而已臣官在守藩职在长民朝廷政令非敢出位而言至于民事利害以言职也夫民事之利害众矣顾率钱之患独切故敢具言其事自古田税谷帛而已今二税之外诸色沿纳其目曰陪钱地钱食盐钱牛皮钱篙钱鞋钱如此杂料之类大约出于五代之季急征横敛因而着籍遂以为常今以一陈州言之州四县合二万九千七百有余户夏秋二税凡斛防一十五万八千有零硕正税并如预买防绢三万有零疋丝绵四万九千有零两此常赋也复有盐钱一万五千八百有零贯并夏秋沿纳钱虽缘敝法承习已久然此诸色钱常例亦多用折纳斛防不悉输钱也夫防古今田制未有输钱之法也今乃嵗支苗钱六万七千余贯计息钱一万二千三百贯有零嵗纳役钱四万七千余贯此乃常赋之外嵗输贯钱六万余千以陈之户口不敌诸州之一县率是以准天下之所输可见者也凡公私钱币之发敛其则不远百官羣吏三军之俸给夏秋籴买谷帛坑冶场监本价此所以发之者也田庐正税茶盐酒税此所以敛之者也民间货布之丰寡视官钱所出之少多官钱出少民用已乏则是常赋之外钱将安出若募钱输官还以募佣钱既出入非蓄聚也夫募钱者率之本民散于惰游市井自如南畆空矣穷乡荒野下户细民冬至节腊荷薪刍入城市徃来数十里得五七十钱买葱茹盐醢老稚以为甘美平日何尝识一钱臣闻诸路其间刻薄吏防阅民田庐舎牛具畜产桑枣杂木以定户等乃至寒瘁小家农噐舂磨铚釡犬豕凡什物估千输十估万输百食土之毛者莫得免焉故天下之民皇皇无所措手足谓之钱荒吏厉锋气以刻削为功干赏蹈利而赏利从之此岂圣意之然耶必料天聪亦未之详闻也陛下本欲以美利利天下至于施为见于行事非复圣意所存者矣陛下盛防一出执政奉行稍有增益至于有司苛细甚矣颁诸下路职司之官各出所见展转交害本同而末异朝行而夕改郡县承用以至不胜其且民田二税水旱检放自有常制青苗之息或遇灾伤犹暂倚阁募役之钱年虽大杀不可免也豪滑乗民之急举贷取息至或相因陪输诚侵酷矣然不越谷帛民耕织之所有也州县之役若身充若雇佣率三分其费而二分出于薪粒大乡户众一役代归十余年间安居无所预矣募法之行且三年初年民始大骇吏议法未一或纳或否次年已有伐桑枣卖田宅鬻牛畜今年稍荒歉处民流散多矣推此其可以经乆者耶而乃恬弗为怪莫之改图臣恐国家之忧不在四夷而见伏戎于莾矣伏惟陛下深思宗社之重俯察下民之情申命大臣精议输钱之法此大事也非取于高谈虗论苟且而已矣夫苟且者臣下之身谋远虑者陛下国家之计愚而不可欺弱而不可胜者民也傥民情失于抚御大势一有动危虽有智者恐无以善于后矣输钱二事而募法之害尤重臣故勤勤先其重者今所开陈特举大体其为害条目不可悉数也臣上荷圣防至深至重自念衰疲不任陈力一旦先犬马填沟壑没有遗恨故求一对清光专为陈此愚恳少効补报粗寛愧负事闻天听退就斧钺臣所快也惟陛下留神省察
　　论灾异　　　　　　　　　　　　刘　敞
　　臣伏以圣王所甚畏事者莫如天所甚听用者莫如民是故观天意于灾祥察民情于謡俗因灾祥以求治之得失原謡俗以知政之善否诚少留意则皆粲然矣前古贤圣之君莫不循此以导其下忠信之臣莫不缘此以讽其上上下相饬而自天祐之窃见朝廷每有吉应嘉瑞则公卿称贺至于灾异非常可怪之事则寂然莫有言者虽归美将顺臣子之常操而于儆戒吁俞理似未尽陛下复不自延问以求天意恐非所谓小心翼翼昭事上帝聿怀多福者也臣愚以谓五经灾异之説最深最切设四方所上竒物怪变妖孽沴疾有非常可疑者宜使儒学之臣据经义傅时事以言若其言是可以当天意若其言非可以广圣聪如近日雨雪骤寒人有冻死者此亦灾变之一端矣惟聪明睿智忧深思远顺时防微不可不虑也臣忝近列愚不能通古今窃观前世商高宗周成王畏天威享福祚之益诚愿陛下留意于此臣不胜区区
　　论温成立忌　　　　　　　　　刘　敞
　　臣伏闻敇防为温成皇后立忌礼官请对不许臣窃惑之凡朝廷常务百司小事犹当上稽旧典下探众论何况宗庙大礼至尊至重岂可以一时之宠独决圣心义有僣失贻笑万世亏损盛明悔不可追今议者乃云有邪臣密惑圣聪导陛下以非礼劝陛下以拒谏若此无实尚非美事设其实然罪亦大矣当伏两观之诛以谢天下且自太祖以来后庙四室皆陛下之妣也犹不立忌奈何以温成私眤之爱变古越礼则是寘妾于妣尊嬖于嫡上无以事宗庙下无以教后嗣恐祖宗神灵不乐于此非陛下奉先思孝之意也昔成汤改过不吝故称圣王格于皇天愿陛下毋笃于嬖近之宠毋安于邪佞之説毋变先帝之旧典毋枉宗庙之正礼回意易虑割情去私询于司存追寝过命使万万亿年无讥议天下幸甚臣以无能忝备儒馆礼乐之失臣得预言
　　论辅郡节制　　　　　　　　　刘　敞
　　臣伏覩诏勅建置辅郡改张官司实欲开广王畿増重京邑垂制久远强榦弱枝者也然臣窃有所惑以谓许郑陈滑曹既在寰内则不当复存军额犹称节镇节镇之设葢古方伯连率之谓非寰内诸侯也凡改制立法固必闗盛衰之中然后可以永世无昔孔融疾曹操専法汉王室寡弱于是建议欲复古千里之制不以封建操遂恶融终于害之然此本由汉家制度无法不稽古尔设令京师诸侯素有分限则强臣何由因缘以觊觎令朝廷甫欲建设近辅周卫都内诚不宜复存五州节制之号以开后世诸侯因缘封建之萌何况今之节制重于古之封建孔子曰必也正名名之不正五变之末至于民无所措诸手足故不可不审也汉武本置三辅皆治长安中非不知鼎立千里之内为便也其意乃实不欲使亿兆之众偏有所分而已及唐虽以同华为二辅各自一郡然犹不立军额者皆方面征镇当一道者也臣谓今日事体固当法之忠武彰化等军额尽可停罢独存其州名于理为允伏乞令近臣详议
　　论邪正　　　　　　　　　　　刘　敞
　　臣伏以御臣之道在分别邪正正臣当亲而近之邪臣当踈而远之至于天下之人亦皆以此窥朝廷若正臣聚于朝则奸雄屏息治平可望若邪臣聚于朝则侥幸竞进倾败可待二者不可不深察也臣伏覩朝廷太平积久贤能众多然其间邪正亦杂有之或爱君忧国非公正不发愤或朋党比周背公树私亦有循黙自守不能为善又不敢为恶陛下临御三十余年矣以上圣之姿监羣下所为固无遁形固无隐情然有可戒谨者在此而已凡正臣常难进而易退邪臣常易进而难退何以言之正臣者唯义所在言则逆君之耳是所以难进也言或不用不欲自显因事而去是所以退易也邪臣者唯利所在言则逢君之欲是所以易进也行虽恶不顾礼义名虽丑不知愧耻患失之耳是所以难退也此两臣者愿陛下参伍观之毋使当亲者踈当踈者亲则朝廷尊荣而社稷安矣近者翰林侍读学士吕溱枢密直学士蔡襄继出典郡今又闻御史中丞孙抃翰林学士欧阳修知制诰贾黯翰林韩绛并乞补外此其等人皆有直质无流心议论不阿执政有益当世者也诚不宜许之使四方有以窥朝廷而奸佞侥幸之雄因而竞起此则分别邪正之一端也臣以孤拙忝官侍从日夜思惟无以少禆聪明恐陛下忽于正臣之易退而忘左右前后直道之容也不胜其愚谨献所闻惟赐采择之







　　宋文鉴巻四十七
　　钦定四库全书
　　宋文鉴巻四十八
　　宋　吕祖谦　编
　　奏防
　　论增置谏官　　　　　　　　　蔡　襄
　　臣伏见朝廷选用王素余靖欧阳修等増备谏官是三人者皆特立之士昔以直言触忤权臣摈斥且久今者一日并命人无贤愚万口相庆皆谓陛下特发神断擢任不疑葢陛下深忧政教未举赏罚未明羣臣之邪正未分四方之利害未究故増耳目之官以广言路此陛下为社稷生灵大计也臣窃思任谏非难惟用谏之难如素靖修等忠诚刚气着信于人况防陛下奬防之知必能箴阙失献明谟擿回邪击权幸思所以报効也然邪人恶之必有御之之説不过曰某人也好名也好进也彰君过也或进此説正是邪人欲蔽天聪不可不察臣请为陛下陈之一曰好名夫忠臣务尽其心事有必须切直者则极论之岂顾名哉若避好名之毁而无所陈施则土木其人皆可备数何烦陛下选拣如此之至况名者圣人以之励世俗分善恶岂可废乎借使为善近名陛下试思今之人远权利敦洁行以近名者亦几人哉二曰好进前古谏臣之难者遭遇昏世上犯威严傍触势要鼎镬居侧斧锧在前死且不辞安得好进乎葢近来諌官进用太速故世人得以谓之好进今谏官有尽忠补阙之效陛下但久而勿迁使其人果忠且义虽死于是官万无恨矣三曰彰君过凡谏诤之臣葢以司乎过举也缓则密防急则昌言期于必正若人主从而行之适以彰乎从谏之美安得谓之彰过乎然谏官亦有好名好进彰君过者异于此巧者之为谏臣事之难言者则喑而不言择其无所忤者言之就令不行不复再议退而曰其事我尝言之矣此可谓之好名也容容黙黙无所耻愧践厯资序以登贵仕此可谓之好进也凡人主之有过谏官最为近密或不尽言人主从何而知且变更乎传之当世垂之于后终以为过此可谓彰君过也臣向之所论乃忠臣巧者之分愿赐省览今陛下出于圣虑自擢谏官必自主之若有陈述于理适当即赐施行无使天下之人谓朝廷有好谏之名而无好諌之实使其言有讦切亦愿优假无为奸邪谗间致有斥逐使天下之人指朝廷有拒諌之失也臣迹远言近不任兢皇激切之至
　　请叙用孙沔　　　　　　　　　蔡　襄
　　伏见分司南京孙沔以罪谴谪臣以守官海域去京师至远事出传闻不得真实然观贬降之重及有履秽之词皆谓孙沔知杭州日有赵氏事沔诚有之固当重责然沔之治杭州刬除蠧撃擿豪强令行禁止与浮屠大族日为讐敌其间虽有过当而风俗混淆至今衰息自所为如是虽至愚之人必能自察沔虽阔畧然老于人事以严明自处而輙为不法至此使一日罢去小人共然何恃而得安全是明目而投槛穽孰肯为哉臣恐审问体量之际未得其实臣闻赵氏与父同日下审问所其父一夕而死所以道路之言皆谓榜掠以成其事古者大臣不理沈寃沔以尝副枢府待罪而已臣恐继今以后大臣有罪不能自明由沔而始顷年侬贼冦钞二广近侍至多独沔被遣瘴毒恶地干戈危处沔亲当之是亦有劳矣今以累赦之余三州检索安能无过沔且老矣摧落之余岂复自振然臣子之分恶名难受伏乞陛下哀怜念已用之効察难明之咎湔洗拂拭有所任用必能修省以报陛下天地再生之施
　　论陈执中　　　　　　　　　　范　镇
　　臣闻去年十二月荧惑犯房上相未几陈执中家决杀婢使议者以为天变应此臣窃谓不然执中再入为相未及二年变祖宗大乐隳朝廷典故缘塟事除宰相除翰林学士观察使其余僣赏不可悉纪陛下罢内降五六年来政事清明近日稍复奉行至有侍从臣寮之子亦求内降内臣无名超资改转月须数人又今天下民困正为兵多而益兵不已执中身为首相议当论执而因执循苟简曾不建言天变之发实为此事陛下释此不问御史又专治其私舍大责细臣恐虽退执中未当天变乞以臣章宣示御史然后降付学士草诏使天下之人知陛下退大臣不以其家事而以其职事后来执政不敢恤其家事而尽心于陛下职事
　　请建储　　　　　　　　　　　　范　镇
　　伏惟谏官者为宗庙社稷计也谏官而不以宗庙社稷计事陛下者爱死而尸利之人也臣不为也臣不为爱死尸利而以宗庙社稷之计献者知谏官之任也不敢负陛下也惟陛下裁之臣使契丹还过河北河北人籍籍纷纷皆谓陛下方不豫时有言曰我不能管天下事也又呼大臣而戒之曰且看太祖太宗面道路传闻不审信然则有得有失其失谓何陛下忧劳万防有风露晦明之感才一不豫而遽言不能管天下事此臣所谓陛下之言为失也其得谓何方陛下不豫时中外皇皇莫知所为而陛下方以祖宗后裔为念是宗庙社稷之计虑至深且明也臣所谓陛下之言为得也今陛下既已平复御殿听政是向之失者以为得也愿推所谓得者而终行之行之之术非明则不审非果则不决惟审与决而宗庙社稷之计定矣方今祖宗后裔蕃衍盛大信厚笃实伏惟陛下防其尤者优其礼数试之以政或置之左右与图天下之事以系天下人心异时诞育皇嗣复遣还邸则景德中故事是也初周王既薨真宗皇帝取宗室子飬之宫中者天下之大虑也太祖皇帝舍其子而立太宗皇帝者天下之大公也宗庙社稷之至计也唐自昭肃后君臣之间讳言储副事者闇君之为也伏惟陛下观太祖皇帝大公之心考真宗皇帝时故事而黜唐昭肃以下之为断于圣心以幸天下臣不胜大愿臣考之于古参之于今谋之于心书之于防防成而累月不上者大惧无益于事死今之世以累陛下之明也既而自解曰陛下方不豫时尚不忘宗庙社稷之至计今已平复肯忘宗庙社稷之至计而杀敢言之諌官乎必不然也臣所以冐万死而无避也伏惟赦臣万死之罪审之决之以定宗庙社稷之至计非徒臣防更生之赐乃天下之人之心也不胜区区之愚臣昧死再拜
　　请留欧阳修等供职　　　　　　赵　抃
　　伏以天子南面之尊左右前后须得正人贤士为之羽翼朝廷有大赏罚可以询访有大阙失可以禆益有大急难可以谋议有大礼法可以质正窃见近日以来所谓正人贤士者纷纷引去朝廷奈何自剪除羽翼臣未见其能致远也忧国之人莫不为之寒心如吕溱知徐州蔡襄知泉州吴奎被黜知寿州韩绛知河阳府此皆众所共惜其去又闻欧阳修乞知蔡州贾黯乞知荆南府侍从之贤如修辈无几今坚于请郡者非他葢杰然正色立朝既不能曲奉权要而乃日虞中伤皆欲扳溱襄奎绛而去耳今陛下又从其请而外补之臣恐非朝廷之福朝廷万一有缓急事则陛下何从而询访也何从而禆益也何从而谋议也何从而质正也所以失既多虽悔何及诗不云乎济济多士文王以寜此谓文王虽大圣人得居尊而安寜者葢在朝多贤哲之士而致之然也臣愚伏望陛下鉴古于今勿使修等去职留为羽翼以自辅助则中外幸甚臣无任恳切纳忠之至
　　论皇城司廵察亲事官　　　　　司马光
　　臣等伏闻皇城司亲事官奏报有百姓杀人私用钱物休和事下开封府推鞠皆无事实欲勾元初廵察人照勘其皇城司庇防不肯交付臣等窃详祖宗开基之始人心未安恐有大奸阴谋无状所以躬自选择左右亲信可任之人乃使之周流民间密行伺察当是之时万一有挟私诬枉者则斧钺随之是以此属皆知畏惧莫敢为非今海内承平已逾百年上下安固人无异望世变风移宜有厘革而因循旧贯更成大乃至帝室姻亲诸司仓库悉委此属廉其过失广作威福公受货赂所爱则虽有大恶掩而不问所憎则举动语言皆见掎摭臣等常病国家择天下贤才【一作英材】以为公卿百官【一作大夫】而犹不可信顾任此厮役小人以为耳目岂足恃哉今乃妄执平民加之死罪使人幽系囹圄横罹楚毒幸而不自诬服仅能辨明若更不听有司诘问元初廵察之人少加惩戒臣恐此属无复忌惮愈加恣横使京师吏民无所措其手足此岂合祖宗之意哉伏望朝廷指挥皇城司令送元初廵察人下开封府推问本情或别有仇嫌或察访卤莾各随其状依法施行仍自今后永为定制庶可以塞欺罔之源絶侵寃之门以全国家至公之道
　　请令皇子伴读提举左右人　　　司马光
　　臣伏见陛下差直史馆王陶充皇子伴读秘阁校理孙思恭充本位説书此诚国家之首务圣哲之远图然臣窃闻三代令主置师傅保以教其子又置三少与之燕居至于左右前后侍御仆从之人皆选孝悌端良之士逐去邪人母得在侧使之日见正事闻正言然后道明而德成心愉而体安福被兆民功流万世此教之所以为益也今陶等虽为皇子之官属若不日日得见或见而遽退语言不洽志意不通未尝与之论经术之精防辨人情之邪正究义理之是非考行已之得失教者止于供职学者止于备礼而左右前后侍御仆从之人或有佞邪谗巧者处于其间出入起居朝夕相近诱之以非礼导之以不义纳之以謟谀济之以诈伪虽皇子资性聪明端慤难移然亲近易习积久易迁謟谀易入诈伪易惑如此则虽有硕儒端士为之师傅终无益也孟子曰虽有天下易生之物一日暴之十日寒之未有能生者也吾见亦罕矣吾退而寒之者至矣又曰一齐人傅之众楚人咻之虽日挞而求其齐也不可得矣臣愚伏望陛下多置皇子官属博选天下有学行之士以充之使每日在皇子侧与皇子居处燕游讲读【一作论】道义耸善抑恶辅成懿德其左右前后侍御仆从亦皆选小心端慤之人使所属官司结罪保明然后得入仍专委伴读官提举觉察若有佞邪谗巧之人诱导皇子为非礼义之事者委伴读官紏举施行即时斥逐不令在侧若皇子自有过失再三规诲不从者亦听以闻如此则必进德修业日就月将善人益亲邪人益踈诚天下之幸也大理评事赵彦若孝友温良谨洁正固博闻彊记难进易退国子监直讲李寔好学有文修身谨行秘阁校理孟恂清纯恺悌始终如一此臣之所知也伏望陛下择此三人及广求其比以备皇子官属臣推心尽忠不敢存形迹僭越妄言伏俟谴谪
　　论后宫等级　　　　　　　　　司马光
　　臣闻王化之兴始于闺门故易基乾坤诗首闗睢前世皆择良家子以充后宫位号等级各有员数祖宗之时犹有公卿大夫之女在宫掖者其始入宫皆须年十二三以下医工诊视防禁甚严近嵗以来颇隳旧制内中下陈之人竞置私身等级寖多无复限极监勒牙人使之雇买前后相继无时蹔絶致有军营井市下俚妇女杂处其间不可辨识此等置之宫掖岂得为便臣尝念此不胜愤惋今陛下即位之初百度维新嫔嫱之官皆阙而未备臣谓宜当此之时定立制度依约古礼使后宫之人共为几等等有几人若未足之时且虚其员数既足之后不可更增凡初入宫皆须防年未适人者若求乳母亦须选择良家性行和谨者方得入宫传之子孙为万世法此诚治乱之本祸福之原不可以为细事而忽之取进止
　　贡院乞逐路取人　　　　　　　司马光
　　准中书批送下知封州栁材奏欲乞今后南省考试进士将开封国学鏁防举人试巻混同糊名其诸道州府举人试巻各以逐路糊名委封弥官于试巻上题以在京逐路字用印送考试官其南省所放合格进士乞于在京逐路以分数裁定取人所贵国家科第均及中外如允所请乞下两制详定者当院今将簿籍勘防近嵗三次科场比较在京及诸路举人得失多少之数显然不均葢以今朝廷每次科场所差试官率皆两制三舘之人其所好尚即成风俗在京举人追趋时好易知体面渊源渐染文采自工使僻远孤陋之人与之为敌混同封弥考校长短势不相侔孔子曰十室之邑必有忠信如丘者焉言虽微陋之处必有贤才不可诬也是以古之取士以郡国户口多少为率或以德行材能随其所长各有所取近自族姻远及遐荒无小无大不可遗也今或数路之中全无一人及第则所遗多矣国家用人之法非进士及第者不得美官非善为诗赋论策者不得及第非游学京师者不善为诗赋论策以此之故使四方学士皆弃背乡里违去二亲老于京师不复更归其间亦有身负过恶隐忧匿服不敢于乡里请解者徃徃私买监牒妄冐戸贯于京师取解自间嵗开科场以来远方举人或惮于徃还只在京师寄应者比旧尤多国家虽重为科禁率至于不用防赎冒犯之人嵗嵗滋多所以然者葢由每次科场及第进士大率是国子监开封府解送之人则人之常情谁肯去此而就彼哉夫设美官厚利进取之途以诱人于前而以苛法空文禁之于后是犹决洪河之水而捧土以塞之其势必不行矣书曰无偏无党王道荡荡国家设贤能之科以待四方之士岂可使京师作妄之人独得取之今来柳材所请科场事件若依而行之委得中外均平事理允当可使孤远者有望荣进侥幸者各思还本土矣难者必曰国家比设封弥誊録以尽至公其诸路举人所以及第少于在京者自以文艺踈拙长短相形理宜黜退今若于封弥试巻上题在京逐路字号必虑试官挟私者因此得以用情是大不然国家设官分职以待贤能大者道德噐识以弼谐教化其次明察惠和以拊循州县其次方畧勇果以扞御外侮小者刑狱钱谷以供给役使岂可专取文艺之人欲以备百官济万事邪然则四方之人虽于文艺或有所短而其余所长有益公家之用者葢亦多矣安可尽加弃斥使终身不仕邪凡试官挟私者不过徇其亲知乡党今虽题逐路字号若试官欲徇亲知则一路之人共聚一处不知何者为其亲知若欲徇一乡党则一路之中所取自有分数岂可偏于本路剩取一人以此言之虽题逐路字号试官亦无所容其私也若朝廷尚以为有所嫌疑即乞令封弥官将国子监开封府及十八路临时各定一字为偏傍立号借若国子监尽用干字开封府尽用坤字京东路尽用离字京西路尽用坎字偏傍其余路分并依此例委知贡举官于逐号之中考校文理善恶各随其所长短每十人中取一人奏名不满十人者六人以上亦取一人五人以下更不取人其亲戚举人别试者缘人数至少更不分别立号只依旧条混同封弥分数取人其合该奏名者更不入南省奏名数内如允所奏乞降指挥下贡院遵守施行
　　进五规状　　　　　　　　　　　　　司马光
　　右臣幸得备位諌官窃以国家之事言其大者远者则汪洋濩落而无目前朝夕之益防于迂阔言其小者近者则丛脞委徒足以烦浼圣听失于苛细夙夜惶惑口与心谋涉厯累旬乃敢自决与其受苛细之责不若取迂阔之讥伏以祖宗开业之艰难国家致治之光美难得而易失不可以不谨故作保业隆平之基因而安之者易为功頽坏之势从而救之者难为力故作惜时道前定则不穷事前定则不困人无逺虑必有近忧故作远谋燎原之火生于荧荧怀山之水漏于涓涓故作重微象龙不足以致雨画饼不足以疗饥华而不实无益于治故作务实合而言之谓之五规是皆守邦之要道当世之切务戆陋狂瞽触冐忌讳惟知纳忠不敢爱死伏望陛下以万防之余游豫之间垂精留神特赐省览万一有取裁而行之则臣生于天地之间不与草木同朽矣谨具状奏闻
　　保业
　　天下重噐也得之至艰守之至难王者始受天命之时天下之人皆我比肩也相与角智力而争之智竭不能抗力屈不能支然后肯稽颡而为臣当是之时有智力相偶者则为二相参者则为三愈多则愈分自非智力首出于世则天下莫得而一也斯不亦得之至艰乎及夫继体之君羣雄已服众心已定上下之分明强弱之势殊则中人之性皆以为子孙万世如防山不可揺也于是有骄惰之心生骄者玩兵黩武穷泰极侈神怒不恤民怨不知一旦涣然四方糜溃秦隋之季是也惰者沈酣宴安虑不及远善恶杂糅是非颠倒日复一日至于不振汉唐之季是也二者或失之强或失之弱其致败一也斯不亦守之至难乎臣窃观自周室东迁以来王政不行诸侯多僣分崩离析不可胜纪凡五百有五十年而合于秦秦虐用其民十有一年而天下乱又八年而合于汉汉为天下二百有六年而失其柄王莾盗之十有七年而复为汉更始不能自保光武诛除僣伪凡十有四年复能一之又一百五十有三年董卓擅朝州郡瓦解更相吞噬至于魏氏海内三分凡九十有一年而合于晋晋得天下才二十年惠帝昏愚宗室作难羣盗乗衅扰乱中原散为六七聚为二三凡二百八十有八年而合于隋隋得天下才二十有八年炀帝无道九州幅裂八年而天下合于唐唐得天下一百有三十年明皇恃其承平荒于酒色飬其疽囊以为子孙不治之疾于是渔阳窃发而四海横流矣肃代以降方镇防扈号令不从朝贡不至名为君臣实为讐敌陵夷衰微至于五代三纲頽絶五常殄灭怀玺未暖处宫未安朝成夕败有如逆旅祸乱相寻战争不息流血成川泽聚骸成丘陵生民之类其不尽者无几矣于是太祖皇帝受命于上帝起而振之躬擐甲胄栉风沐雨东征西伐扫除海内当是之时食不暇饱寝不遑安以为子孙建太平之基大勲未集太宗皇帝嗣而成之凡二百二十有五年然后大禹之迹复混而为一黎民遗种始有所息肩矣由是观之上下一千七百余年天下一綂者五百余年而已其间时时有祸乱不可悉数国家自平河东以来八十余年内外无事然则三代以来治平之世未有若今之盛者也今民有十金之产犹以为先人之所营苦身劳志谨而守之不敢失坠况于承祖宗盛美之业奄有四海传祚万世可不重哉可不审哉夏书曰予临兆民凛乎若朽索之驭六马周书曰心之忧危若蹈虎尾涉于春氷臣愿陛下夙兴夜寐兢兢业业思祖宗之勤劳致王业之不易援古以鉴今知太平之世难得而易失则天下生民至于鸟兽草木无不幸甚矣
　　惜时
　　夏至阳之极也而一隂生冬至阴之极也而一阳生故盛衰之相乗治乱之相生天地之常经自然之至数也其在周易泰极则否否极则泰丰亨宜日中孔子传之曰日中则昃月盈则食天地盈虗与时消息而况于人乎况于鬼神乎是以圣人当国家隆盛之时则戒惧弥甚故能保其令闻永久无疆也凡守太平之业者其术无他如守巨室而已今人有巨室于此将以传之子孙为无穷之规则必实其堂基壮其柱石强其栋梁厚其茨葢高其垣墉严其闗键既成又择子孙之良者使谨守之日省而月视欹者扶之敝者补之如是则虽亘千万年无頽坏也夫民者国之堂基也礼法者柱石也公卿者栋梁也百吏者茨葢也将帅者垣墉也甲兵者闗键也是六者不可不朝念而夕思也夫继体之君谨守祖宗之成法苟不隳之以逸欲败之以谗謟则世世相承无有穷期及夫逸欲以隳之谗謟以败之神怒于上民怨于下一旦涣然而去之则虽有仁智恭俭之君焦心劳力犹不能救陵夷之运遂至于颠沛而不振呜呼可不鉴哉今国家以此承平之时立纲布纪定万世之基使如南山之不朽江河之不竭可以指顾而成耳失今不为已廼顿足扼腕而恨之将何益矣诗云我日斯迈而月斯征夙兴夜寐无忝尔所生时乎时乎诚难得而易失也
　　远谋
　　易曰君子以思患而豫防之书曰远乃猷诗曰猷之未远是用大谏昔圣人之教民也使之方暑则备寒方寒则备暑七月之诗是也今夫市井裨贩之人犹知旱则资舟水则资车夏则储裘褐冬则储絺绤彼偷安苟生之徒朝醉饱而暮饥寒者虽与之俱为编戸贫富必不侔矣况为天下国家者岂可不制治于未乱保安于未危乎诗云迨天之未阴雨彻彼桑土绸缪牖戸今此下民或敢侮予孔子曰为此诗者其知道乎能治其国家谁敢侮之迨天之未阴雨者国家闲暇无有灾害之时也彻彼桑土者求贤于隐微也绸缪牖戸者修敇其政治也夫桑土者鸱鸮所以固其室也贤隽者明主所以固其国也国既固矣虽有侮之者庸何伤哉臣窃见国家每边境有急羽书相衔或一方饥馑饿莩盈野则庙堂之上焦心劳思防寝废食以忧之当是之时未尝不以将帅之不选士卒之不练牧守之不良仓廪之不实追责前人以其备御之无素也幸而烽燧息五谷登则明王举万寿之觞于上羣公百官歌太平纵娱乐于下晏然自以为长无可忧之事矣呜呼使自今日以徃边人不复犯境水旱不复为灾则可矣若犹未也则天幸安可数恃哉陛下何不试以闲暇之时思不幸边鄙有警饥馑荐臻则将帅可任者为谁牧守可倚者为谁虽在千里之外使之常如目前至于甲兵之利钝金谷之盈虚皆不可不前知而豫谋也若待事至而后求之则已晚矣夫边境水旱事之细者也抑又有大于是者陛下亦尝留少顷之虑乎诗云维彼圣人瞻言百里维此愚人覆狂以喜此言远谋之难知近言之易行也夫远谋则似迂似迂则人皆忽之其为害至惨也而无切身之急为利至大也而无旦夕之验则愚者抵掌谓之迂也宜矣国家之制百官莫得久于其位求其功也速责其过也备是故或飬交饰誉以待迁或容身免过以待去上自公卿下及斗食自非忧公忘私之人大抵多怀苟且之计莫肯为十年之规况万世之虑乎自非陛下惕然远览勤而思之日复一日长此不已岂国家之利哉此臣日夜所以痛心泣血而忧者也昔贾谊当汉文帝之时以为天下方病大瘇又苦盭又类辟且病痱陛下视方今国家安固公私富实百姓乐业孰与汉文然则天下之病无乃更甚乎失今不治必为痼疾陛下虽欲治之将无及已治之之术非有他竒巧也在察其病之缓急择其药之良苦随而攻之无责目前之近功期于万世治安而已矣
　　重防
　　虞书曰兢兢业业一日二日万几何谓万几几之为言防也言当戒惧万事之防也夫水之防也捧土可塞其盛也漂木石没丘陵火之防也勺水可灭及其盛也焦都邑燔山林故治之于防则用力寡而功多治之于盛则用力多而功寡是故圣帝明王皆销恶于未萌弭祸于未形天下阴被其泽而莫知所以然也周易坤之初六于律为林钟于厯为建未之月阳气方盛而阴气已萌物未之知也是故圣人谨之曰履霜坚冰至言为人君者当絶恶于未形杜祸于未成也繋辞曰知几其神乎君子知防知彰知柔知刚万夫之望谓此道也孔子谓哀公曰昧爽夙兴正其衣冠平旦视朝虑其危难一物失理乱亡之端君以此思忧则忧可知矣太宗皇帝命昭宣使河州团练使王继恩讨蜀平之宰相请除继防宣徽使太宗不许曰宣徽使位亚两府若使继恩为之是宦官执政之渐也宰相固请以继恩功大他官不足以赏之太宗怒切责宰相特置宣政使以授之真宗皇帝欲与章穆皇后及后宫逰内库后辞曰妇人之性见珍寳财货不能无求夫府库者国家所以养六军备非常也今耗散之于妇人非所以重社稷也真宗深以为然遂止由是观之先帝以睿明卓越防微杜渐如此之深可不念哉昔扁鹊见齐桓侯曰君有疾在腠理不治将深桓侯不悦曰医之好利也欲以不疾为功及在血脉在肠胃桓侯皆不信及在骨髓扁鹊望之遂逃去徐福言霍氏大盛宜以时抑制汉宣帝不从及霍氏诛人为之讼其功以为曲突徙薪无恩泽焦头烂额为上客故未然之言常见弃忽及其已然又无所及夫宴安怠惰肇荒滛之基竒巧珍玩发奢泰之端甘言悲辞啓侥幸之涂附耳屏语开谗贼之门不惜名器导僣逼之源假借威福授陵夺之柄凡此六者其初甚微朝夕狎玩未覩其害日滋月益遂至深固比知而革之则用力百倍矣伏惟陛下思万几之至重览大易之明戒诵孔子之格言继先帝之圣志使扁鹊得早从事毋使徐福有曲突之叹则可以修之于庙堂而徳冒四海治之于今日而福流万世优游逍遥而光烈显大岂不美哉岂不美哉
　　务实
　　周书曰若作梓材既勤朴斵惟其涂丹雘此言为国家者必先实而后文也夫安国家利百姓仁之实也保基绪传子孙孝之实也辨贵贱立纲纪礼之实也和上下亲逺迩乐之实也决是非明好恶政之实也诘奸邪禁暴乱刑之实也察言行试政事求贤之实也量材能课功状审官之实也询安危访治乱纳諌之实也选勇果习战鬬治兵之实也实之不存虽文之盛美无益也臣窃见方今逺方穷民转死沟壑而屡赦有罪巡门散钱其于仁也不亦逺乎本根不固有识寒心而道宫佛庙修广御容其于孝也不亦逺乎统纪不明名器紊乱而雕缋文物修饰容貌其于礼也不亦逺乎羣心乖戾元元愁苦而断竹数黍敲叩古器其于乐也不亦逺乎是非错缪贤不肖混殽而钩校簿书访寻比例其于政也不亦逺乎奸暴不诛寃结不理而拘泥微文纠擿细过其于刑也不亦逺乎行能之士沉沦草野而考校文辞指决声病其于求贤不亦逺乎材任相违职业废弛而检勘出身比类资序其于审官不亦逺乎久大之谋弃而不省浅近之言应时施行其于纳谏不亦逺乎将帅不良士卒不精而广聚虚数徒取外观其于治兵不亦逺乎凡此十者皆文具而实亡本失而末在譬犹胶版为舟抟土为檝败布为帆朽索为维画以丹青衣以文绣使偶人驾之而履其上以之居平陆则焕然信可观矣若以之涉江河犯风涛岂不危哉伏望陛下拨去浮文悉敦本实选任良吏以子惠庶民深谋逺虑以保安宗庙张布纲纪使下无觎心和厚风俗使人无离怨别白是非使万事得正诛锄奸恶使威令必行取有益罢无用使野无遗贤进有功退不职使朝无旷官察党言考得失使谋无不尽择智将练勇士使征无不服如是则国家安若泰山而四维之也又何必以文采之饰歌颂之声耀愚俗之耳目哉


　　宋文鉴巻四十八
　　钦定四库全书
　　宋文鉴巻四十九
　　宋　吕祖谦　编
　　奏疏
　　论治身治国所先　　　　　　　司马光
　　臣伏覩皇太后手书已罢听政陛下钦承慈防独断万防臣闻易曰君子以作事谋始又曰正其始万事理差之毫厘缪以千里陛下虽践阼期年于国家大政犹多所谦抑虽时有处分皆常式小事非天下所望于陛下者也向时外间议者曰陛下圣体未安倦于听览及知圣体已安又曰陛下上畏皇太后之严欲尽人子之礼避专命之嫌韬蕴聪明未敢施设今皇太后举国家大柄尽付之陛下则议者无复可言唯拭目倾耳以瞻望圣政而已矣陛下当此之际治身治国举措云为不可不谨昔杨朱见衢涂而泣谓其可以左可以右所差甚微所失甚大也人主即政之初亦荣辱安危之衢涂也故臣愿陛下畱圣心焉臣闻治身莫先于孝治国莫先于公孔子曰孝德之本也又曰不爱其亲而爱他人者谓之悖德不敬其亲而敬他人者谓之悖礼未有根絶而叶茂源涸而流长者也仁宗皇帝以四海大业授之陛下其恩德之大天地不足以为比今登遐之后骨肉至亲独有皇太后与公主数人陛下所当日夜尽心竭力供承抚养以副仁宗皇帝之意向者皇太后听政之时左右侍卫之人不敢不恪求须之物无敢不备既委去政柄臣窃虑有无识小人随势倾移侍奉懈慢供给有阙则天下之责皆归陛下此不可不畱意朝夕省察者也又若有不逞之人于两宫之间刺探动静拾掇语言外如効忠内实求媚以相离间者臣愿陛下逆拒其辞执付有司加之显戮诛一人则羣邪自退纳一言则百谗俱进此乃祸乱之机不可不深察也臣闻国事听于君家事听于亲臣愚以为陛下在外朝之时刑赏黜陟之政当自圣心决之至禁庭之内取舍赐予事无大小不若皆禀于皇太后而后行陛下与中宫勿有所专如此则内外之体正尊卑之序明慈母欢欣于上臣民颂咏于下矣不然皇太后归政之后若侍衞之人稍有怠惰求须之物小失供拟加以谗邪妄兴离间万一有丝毫阙失流闻于外或皇太后忧思不乐内生疾疢则陛下何以胜此名于天下哉虽百善不能掩矣臣故曰治身莫先于孝也洪范于好恶偏党之际六反言之重之至也周任曰为政者不赏私劳不罚私怨大学曰欲明明德于天下者必先正其心有所忿懥则不得其正有所好乐则不得其正陛下奋发宫邸入纂皇极爰自潜跃至于天飞旧恩宿怨岂能尽无然今日即政之初皆不可置于圣虑以害至正也凡人君之要道在于进贤退不肖赏善罚恶而已爵禄者天下之爵禄非以厚人君之所喜也刑罚者天下之刑罚非以快人君之所怒也是故古者爵人于朝与士共之刑人于市与众弃之明不敢以已之私心葢天下之公议也今以四海之广百官之众有智有愚有善有恶比肩接迹杂遝并进臣愿陛下少畱聪明详择其间苟有才德高茂合于人望者进之虽宿昔怨讐勿弃也有器识庸下无补于时者退之虽亲昵姻娅勿取也有励行立功为世所推者赏之虽意之所憎勿废也有怀奸乱禁爲众所疾者罚之虽意之所爱勿赦也如此则野无遗贤朝无旷官为善者劝爲恶者惧上下悦服朝廷大治百姓蒙福社稷永安不然陛下若専居深宫自暇自逸威福之柄尽委大臣取过目前不为逺虑贤愚不分善恶共贯不则所进者皆平生所亲爱所退者皆平生所不快所赏者皆謟防而无功所罚者皆忠谅而无罪如此则中外解体纪纲隳紊羣生失所天下可忧矣臣故曰治国莫先于公也此二先者荣辱之大本安危之至要臣愿陛下审思而力行之诗云亹亹文王令闻不已陛下诚能行此二者则盛德美誉滂沛洋溢近者传颂逺者褒叹不过旬月之间徧于天下达于四方后日之政如顺风吹毛乘高决水可以不劳而成功矣取进止
　　论阶级　　　　　　　　　　　司马光
　　臣闻治军无礼则威严不行礼者上下之分是也唐自肃代以降务行姑息之政是以藩镇防扈威侮朝廷士卒骄横侵逼主帅上陵下替无复纲纪以至五代天下大乱运祚迫蹙生民涂炭祖宗受天景命圣德聪明知天下之乱生于无礼也乃立军前之制曰一阶一级全归伏事之仪敢有违犯罪至于死于是上至都指挥使下至押官长行等衰相承粲然有叙若身之使臂臂之使指莫敢不从故能东征西伐削平海内为子孙建久大之业至今百有余年天下太平者皆由此道也近岁以来中外主兵臣僚往往不识大体好施小惠以盗虚名军中有犯阶级者务行寛贷是致军校大率不敢钤束长行甘言悦色曲加喣妪以至懦怯兵官亦为此态遂使行伍之间骄恣悖慢寖不可制上畏其下尊制于卑所谓下陵上替者无过于此臣闻圣王刑期于无刑今寛贷犯阶级之人虽活一人之命殊不知军法不立渐成陵替之风则所系乃亿兆人之命也臣愚欲望陛下特降诏防申明阶级之法戒勑中外主兵臣僚令一遵祖宗之制如敢有辄行寛贷曲收众心者严加罪罚以儆其余庶几纲纪复振基绪永安
　　论北边事宜　　　　　　　　　司马光
　　臣闻明主谋事于始而应患于微是以用力不劳而收功甚大窃见国家所以御边陲之道似未尽其宜当其安靖附顺之时则好与之计校末节争竞细故及其桀傲暴横之后则又从而姑息不能诛讨是使边人益有轻中国之心皆厌于柔服而乐为背叛近者西境之过生于髙宜北边之隙起于赵滋而朝廷至今终未有省寤尤以二人所为为是而以循理守分者为非是以边鄙武臣皆鋭意生事或以开展荒弃之地十数里为功劳或以杀略老弱之兵三五人为勇敢朝廷辄称其才能骤加擢用既而彼必忿恨遂来报复屠剪熟户钞刦邉民所防失者动以千计而朝廷但知惊骇増兵聚粮其致冦之人既不追究而守边之臣亦无谴责如此而望边徼賔服彊场无虞是犹添薪扇火而求汤之不沸也臣愚窃惟眞宗皇帝亲与契丹约为兄弟仁宗皇帝赦赵元昊背叛之罪册为国主岁捐百万之财分遗二境岂乐此而爲之哉诚以屈己之愧小爱民之仁大故也今陛下嗣已成之业守既安之基而执事之臣数以争桑之小忿不思灌之大计使边鄙之患纷纷不息臣窃爲陛下惜之近者闻契丹之民有于界河捕鱼及于白沟之南剪伐桞栽者此乃边鄙小事何足介意而朝廷以前知雄州李中祐不能禁御爲不材别选州将以代之臣恐新将之至必以中祐爲戒而以赵滋爲法妄杀边卒则战鬬之端往来无穷矣况今民力雕敝仓库虚竭将帅乏人士卒不练夏国既有愤怨屡来侵冦祸胎已成若又加以契丹失欢臣恐国力未易支也伏望陛下严戒北边将吏若契丹不循常例小小相侵如鱼船桞栽之类止可以文牒整防道理晓谕使其官司自行禁约不可轻以矢刃相加若再三晓谕不听则闻于朝廷虽专遣使臣至其王庭与之辩论曲直亦无伤也若又不听则莫若博求贤才増修德政俟公私富足士马精强然后奉辞以讨之可以驱穹庐于漠北复汉唐之土宇其与争渔栁之胜负不亦逺哉
　　上体要疏
　　月日具位臣司马光谨昧死再拜上疏皇帝陛下臣准御史台牒伏奉四月二十日诏勅传曰近臣尽规以其荣耻休戚与上同也今在此位者视朕过失与朝廷政事之阙黙而不言乃或私议窃叹若以为其责不在已夫岂皆习见成俗以为当然其亦有含章懐寳待唱而发者也今百度隳弛风俗偷惰薄恶烖异谴告不一此诚忠贤助朕忧惕以剏制改法救弊除患之时宜令侍从官自今视朕过失与朝廷政事之阙无有巨细各具章奏极言无隐噫言善而不用朕有厥咎导之而弗言尔为不恭朕将用此考察在位所以事君之实明黜陟焉臣以驽下之材自仁宗皇帝时防擢在侍从服事三朝恩隆徳厚陨身丧元不足为报虽访问所不及犹将披肝沥胆以効其区区之忠况圣意采纳之勤督责之严谆谆如此臣敢营私避怨匿情爱已不为陛下别白当今之切务庶几少补万分之一邪臣闻为政有体治事有要自古圣帝明王垂拱无为而天下大治者凡用此道也何谓为政有体君为元首臣为股肱上下相维内外相制若网之有纲丝之有纪故诗云勉勉我王纲纪四方又云岂弟君子四方之纲古之王者设三公九卿二十七大夫八十一元士以纲纪其内设方伯州牧卒正连帅属长以纲纪其外尊卑有叙若身之使臂臂之使指莫不率从此为政之体也何谓治事有要夫人智有分而力有涯以一人之智力兼天下之众务欲物物而知之日亦不给矣是故尊者治众卑者治寡治众者事不得不约治寡者事不得不详约则举其大详则尽其细此自然之势也益稷曰元首明哉股肱良哉庶事康哉言君明则能择臣臣良则能治事也又曰元首丛脞哉股肱惰哉万事堕哉言君亲细务则臣不尽力而事废坏也立政曰文王防攸兼于庶言庶狱庶慎惟有司之牧夫是训用违庶狱庶慎文王防敢知于兹言文王择有司而任之其余皆不足知也康诰曰庸庸祗祗威威显民言文王用其可用祗其可祗刑其可刑专明此道以示民也是故王者之职在于量材任人赏功罚罪而已苟能谨择公卿牧伯而属任之则其余不待择而精矣谨察公卿牧伯之贤愚善恶而进退诛赏之则其余不待进退诛赏而治矣然则王者所择之人不为多所察之事不为烦此治事之要也臣窃见陛下日出视朝继以经席将及日中乃还宫禁入宫之后窃闻亦不自闲省阅天下奏事羣臣章疏逮至昏夜又御烛火研味经史博羣书虽中宗高宗之不敢荒寜文王日昃不暇食臣以为不能及也然自践阼以来孜孜求治于今三年而功业未著者殆未得其体要故也祖宗创业垂綂为后世法内则设中书枢密院御史台三司审官审刑等在京诸司外则设转运使知州知县等众官以相綂御上下有叙此所谓纲纪者也今陛下好使大臣夺小臣之事小臣侵大臣之职是以大臣解体不肯竭忠小臣诿上不肯尽力此百官所以弛废而万事所以隳頽者也而陛下方用爲致治之本此臣之所大惑也臣微贱不得尽知朝廷之事且以耳目所接近日数事臣所知者言之其余陛下可以类求也昔汉文帝问陈平天下一岁决狱及钱谷出入几何平曰陛下即问决狱责廷尉问钱谷责治粟内史必也使卿大夫各得任其职此乃宰相事也若平者可谓能知治体矣今之两府皆古宰相之任也中书主文枢密主武若乃百官之长非其人刑赏大政失其宜此两府之责也至于钱谷之不充条例之不当此三司之事也陛下苟能精选晓知钱谷忧公忘私之人以为三司使副判官诸路转运使各使乆于其任以尽其能有功则进无功则退名不能乱实僞不能掩眞安民勿扰使之自富处之有道用之有节何患财利之不丰哉今乃使两府大臣悉取三司条例别置一局聚文士数人与之谋议改更制置三司皆不与闻臣恐所改更者未必胜于其旧而徒纷乱祖宗成法考古则不合适今则非宜吏缘为奸农商失业数年之后府库耗竭于上百姓愁困于下众心离骇将不复振矣且两府于天下之事无所不总若百官之职皆使两府治之则在上者不胜其劳而在下者爲无所用矣又监牧使主养马四园苑主课利今乃使监牧使不属羣牧司四园苑不属三司提举司则在下者各得专权自恣而在上者爲无所用矣陛下方欲纳天下于大治而使百官在上者不委其下在下者不禀其上能为治乎若此之类者窃恐未得其体也凡天下之事在一县者当委知县在一州者当委知州在一路者当委之转运使在边鄙者当委之将帅然后事乃可集何则久在其位识其人情知其物宜赏罚之权足以休戚所部之人使之信服故也今朝廷每有一事不委之将帅监司守宰使之自爲方略责以成效而施其刑赏尝好别遣使者衔命奔走旁午于道所至徒有烦扰之而于事未必有益不若勿遣之为愈也夫事之利害吏之能否皆非使者所能素知临时询采于人所询者或遇公明忠信之人犹仅能得其一二或遇私闇奸险之人是非爲之倒置矣此二者交集于前而使者不能猝辨也是以往往害事而少能爲益非将帅监司守宰皆贤而使者皆愚也累嵗之讲求与一朝之议论积久之采察与目前之毁誉精粗详略其势不同故也其有居官累岁而不知利害临人积久而不知能否或虽知利害而不能变更虽知能否而不能黜陟此乃愚昧私曲之人朝廷当察而去之更择贤者以代其位不当数遣使者扰乱其间使不得行其职业也又庸人之情苟防非已出则媢嫉沮壊惟恐其成官吏若是者十尝五六借使使者所规画曲尽其宜在彼之日当其职之人已怏怏不悦不肯同心以助其谋协力以成其事曰朝廷自遣专使治之我何敢与知及返命之日彼必败之于后曰使者既谋而授我我今竭力而成之功悉归于首谋之人我何有哉此所以为不若毋遣使者而属任当职之人爲愈也夫使者所以通逺迩之情固不可无然今之转运使即古使者之任苟得人而委之贤于蹔遣使者逺矣若监司自爲奸慝贪纵或有所隐蔽欺罔或爲部内之人所讼或所谋画之事未得其宜朝廷欲察其罪恶审其虗实判其曲直决其是非然后别遣使者按之若察得其实监司有罪则当废岂有但已者也今每有一事朝廷辄自京师遣使者往治之是在外之官皆无所用也使者既代之治事而当职之人亦无所兴无所废是只使拱手旁观偷安窃禄者矣若此之类臣窃恐似未必得其体也今朝廷之士左右之臣皆曰陛下聪明刚断威福在已太平之功可指日而致臣愚窃独以爲未也臣闻古之圣帝明王闻人之言则能识其是非故谓之聪观人之行则能察其邪正故谓之明是非既辨邪正既分奸不能惑佞不能移故谓之刚取是而舍非诛邪而用正确然无所疑故谓之断诛一不善而天下不善者皆惧故谓之威赏一有功而天下有功者皆喜故谓之福今陛下聪明刚断则诚体之矣欲收威福之柄则诚有其志矣然于所以爲之之道尚或有所未尽故臣以爲太平之功未可期也夫帝王之道当务其逺者大者而略其近者小者国之大事当与公卿议之而不当使小臣参之四方之事当委牧伯察之而不当使左右觇之傥公卿牧伯尚不能择贤者而任之小臣左右独能得贤者而使之乎若苟爲不贤则险诐私谒无不为已今陛下好于禁中出手诏指挥外事非公卿所荐举牧伯所纠劾或非次迁官或无故废罢外人疑骇不知所从此岂非朝廷之士左右之臣所谓聪明刚断威福在已者耶陛下闻其言而信之臣窃以为过矣夫公卿所荐举牧伯所纠劾或谓之贤者而不贤谓之有罪而无罪皆有迹可见责有所归故不敢大为欺罔若奸臣密白陛下令陛下自为圣意以行之则威福集于私门而怨谤归于陛下矣安得谓之威福在陛下耶且陛下向时中诏所指挥者率非大事至于两禁美官边藩将帅省府职任诸路监司此皆众人之所希求治乱之所系属当除授之际窃恐未必一一出圣志也若乃奸邪贪猥之人陛下所明知而黜去者或更改官而升资或不久复进用然则威福之柄果不在陛下而陛下偶未思也以此观之面誉陛下聪明刚断威福在已太平可立致者非愚则谀不可不察也陛下必欲威福在已曷若谨择公卿大臣明正忠信者畱之愚昧阿私者去之在位者既皆得其人矣然后凡举一事则与之公议于朝使各言其志陛下清心平虑择其是者而行之非者不能复夺也凡除一官亦与之公议于朝使各举所知陛下清心平虑择其贤者而用之不肖者不能复争也如此则谋者举者虽在公卿大臣而行之用之皆在陛下安得谓之威福不在已耶陛下此之不为而顾彼之久行臣窃恐似未得其要也夫三人羣居无所綂一不散则乱是故立君以司牧之羣臣百姓势均力敌不能相治故从人君决之人君者苟不为决从谁决之乎夫人心不同如其面焉国家凡举一事朝野之人必或以为是或以为非凡用一人必或以为贤或以为不肖此固人情之常自古而然不足恠也要在人主审其是非取是而舍非则安荣取非而舍是则危辱此乃安危荣辱之所以分也是以圣王重之故博谋羣臣下及庶人然而终决之者要在人君也古人有言曰谋之在多断之在独谋之多故可以观利害之极致断之独故可以定天下之是非若知谋而不知断则羣下人人各欲逞其私志斯衰乱之政也诗云谋夫孔多是用不集发言盈庭谁敢执其咎如匪行迈谋是用不得于道哀哉为猷匪先民是程匪大猷是经维迩言是听维迩言是争如彼筑室于道谋是用不溃于成此言周室之臣不知先王之道务争近小之事人君不能定其可否而事终无成也汉世国家有大典礼大政令大刑狱大征伐必下公卿大夫博士议郎议其议者固不能一心有参差不齐者矣于是天子称制决之曰丞相议是或曰廷尉当是而羣下厌然无有不服者矣今陛下听羣臣各尽其情以议事此诚善矣然终不肯以圣志裁决遂使羣臣有尚胜者以巧文相攻辩口相挤至于再至于三互相反覆无有限极臣愚深恐亏朝廷之政体损陛下之明德流闻四方取轻边境非嘉事也夫天下之事有难决者以先王之道揆之若权衡之于轻重规矩之于方圆锱铢毫忽不可欺矣是以人君务明先王之道而不习律令知本根既植则枝叶必茂故也近者登州妇人阿云谋杀其夫有伤垂死情无可在理甚明已伤不首于法无疑中材之吏皆能立断事已经审刑院大理寺刑部断爲死罪而前知登州许遵文过饰非妄爲巧説朝廷命两制定夺者再命两府定夺者再勑出而复收者一收而复出者一争论纵横至今未定夫以田舍一妇有罪在于四海之广万防之众其事之细何啻秋毫之末朝廷欲断其狱委一法吏足矣今乃纷纭至此设更有可疑之事大于此者将何以决之夫执条据例者有司之职也原情制义者君相之事也分争辨讼非礼不决礼之所去刑之所取也阿云之事陛下试以礼观之岂难决之狱哉彼谋杀为一事为二事谋为所因不为所因此苛察缴绕之论乃文法俗吏之所事岂明君贤相所当畱意耶今议论岁余而后成法终于弃百代之常典悖三纲之大义使良善无告奸凶得志岂非徇其枝叶而忘其本根之所致耶若此之类臣窃恐似未得其要也此皆众人之所私议窃叹而莫敢明言者臣以独受恩深重不顾斧钺为陛下言之惟圣明裁察臣光昧死再拜以闻
　　宋文鉴巻四十九
　　钦定四库全书
　　宋文鉴巻五十
　　宋　吕祖谦　编
　　奏疏
　　应诏言朝政阙失　　　　　　　司马光
　　臣准西京牒准三月三十日诏勑朕涉道日浅晻于致治政失厥中以干隂阳之和乃自冬迄春旱暵为虐四海之内被灾者广间诏有司损常膳避正殿冀以塞责消变厯日滋久未蒙休应嗷嗷下民大命近止中夜以兴震悸靡宁永惟其咎未知攸出意者朕之听纳不得于理欤狱讼非其情欤赋敛失其节欤忠谋谠言郁于上闻而阿谀壅蔽以成其私者众欤何嘉气之不効也应中外文武臣寮并许实封直言朝政阙失朕将亲览考求其当以辅政理三事大夫务悉心交儆成朕志焉臣伏读诏书喜极以泣昔成汤以六事自责今陛下以四事求谏圣人所为异世同符凡诏书所言皆即日之深患陛下既已知之羣臣夫复何云曽子曰尊其所闻则高明矣行其所知则光大矣陛下诚知其如是复能断志无疑不为左右所移则安知今日之灾沴不如太戊之桑谷太宗之雊雉成王之雷风宣王之旱魃更爲宗庙生民之福乎然自诏下以来臣不知中外之臣亦有以当今之急务生民之疾苦力为陛下别白言之者乎葢必有之矣而臣未得闻也臣窃不自揆伏念父子受国厚恩备位侍从向在朝廷屡以狂瞽尘浼圣聪间以衰疾自求闲官不敢复预国家之议四年于兹矣幸遇陛下发不世之诏问以朝政阙失斯实千载一时古人虽在畎亩尤不忘君况居位食禄者乎是以不敢畏当涂避众怒爱微躯保妻子心知时事之可忧而塞嘿不言也窃观陛下英睿之性希世少伦即位以来鋭精求治耻爲继体守文之常主高欲慕尧舜之隆下不失汉唐之盛擢俊杰之才使之执政言无不听计无不从所誉者超迁所毁者斥退垂衣拱手听其所为推心置腹人莫能间虽齐桓公之任管仲蜀先主之任诸葛亮殆不及也执政者亦悉心竭力以副陛下之欲耻为碌碌守法循故事之臣每以周公自任是宜百度交正四民丰乐颂声旁洽嘉瑞沓至乃其效也然六年之间百度纷扰四民失业怨愤之声所不忍闻灾异之大古今罕比其故何哉岂非执政之臣所以辅陛下者未得其道欤所谓未得其道者在于好人同已而恶人异己是也陛下既全以威福之柄授之使之制作新法以利天下是宜与众共之舍长取短以求尽善而独任已意恶人攻难羣臣有与之同者则擢用不次与之异者则祸辱随之人情谁肯弃福而取祸去荣而就辱于是天下之士躁于富贵者翕然附之争劝陛下益加委信顺从其言严断刑罚以絶异议如是者徃徃立取美官比年以来中外执事权者皆此属矣其怀忠直守亷耻者皆摈斥废弃或罹罪谴无所容立至于台谏之官天子耳目所以规朝政之阙失纠大臣之专恣此陛下所当自择而亦使执政择之彼专用其所亲爱之人或小有违忤即加贬逐以惩后来必得佞谀之尤者然后使为之如是则政事之愆谬羣臣之奸诈下民之疾苦逺方之寃抑陛下何从得闻见之乎又奉使询访利害于四方者亦其所亲爱之人皆先禀其意指慿其气势以驱迫州县之吏善恶系其笔端升黜由其唇吻彼州县之吏承迎奉顺之不赡何暇与之讲利害立同异哉及其入奏则云州县守宰咸以为便经久可行陛下但见其文书灿然可观以为法之至善询谋佥同岂知其在外之所为哉更増为条目务求新巧互陈利病各事改张使画一之法日殊月异久而不定吏民莫知所从葢由袭故则无功出奇则有赏彼皆进身之私计非有益国便民之志又令使者督责所在监司监司督责州县上下相驱竞为苛刻奉行新法稍不尽力则谓之非才不职及沮壊新法立行停替或未熟新法论有违犯皆不理赦降去官与犯赃者罪同而重于犯私罪者州县之吏唯奉行文书赦免罪戾之不暇民事不复畱心矣又潜遣逻卒听市道之人谤议者执而刑之又出榜立赏募人告捉诽谤朝政者臣不知自古圣主明王之政固如是耶昔尧稽于众舍已从人舜戒羣臣予违汝弼汝无面从退有后言此其所以为帝王称首者也闻秦恶闻其过杀直谏之士禁偶语之人及其祸败行道之人皆知而已独不知此所以为万世戒者也子产相郑郑人游于乡校以论执政然明请毁之子产曰何爲夫人朝夕退而游焉以议执政之善否其所善者吾则行之其所恶者吾则改之是吾师也若之何毁之我闻忠善以损怨不闻作威以防怨岂不遽止然犹防川大决所犯伤人必多吾不克救也不如小决使道不如吾闻而药之也何今之执政异于古之执政乎齐景公谓梁丘据曰惟据与我和夫晏子对曰据亦同也焉得为和和如和羮焉水火醯醢盐梅以烹鱼肉宰夫和之齐之以味济其不及以泄其过君子食之以平其心君臣亦然君所谓可而有否焉臣献其否以成其可君所谓否而有可焉臣献其可以去其否是以政平而民不干民无争心今据不然君所谓可据亦曰可君谓所否据亦曰否以水济水谁能食之今朝廷之臣对扬啓沃亦有异于梁丘据者乎衞君言计非是而羣臣和者如出一口子思曰以吾观衞所谓君不君臣不臣者也人主自臧则众谋不进事是而臧之犹却众谋况和非以长恶乎夫不察事之是非而悦人赞已闇莫甚焉不度理之所在而阿谀求容謟莫甚焉君闇臣謟以在民上民不与也若此不已国无类矣子思言于衞侯曰君之国事将日非矣君出言自以为是而卿大夫莫敢矫其非卿大夫出言自以为是而士庶人莫敢矫其非君臣既自贤矣而羣下同声贤之贤之则顺而有福矫之则逆而有祸如此则善安从生今执政主新法羣下同声贤之有以异于衞国之政乎是以士大夫愤懑郁结视屋窃叹而不敢言庶人饥寒憔悴怨叹号泣而无所控告此则陛下所谓忠谋谠言郁于上闻而阿谀壅蔽以成其私者也苟忠谠退伏阿谀满侧而望百度之正四民之乐颂声之洽嘉瑞之臻固亦难矣方今朝之阙政其大者有六而已一曰广散青苗钱使民有负债日重而县官无所得二曰免上戸之役敛下戸之钱以飬浮浪之人三曰置市易司与细民争利而实耗散官物四曰中国未治而侵扰边境得少失多五曰结保甲教习凶器以疲扰农民六曰信狂狡之人妄兴水利劳民费财若其他琐琐米盐之事皆不足为陛下道也舍其大而言其细舍其急而言其缓外有献替之迹内怀附防之心是奸邪之尤者臣不敢为也凡此六者之为害人无贵贱愚智莫不知之乃至陛下左右前后之臣日誉新法之善者其心亦知其不可但欲希合圣心附防执政盗冨贵耳一旦陛下之意移则彼之所言亦异矣臣今不敢复费简札叙利害以烦圣聪但愿陛下勿询阿谀之党勿徇权臣之意断志罢之必有能爲陛下言其详者矣此六者之中青苖免役钱为害尤大夫力者民之所生而有也谷帛者民可耕桑而得也至于钱者县官之所铸民不得而私爲也自未行新法之时民间之钱固已少矣富商大贾藏镪者或有之彼农民之冨者不过占田稍广积谷稍多室屋修完耕牛不暇而已未尝有积钱巨万于家者也其贫者蓝缕不蔽形糟糠不充腹春指夏熟夏望秋成或为人耕种资采拾以爲生亦有未尝识钱者矣是以古之用民者各因其所有而取之农民之役不过出力税不过谷帛及唐末兵兴始有税钱者故白居易讥之曰私家无钱鑪平地无铜山言责民以所无也今有司爲法则不然无问市井田野之民由中及外自朝至暮唯钱是求农民直丰岁贱谷粜其所収之谷以输官比常岁之价或三分减二于斛防之数或十分加二以求售于人若直凶年无谷可粜吏责其钱不已欲卖田则家家卖田欲卖屋则家家卖屋欲卖牛则家家卖牛无田可售不免伐桑枣撤屋材卖其薪或杀牛卖其肉得钱以输官一年如此明年将何以爲生乎故自行新法以来农民尤被其患农者天下之本农既失业余民安所取食哉今货益重物益年虽饥谷不甚贵而民倍困爲国计者岂可不少思其故哉此皆敛钱之咎也北尽塞表东被海涯南逾江淮西及卭蜀自去嵗秋冬絶少雨雪井泉溪涧往往涸竭二麦无収民已绝望孟夏过半秋种未入中戸以下大扺乏食采木实草根以延朝夕若又如是数月将如何哉当此之际而州县之吏督迫青苗助役钱不敢少缓鞭笞缧绁唯恐不迨妇子皇皇如在汤火之中号泣呼天无复生望臣恐鸟穷则啄兽穷则攫民穷困已极而无人救恤羸者不转死沟壑壮者不聚爲盗贼将何之矣若东西南北所在啸聚连羣结党日滋月蔓弥漫山泽蹈借城邑州县不能禁官军不能讨当是时方议除去新法将奚益哉缘林赤眉黄巾黒山之徒自何而有皆疲于赋敛复値饥馑穷困无聊之民耳此乃宗庙社稷之忧而庙堂之上方晏然自得以爲太平之业八九已成此臣所爲痛心疾首昼则忘食夜则忘寝不避死亡欲黙而不能者也易复之初九曰不逺复无祗悔元吉言过而能改虽悔不大也其上六曰迷复凶有灾用行师终有大败以其国君凶至于十年不克征言迷而不复凶且有灾于君道尤不利也昔秦穆公败于殽作秦誓曰唯古之谋人则曰未就予忌唯今之谋人姑将以爲亲虽则云然尚猷询兹黄发则罔所愆葢悔弃老成之逺虑用利口之浅谋以取覆败而思补其过也故能终雪前耻彊覇西戎汉武帝征伐四夷中国虚耗贼盗羣起又防贰师之军乃下哀痛之诏曰乃者以防马书徧示丞相御史二千石诸大夫议郎为文学者皆以虏自缚其马不祥甚哉公车方士太史太卜皆以爲吉今计谋卦兆皆反谬葢始寤公卿方士之謟谀对不以诚致误国事有悔于心也故禁苛暴止擅赋力本农天下复安自国家行新法以来天下之人心祈口祷惟冀陛下之觉寤而拯救其失以苏疲民如望上天之膏泽日复一日以至于今及今改之犹可救也过是则民力屈竭一旦涣然离散乃始劳心安集岂不难哉窃观陛下诏书畏天灾深自咎责丁宁恳切或有所改为也若徒着之空文而于新法无所变更是犹临鼎哀鱼之烂而益薪不已将何补哉陛下诚能垂日月之明奋干刚之断放逺阿谀勿使壅蔽自择忠谠为台諌官収还威福之柄悉从已出诏天下青苖钱勿复散其见在民间逋欠者计从初官本分作数年催纳更不収息其免役钱除放差役并依旧法罢市易务其所积货物依元买价出卖所欠官钱亦除利催本罢拓土辟境之兵先阜安中国然后征伐四夷罢保甲教阅使服田力穑所兴修水利委州县相度凡利少害多者悉罢之如此则中外讙呼上下感悦和气薫蒸雨必霑洽矣彼阿防之人附防执政者皆缘新法以得冨贵若陛下以爲非而舍之彼如鱼失水必力争固执而不肯移愿陛下勿问之也臣切闻陛下以旱暵之故避殿撤膳其焦劳至矣而民终不预其泽不若罢此六者立有溥博之德及于四海也又闻京师近虽获雨而畿甸之外旱气如故王者以四海爲家无有逺近皆陛下之赤子愿陛下虽徇羣臣之请御正殿复常膳犹应兢兢业业忧劳四方不遽自寛以爲无复灾也又诸州县奏雨往往止欲解陛下之焦劳一寸云三寸三寸则云一尺多不以其实不可不察也又间青苗之法灾伤及五分则倚阁其间官吏不仁者至有抑遏百姓止放四分以下税此尤可罪者也臣在冗散之地若朝政小小得失臣固不敢预闻今坐视百姓困于新法如此将爲朝廷深忧而陛下曽不知之又今年以来臣衰疾寖増恐万一溘先朝露赍懐忠不尽之情长抱恨于黄泉是以冒死一爲陛下言之傥陛下犹弃忽而不之信此则天也臣不敢复言矣干冐宸扆臣无任恳切惶惧之至
　　论钱谷宜归一　　　　　　　　吕　诲
　　臣窃以洪范八政食货为先故古者国用必使冡宰制之祖宗之制天下钱谷自非常平仓司农寺外其余皆总于三司一文一勺以上悉申帐籍非条例有定数者不敢擅支故能知其大数量入爲出详度利害变通法度分画移用取彼有余济彼不足指挥有司转运使诸州如臂使指朝廷常选健吏精于理财者爲三司官如陈恕林特李参之类皆稽职有名者也其余非通晓钱谷者亦罕得叨居其任理资序受厚俸而已故能仓库克溢用度有余民不匮乏邦家乂安自改官制以来备置尚书省六曹二十四司及九寺三监各令有职事将旧日三司所掌事务散在六曹及诸寺监戸部不得总天下财赋既不相綂摄帐籍不尽申户部不能尽知天下钱谷之数五曹各得支用钱物有司得符不敢不应副戸部不能制戸部既不能知天下钱谷出纳见在之数无由量入为出五曹及内百司各自建白理财之法申奏施行户部不得一一关预无由尽公共利害今之户部尚书旧三司使之任也左曹尚书右曹不尚书天下之财分而爲二视彼有余视此不足不得移用天下皆国家之财而分张如此无专主之者谁爲国家公共爱惜通融措置者乎譬人家有财必使一人专主其支用使数人主之各务已分所有多互相侵夺而人人得取用之财有増益者乎故利权不一虽使天下财如江海亦有时而竭况民力及山泽所出有限剂乎此臣所以日夜爲国家深忧者也今纵未能大有更张欲乞且令尚书兼领左右曹侍郎则分职而治其右曹所掌钱物尚书非奏请得防不得擅支诸州钱谷金帛使提举常平仓司者每月亦须具文帐申戸部六曹及寺监欲支用钱物皆须先关户部符下支拨不得一面奏乞直支应掌钱物诸司不见戸部符不得应副其旧日三司所管钱谷财用事有散在五曹及诸寺监者并乞收归戸部若以如此戸部事多官少难以办集即乞减户部冗末事务付闲曹比司兼领而通戸部如此则利权归一若更选用得人则天下之财庶防可理矣
　　请罢韩琦等转官　　　　　　　吕　诲
　　臣伏覩宰臣韩琦等转官制辞皆赏先议建储之功于体似未爲便宜储贰者国家之根本根本未立大臣不言谁其言之葢其职尔岂得爲功言之者是公于天下而赏之者私于己也且汉史载文帝豫建太子但云有司所请不显其人讫景帝世不闻赏建言者诚有防哉自至和而后先帝服药文武官请建储副者无虑百十人可尽录其功赏之耶去歳赏定防之功今日赏建储之议恩宠便蕃乃前世未闻之事也大庭宣扬是以爵禄诱人妄者因事以言必思后福其可得乎陛下自幼鞠育宫中乃先帝之意天命所属保护者皇太后之功也羣臣何力之有借使臣下不言厯数何所归乎贪天之功以爲己力古人羞之琦等岂无是思臣所以愿陛下不赏者为国家无穷之计唯圣智察焉
　　请诸路安抚举辟士人　　　　　吕　诲
　　臣窃以本朝取士之路最广入流之人寔繁常患遗才似未得术非养之有素试之以事诚不可也如前朝藩鎭延辟士人既阅其实使之渐进庶几得其用也臣欲乞今后藩镇带安抚使处许于本路举人内选有行实曾得文解者嵗辟一人权本州司士参军且令差使观其能效可以逺用候满三考保荐闻上或赐以本科出身然后随其器使必能适用与夫科场较艺取其一日之长其效逺矣朝廷久而行之士皆修饬风俗才无遗矣
　　论选部　　　　　　　　　　　吕　诲
　　臣闻汉世诸侯自得置吏四百石以下其傅相大官则汉置之郡吏督邮从事悉任之于牧守魏晋而降始归吏部葢所以尊王朝而削郡国之权也甄陶流品因袭于今以天下之广民政之本委牧守自择贤良而佐之犹虑不得其人而况专于一司乎矧用刀笔以量才按簿书而责实限歳月以稽课待贤愚于一涂将使官无瘝旷民归治理其可得也而又吏有定员入流之人无限官随岁积铨衡日紊不得救僿以澄源其郡吏督邮从事及县之司籍丞簿尉当令牧守举辟乃任命吏部谨其簿籍俟考秩当迁则稽之以课防尚之以亷节访之以时务较之以书判审此四实第爲五等三之上闻于朝当爲进任四之下俾其叙进降此则覆退及三载听叙前职如是州郡得人生民受赐虽权重于牧守而命出于朝廷亦不减吏部铨覈之要矣
　　论王安石　　　　　　　　　　吕　诲
　　臣窃以大奸似忠大诈似信惟其用舍系时之休否也至如少正卯之才言伪而辨行僞而坚顺非而泽强记而博非宣父圣明孰能去之唐卢杞天下谓之奸邪惟德宗不知终成大患所以言知人之难尧舜其尤病诸陛下即位之初起王安石就知江宁府未几召为学士缙绅皆庆陛下之明擢有文之得以适其用也及进二台席佥论未允衡石之下果不能欺其重轻也古人曰庙堂之上非草茅所当言正谓是也臣伏覩参知政事王安石外示朴野中藏巧诈骄蹇慢上隂贼害物斯众所共知者臣略疏十事皆目覩之实迹冀上寤于宸鉴一言近诬万死无避安石向在嘉祐中判纠察刑狱司因开封府争鹌鹑公事举駮不当御史台累移文催促谢恩倨傲不恭相次仁宗皇帝上僊未几安石丁忧其事遂已安石服满托疾坚卧累诏不起终英宗朝不臣就如有疾陛下即位亦合赴阙一见稍存人臣之礼及就除江宁府于私安便然后从命慢上无礼其事一也安石任小官每一迁转逊避不已自知江宁府除翰林学士不闻固辞先帝临朝则有山林独往之思陛下即位乃有金銮侍从之乐何慢于前而恭于后见利忘义岂其心乎好名欲进其事二也人主延对经术之士讲解先王之道设侍讲侍读常员执经在前乃进説非传道也安石居是职遂请坐而讲説将屈万乘之重自取师氏之尊眞不识上下之仪君臣之分况明道德以辅益聪明者乎但要君取名而已其事三也安石自居政府事无大小与同列异议或因奏对畱身进説多乞御批自中而下以塞同列沮论是则掠美于己非则敛怨于君用情罔公其事四也安石自纠察司举駮多不中理与法官争论刑名不一常懐忿隙昨许遵误断谋杀公事力爲主张妻谋杀夫用按问欲举减等科罪挟情坏法以报私怨两制定夺但闻朋附二府看详亦皆畏避徇私报怨其事五也安石初入翰林未闻进一士之善首率同列称弟安国之才朝廷与状元恩例犹谓之薄主试者定文巻不优其人遂罹中伤小惠必报纎必复及居政府才及半年卖弄威福无所不至自是畏之者勉意俯从附之者自鬻希进奔走门下唯恐其后背公死党今已盛矣怙势招权其事六也宰相不视事旬日差除自专逐近臣补外皆不附己者妄言尽出圣若然不应是安石报怨之人丞相不书勑本朝故事未之闻也意示作威耸动朝着然今政府同列依违宰臣避忌遂专恣而何施不可专威害政其事七也凡奏对御座之前唯肆强辩向与唐介争论谋杀刑名遂致諠哗众非安石而是介介忠劲之人务守大体不能以口舌胜不幸愤懑发疽而死自是同列尤甚畏惮虽丞相亦退缩不敢较其是非任性凌轹同列其事八也陛下方稽法唐尧敦睦九族奉亲爱弟以风天下而小人章辟光献言俾岐王迁居于外离间之罪固不容诛上寻有防送中书欲正其罪安石坚拒不从仍进危言以惑圣聪意在离间遂成其事朋奸之迹甚明其事九也今邦国经费要防在于三司安石居政府与知枢密者同制置三司条例兵与财兼领之其掌握重轻可知矣又举三人者勾当八人者巡行诸路虽名之曰商财利其实动揺于天下也臣未见其利先见其害其事十也臣指陈猥琐烦黩高明诚恐陛下悦其才辩久而倚毗情僞不得知邪正无复辨大奸得路则贤者渐去乱繇是生臣防安石之迹固无逺略唯务改作立异于人徒文言而饰非将罔上而欺下臣窃忧之误天下苍生必斯人矣伏望陛下图治之宜当稽于众方天灾屡见人情未和唯在澄清不宜挠浊如安石久居庙堂必无安静之理臣所以沥恳而言不虞横祸期感动于聪明庶判别于真僞况陛下志在刚决察于隐伏当质于士论然后知臣言之中否然诋讦大臣之罪不敢苟逭孤危若寄职分难安当复露章请避怨敌









　　宋文鉴巻五十
　　钦定四库全书
　　宋文鉴卷五十一
　　宋　吕祖谦　编
　　奏疏
　　论治本　　　　　　　　　　　孙　沔
　　臣闻虞舜治家而纳麓姬文刑寡而御邦周南歌闗睢之徳仲尼删诗着为三百篇之首鲁史先经以纪元妃丘明直书为十二公之始易以风自火出为家人之象言号令之行于外由中正而明于内非严火风之威则难以正于家矣礼云身修而家齐家齐而国治国治而天下平王政之本基乎此矣是知先圣惧昵情之为患而立教于将来者也恭以皇帝陛下仁深溥博明达照临好善无厌从谏弗咈绍三朝之谟训躬万几之忧勤旰食在治将二十年虽古之圣帝明王致志行事无以过也今朝带无专权之臣上无失道之事然而隂阳未和灾变未息法令不行恩威不著者岂治内之道有所未至欤臣不欲迂阔引喻前古愿以闻见五事而陈之而以言获罪臣之职也伏以中宫正位德配至尊主隂治教为天下母三妃九嫔世妇御妾上下分统无有僣差百世不易之论也伏自景祐已来三黜宠姬闻两犯宸扆葢所起幽微不胜恩遇身贵则性悍福极则患生退屏继迹逾僣如旧苟不逮于严制窃恐渐于厉阶昨见上元嘉节内庭出游美人才人无不随从飞葢蔽景流车激双各崇华卫分道争行众目共观与后为并此非所以视外而垂范者也臣乞今后贵品嫔御等并令修备礼节戒约奢侈常随皇后出入不得各排仪位輙自矜越仍乞选择端严近上夫人一两员立为宫师以佐内职则所冀上下有别而中外不敢惑矣窃以宫政之设内职是先尚书侍御司记典言一百二十则为大备故先朝之数侍史不过五百人俸给止千五十贯皆有纪律不甚奢盈今闻十倍增人已逾三二千十倍添俸或至二十万私身养女数复过之百司供亿按簿可知一岁之中所用何极非所以示节俭也臣乞取索宫中诸院宫人及私身养女都大数目呈取进止若非游幸之所宜令检勘合用人量留外并放归本家任从其便而请给之数见在者宜节减其半此所以消幽旷之气而省财廪之费也窃以内侍之职最为亲近宣传国命出纳王言常敦抑制尚或腾凌今迁秩不逾年赏赐无虚日甲第连坊名园接畛玉帛盈于后房丝竹闻于别院官尊禄厚职重员多若不立之仪式必恐亢于宠荣臣欲乞御药依旧只用二员御带押班都知并乞选择重公严勤慎旧有心力者充三年一迁官不许非次改转未有嗣者令养一子则内无乆贵之人下有进身之路亦一代之永制也切以勾陈九重华葢万乘垣直太紫庭俨云龙非深严不为尊非禁戒不为备阑入则抵罪语至则伏诛使内言不出于阃外言不入于阃所以防未然而限中外也今上之起居言语众无不知帷箔宴游外无不传内降斜封垣夷若道免刑要赏响应如神皆由左右之人出入为地迩臣颇邪能伺动静迎合巧中率用期道若不早辨以防微窃恐长奸而忽变臣欲乞应合入内及听唤中人并用五十已上五十已下者诸宫院子须限七十已下上分定畨次上下不得参杂出入仍令内东门司专切防检其暗只候俳优人及公主院檐子官各放归本营所有内道场乞今后断絶此则肃静于宸庭足以光辉于史牒窃以王者所须岁终不防葢天下之财天子用之有司不得而吝也其或出纳不谨支费不节岂可容奸不诘其今御宝凭由司东门劄子取诸库犀玉金银钱帛一歳仅三百余万贯但有入内之名不知所用之处此数既多不可悉记昨闻胥吏僞取库金三十两抵法况御宝是中禁所掌外何计而诈得之窃恐前后用此非一吏也乞差不干碍公干有心力臣寮置司将宝元后来系御宝凭由及内东门劄子取左藏库等金银犀玉钱帛大数对帐簿及谢恩表状造作文歴并内藏诸库亦自宝元后来内中支使金宝钱帛都数逐件磨勘即见无涯费用积久欺仍乞今后诸宫阁凡有取索出到凭由劄子先下内侍省都知入内复奏然后置簿抄上畨换通签正牒下诸库藏方得即官支物不得直行取索或更别设闗防节减用度亦经乆之利也此五事者实政教之本源升平之基构也中宫正则内宰之制行于六宫而宠嬖不犯于上矣宫禁严则中阃之事絶于众口而朋党不生于外矣宫人不减则用度不给怨旷以感隂阳之沴矣内侍不禁则威柄不一引进以来邪佞之类矣御宝不严财货不计则盗诈公取而无虑矣噫恩能削威昵可消正甘言令色逊于志先意希防防其事仁爱浸深忍情难决非至圣至明不可免也伏望皇帝陛下游神清净敏德太宁养冲和之性节嗜欲之情使气志如神威仪可畏廓日月之辉发雷霆之断柔媚不干于聪明爱幸尽决于道义则何患天下之不治哉书曰威克厥爱允济易曰扬于王庭刚决柔也传曰枨也欲焉得刚非用天下之刚健中正则于断也难矣今昊贼侵轶西鄙攻守臣未敢进一策者葢儒者不知兵不可预言也若大臣尽心诸将用命恐未为大患也夫手足之疾侵于皮肤积为疮痍发于指掌未有所损也心腹之疾迫于膏肓拥为痈疽溃于头目不可卒救也此五事措置得宜则无穷之福此五事因循弗举恐为不测之虑履霜至于坚冰燃火在于积薪非一朝一夕之故也惟断之在不疑行之恐不及动无失机间不容髪则百世之利万方之幸皆陛下家事非人臣所得及也至于政教之纲纪未举辅相之心德未同朋党之邪正未分着位之材愚未辨进贤难于起死去佞过于防山法令挠于亲恩赏及于滥岂不谓根蘖于内而斤斧不施者乎若圣人一虑及此则庶事自正其条例悉数之名俟聪明听然其説异日为陛下言之也臣素非博识惟尽愚诚不歴诋于羣公不専攻于上德但虑切直速怒贵权不能保身贻忧老母则于事君之心无所愧矣伏望夙夜之余再赐详览无使臣言为空言则死生幸甚干犯威顔甘俟诛窜无任激切待罪之至
  </div>
  <div class="pagination">
   <a href="宋文鉴_page37.html">
    上一页
   </a>
   <span>
    ...
   </span>
   <a href="宋文鉴_page33.html">
    33
   </a>
   <a href="宋文鉴_page34.html">
    34
   </a>
   <a href="宋文鉴_page35.html">
    35
   </a>
   <a href="宋文鉴_page36.html">
    36
   </a>
   <a href="宋文鉴_page37.html">
    37
   </a>
   <span class="current-page">
    38
   </span>
   <a href="宋文鉴_page39.html">
    39
   </a>
   <a href="宋文鉴_page40.html">
    40
   </a>
   <a href="宋文鉴_page41.html">
    41
   </a>
   <a href="宋文鉴_page42.html">
    42
   </a>
   <a href="宋文鉴_page43.html">
    43
   </a>
   <span>
    ...
   </span>
   <a href="宋文鉴_page39.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
