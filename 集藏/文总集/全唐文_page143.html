<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 143 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 143 页/共 603 页
  </h1>
  <div class="content">
   ☆张说（四）
    ○论幽州边事书
    臣顿首死罪，皇帝陛下：先帝以臣践履忠孝，使臣启发圣明，故得侍读春宫，夙承天眷；景□中岁，兼掌枢衡，内当沸腾之口，外御倾夺之势。陛下监抚既安，自天所，臣协赞之意，明神启之。开元之始，首典钧轴，智小任大，福过灾生，出守三州，违离六载，曲直非已，外降由人，惟君知臣，事不待说。今改秩边镇，委重戎麾，窃以两蕃近和，能无同异？九姓远附，未闻抚纳，欲恃贼杀无侵扰之虑，保宁两蕃受徵发之盟，臣愚料之，恐未然矣。何者？贼杀新立，必逞兵威，贼兵所加，必收九姓，九姓若去，两蕃摇矣。九姓虽属并州节度，然共幽州密迩，脱有风尘，何事不至？臣熟闻幽州兵马寡弱，卒欲排比，未可即戎，城中仓粮，全无贮积，设若来迫，臣实忧之。伏乞圣慈，深以垂意，博询旧将，豫为筹画，若早图之，必无後悔。且孤臣总众，易起猜疑，宽大失济事之宜，严整招怨黩之谤，远辞天听，临路徨。如有论告臣身奏劾军事者，乞追臣面问，对定真虚，则日月无可蔽之期，幽远有自通之望。伏愿留书在内，时加矜察。
    ○论神兵军大总管功状
    右：被牒奉敕责通大总管功状者。自契丹背恩，营州失守，前军丧律，榆关不开，幽平鸟栖於重堑，戎羯虎食於四野，燕南诸城，十仅存一，河朔之地，人挟两端：由是豺狼入於牢，蜂虿出於怀袖。王受服不宿，孤剑先以驱，寇雠日深，甲兵未继。於时鸠合步骑，不满三千，彼众我寡，兵怯虏炽。且保关守塞，力犹不御，况土人弄兵，转相攻拔？外召夷狄，内据险隘，冀州既陷，势将不已。当决水之冲，承烈火之焰，逆风扑燎，摧岸塞河，韩、白见之，知基难矣！王权以料敌，静而镇下，宣国恩以抚宁，晓愚俗以逆顺，督将吏以忠义，示士伍以严肃，深筹秘於六奇，潜檄通於千里：沧瀛贝博，响援增气；幽易恒定，声威有立。而又分兵井陉，杜其西望，引军河漕，阻此上流，张虚旗於赵城，设奇兵於襄国，亦犹吴人潜军於巢县，而见舟豫章；汉将捷径於武关，而声出崤渑。盖广援以安众，多方以误敌，故能举无遗策，兵不逾时，涤戢於妖氛，拔冀方於涂炭。俾皇灵溥畅，黔首昭苏，朝廷释东顾之忧，漳滏息南侵之患，然後归剽掠，返流亡，业穷乏，赈痍伤，僵暴皆掩，死丧复怨，赏不失劳，亦无滥受，罚不漏罪，亦无冤人：则王有大勋於是役也，而又诚以奉上，义以利人。
    至忠之状有三，为善之迹有五。所谓忠者，一曰思致命也。初戎寇方殷，王乘驿赴救，众才数骑，捍敌群丑，山东父老，如恃山河。既而王躬擐甲胄，吐诚师旅，誓在尽敌，以报前雠，故得感激来战，决命争胜。二曰能果断也。凶党狂狡飞转妖书，吠尧谤舜，闲诱愚惑，事斯蔓结，摇我人心。王阴察州闾，掩求魁蠹，获应贼书人耿罗汉等一十三人，焚书伏罪，众而後定，故得破谋杀谍，悖计无施。三曰诚感神也。王地维近属，躬当大任，所过山川鬼神之地，罔不精意恳祷以请，云天子圣明，皇天辅德，实降灵助，以济神兵。幽感明，多获孚，故得行师之处，胜风送旗，合战之时，兴□翊阵，金公向，冰消草靡。所谓善者，一曰均下也：饮食劳逸，与将士必同；二曰洁己也：遍赏有功，王秋毫无受；三曰询善也：国之彝典，成诵在心，阅实定名，必谘群议；四曰嫉恶也：每戮一人，亲数其罪，必深加咎责，使愧耻於地；五曰不伐也：贼平之日，将吏贺功，王称美天威，推劳士众，兢兢然若不己有也。惟圣人神武制命，豫授兵符，惟大总管忠善龚行，克成庙。今者显号年纪，腾辉国籍，方谓垂范□台，勒功彝器。而大杜遣宴，甫率於旧章；茅土增封，殊末于宗正：此壮夫义士所以窃议而长叹者也。虽树下不言，用归功於明主；然策勋有典，何劝善於戎臣？敢凭下问，是用大陈，其所正复州县，招抚归降，补署官僚，存集流迸，擒杀凶丑，收获军实，与吏士共功者，具如别状。
    ○贺彩□见状
    右：伏奉恩旨，今日属下元，赐臣等侍从外隆圣阙，礼谒大圣尊容，行香之际，日西南有彩□者。伏以大道无形，至诚斯应；上元降福，感而遂通。步辇涉於斋宫，虔修香火；彩□生於晓日，遽发祥光。是知圣德与天心合符，万灵与群仙叶赞。臣叨倍侍从，如汗漫之游；承恩礼谒，更睹氤氲之瑞。荣幸之极，千载一时，无任欣庆之至。
    ○贺破吐蕃状
    右：臣等伏以凉州遥禀神，大振天威，吐蕃小丑，应时摧败。元恶渠魁，乘势俘戮，只轮匹马，坐见无遗。虽虞舜之格有苗，黄轩之征涿鹿，未有廓清氛，如今日之盛者。臣等无任应快之至。
    ○谢赐撰郑国夫人碑罗绢状
    右：内侍尹凤翔宣口敕，得所进斗羊表及郑国夫人碑，今赐卿彩罗二十匹、绢一千匹者。伏以斗羊薄技，恩感战士之心；雕虫陋词，愧称贤母之德。效轻赏重，戴厚惭深，臣子之情，岂望天报？
    ○集贤院谢示道经状
    右：臣伏见圣札金字八分写《道经》两卷，以为惠文太子三七追福，天毫发彩，宸翰腾辉，色丽风□，光逾日月。伏惟陛下孝弟之至，通於神明，俯念天伦，用资幽赞，当兹炎暑，服此勤劳，事绝古今，感深名教。臣忝司右职，载考前王，未有亲亲之至，楷隶之美，如此之备也，足以作则贻范，垂之无穷。伏望宣付史馆，以光典策，无任诚恳惭惶之至。
    ○谢赐御书大通禅师碑额状
    右：内侍尹凤翔宣示御书大通禅师碑额六字，画起平云，点蹲芒玉，戈矛攒倚，鸾鹤交飞，神功发於至想，睿思成於元德。实谓天龙捧持，虚空称赞，逝者如在，荐福知归。臣栖志禅门，撰碑灵塔，幸遇圣情崇道，御书假贷，刻星辰於嘉石，烂日月於封邱。感极悲生，恩深无答，臣无任望外殊泽之至。
    ○谢赐药状
    右：内使陈忠盛宣旨，赐臣痢药。臣摄生无方，自遗疾，圣慈矜悯，垂恩救护。气衰力惫，忽吞永命之符；肠滑胃虚，更饵返魂之草。蒙天营佑，指日痊平，虽万粉灰，何酬造化？谨附忠盛奉状陈谢以闻。
    ○祭天不得以妇人外坛议
    乾封旧仪：禅社首，享地，以先后配飨：文德皇后配地，天后为亚献，越国太妃为终献。以宫闱接神，有乖旧典，上元不，遂有天授易姓之事，宗社中圯，公族诛灭，皆由此也。景龙之委，有事圜丘，韦庶人为亚献，皆以妇人外坛执笾豆，渫渎穹苍，享礼不洁。未及逾年，国有大难，亚献、终献，终受其咎，平座斋郎及女人执祭者，多亦夭卒。今主上尊天敬神，必须革正斯礼，请以睿宗大圣真皇帝配皇地，侑神作三献礼：上初献，王守礼亚献，宋王成器终献。
    ○重定南郊星辰位次议
    晋元帝建武二年，定郊礼於建业之南：去城七里，一坛之上，尊卑杂位，千有五百神，去圣日远，损益不同。臣等按《祠令》，五星已下，内官五十三座，中宫一百六十座，外官一百四座，众星三百六十座。臣共所由勘史传及《星经》，内外所主，职有尊卑，旧图座位，外降颇错。今奉墨敕授尊卑外降，又新加降等座总三百一十九座，并众星三百六十九座，凡六百八十八座，具图如左。
    ○神龙享庙习乐议
    吉凶异仪，降杀殊节，以日易月，自久行之。其在凶时，不可言祭祀；既祭之後，不可存凶事。若祭而废乐，吉不除凶，是五礼交乱，而吉苑驳杂。夫王者奉神，承宗庙，二至郊祀，四时尝，鼓钟所以格上下之神，舞咏所以象祖先之德：於其有祭，不可阙也。今山陵已毕，清庙既，於礼则吉祭，於时则逾年，宜遵汉礼，以复常度。请举永徽故事，以行先朝之典。谨议。
    ○改撰礼记议
    《礼记》汉朝所编，遂为历代不刊之典，今圣久远，恐难改易。今之五礼仪注，贞观、显庆两度修，前後颇有不同，其中或未折衷。望与学士等更讨论古今，删改行用。
    ○对词В文苑科策
    问：朕闻立极开基之主，经文纬武之君，莫不法象殊流，污隆异制。至於安人导俗，咸即运以垂芳；缉化宣风，各因时而播美。是以道孚绳木，爰膺九翼之年，图秘龟龙，用启六爻之代。穷桑御历，狎威凤以践司；轩邱列位，因景□而命职。徵汾阳之迹，则十政方凝；俯河滨之化，则四门攸辟。祥披玉斗，理九土以兴功；祚徙金精，调五声而作教。周崇六礼，仁义之道为先；汉设三章，皇霸之图斯杂：皆所以牢笼八际，隐括三灵，齐四大以居尊，协五神而称正。且随时之义，既不相沿；师古之言，又闻前诰。朕钦承先圣，对越上元，当宁兴怀，镇切推沟之虑；凝旒结想，方深驭朽之情。思所以式展宏猷。勉康庶绩，而抚兹薄德，昧此永图。尔等积学多闻，含章独秀，未显畴庸之德，宜申待叩之音：适时之务何先？经国之图何最？帝皇之道奚是？王霸之理奚非？伫听良谟，朕将亲览。
    对：臣闻舜命昌言，汉徵极谏，尝览千古，贤哉二君！今陛下发德音，下明制，选空岩穴，访匝舆台：大哉邈乎！过之远矣。臣以草莽之贱，谬当车乘之招，诚不足以庶几王庭，充塞大问，伏读圣旨，知天情之所存焉。臣闻昔者鸟迹代绳，龙文演卦，水土迁王，时更万祀，金木互兴，人非一姓。暨乎三皇五帝氏往，夏、商、周、汉氏作，或导人以礼乐，或驱俗以政刑，或革弊以忠敬，或沿风以文武：非师古之诰有殊，盖随时之义异也。伏惟圣凝获皇陛下诞受鸿基，光膺骏命，粤若立极格天之业，论道布政之典，任贤克暴之功，出洛飞云之瑞：此并藏纬玉册，勒休金版，郁美前古，扬光後叶者矣。至若创业垂统之则，宏猷永图之义，重光三圣，再清六合，可不谓然乎？犹或惕虑推沟，劳谦驭朽，谢文明於薄德，想畴庸於清问，此陛下之至让也，愚臣何足以知之？
    策曰：“适时之务何先？经国之图何最？”臣闻古者因人以立法，乘时以设教，以义制事，以礼制心。夫人者，理得则气和，业安则心固，崇让则不竞，知耻则远刑。若强人之所不能，虽令不劝；禁人之所必犯，虽罚且违。故曰政不欲烦，烦则数改，数改无定，人怀苟免之心；纲不欲密，密则深文，深文多伤，下有非辜之惧。窃见今之俗吏，或匪正人，以刻为明，以苛为察，以剥下为利，以附上为诚。综之司，考课专於刀笔；抚字之宰，职务具为簿书。陛下日昃维勤，守宰风化多阙。臣以为将行美政，必先择人，失政谓之虐人，失人谓之伤政，舍人为政，虽勤何为？伏愿陛下进经术之士，退掊克之吏，崇简易之化，流恺悌之风。画一成歌，此适时之务也；慎贤而用，此经国之图也。苟能英才不弃，大化方隆，而犹曰朝谢垂衣，野非击壤，则文武之道，尚何言哉？尧舜之君，徒虚语耳？策曰“帝皇之道矣是，王霸之理奚非”者，布在方策，臣闻之矣。皇人御历，上淳而下信；帝者膺期，君明而臣哲。周用王道，教化一而人从；汉杂霸道，刑政严而俗伪。故亲誉优於畏侮，文、景劣於成、康。臣谨对。
    ○第二道
    问：朕闻《礼》崇三典，方宏慎罚之规；《书》著五刑，不以深文为义。朕母临赤县，子育黔黎，夏日贻忧，惧青牛之结气；秋荼轸念，虑丹笔之成冤，然以人尚挂於汤罗，情倍深於禹泣。顷者荆郊起，淮服扌延妖，朕惟罪彼元凶，馀党并从宽宥。今敬真之辈，犹蕴狼心，不荷再生之恩，重过淆藩之逆，还婴巨衅，便犯严科。岂止杀之方，乖於折衷？将小慈之泽，爽彼大猷？子大夫等学富三冬，才高十室，刑政之要，实所明闲，倾此虚襟，亻宁闻良说。
    对：臣闻刑以助教，德以闲邪，先王慎於好生，大易诫於缓死。今陛下母临黔首，子育苍生，孚佑下人，克配上帝。然有东南小，荆蛮远郊，虽圣德泣辜，尚用防风之戮；天心罪己，仍劳淮甸之征。其有诖误闾阎，胁从井邑，陛下愍孤孀於海淮，恤困穷於江汉，舍从宽宥，此陛下之恩也。而蕞尔馀孽，蠢兹顽凶，思弄兵於潢池之下，将构难於戎狄之域，罪盈稔贯，祸得萌芽，此又陛下之明也。今陛下赐臣策曰：“岂止杀之方，乖於折衷？将小慈之泽，爽彼大猷？”臣实见折衷大猷之规不知小乖微爽之义也。策曰：“政刑之要，实所明闲。”臣闻政犹水火，刑譬阴阳，顷者三监乱常，有司既纠之以猛；於今四罪咸服，陛下宜济之以宽：明肆赦之渥恩，安万人之反侧，布深仁於罗鸟，收至察於泉鱼，岂不大哉！天下幸甚。且夫人者也。暗而不可罔；庶者众也，愚而不可欺。是故刑在必澄，不在必惨；政在必信，不在必苛。故明王之理天下也，刑一则人畏而不，政简则俗齐而不伪，於是祸乱不作，灾害不生，君安於上，臣悦於下，百姓日用，而不知其然。四海风动，惟帝之则，道畅锺石，声流舞咏，其行已也非他，所理人者以此，刑政之要，庶几一隅。臣谨对。
    ○第三道
    问：朕闻仰观乾象，房、心为布政之宫；俯察坤元，河、洛建受图之所，是以上稽珠纬，伫风雨之和；下表圭廛，均远近之节：定都考室，斯焉是崇。顾以庸虚，忝膺大宝，乾乾夕惕，每轸纳隍之怀；懔懔宵兴，恒劳驭朽之念。而昊穹眷命，灵贶屡彰，云构既隆，天城斯毕。是用内省多愧，上答逾勤，将欲殷荐有常，严配不坠，光启惟新之躅，申明祀典之方，顺四时以布和风，考五物而行正气：盛礼之要，犹虑未宏。尔等并积学基身，含章表质，或远从宾贡，声满於州闾；或遐应搜扬，誉光於朝选。采皇王於奥旨，援周汉之前踪，蕴彼胸襟，咸应备晓。未知何代之政，参详适中？何礼之规，施用为切？务存必简之道，式崇可久之基，试陈嘉谋，尔其扬扌。思擢太常之第，副朕求贤之怀。
    对：伏惟陛下则天法地，畏命重人，据河洛之规模，总风雨之交会。轩后鱼图之水，建邦设都；周公黾墨之地，考堂作室。灵降福，嘉祥荐祉，制同神造，力以子来。将以殷荐上帝，至法也；严配先王，至孝也。加以八风攸序，四时克谐，无得而称，能事毕矣。犹复执劳谦之不已，惧盛礼之未宏，访末学业之臣，询稽古之政。斯事体大，臣何足言？然而敢不钦承，以竭涓滴耶？策曰：“何代之政，参详适中？何礼之规，施用为切？”臣谨错综三五，明徵典谟。窃以纬武经文，布方策而非远；英风显号，流颂声而可袭。未有反义悖德，而致平之政；弃礼违经，以克永终之禄。莫不发号施令，法乾坤之动静；执契县衡，顺金木之刑德。是故青阳元室，遵孟仲而观风；白辂朱，因离兑而布政。养老用上庠之礼，教胄取大学之义，环水著辟雍之名，向阳表明堂之位：盖所以享群瑞，朝诸侯，颁正朔，调景纬，成简易之基，崇久大之业也。皇王奥旨，庶此详探，周汉前踪，固难专用。臣才智驽劣，草莽鲰生，至如军国务广，政刑理急，但至敬无文，信言不美。陛下欲听其说，必观於事；将达其谋，先求诸道。危言抵禁，破胆寒心，伏惟圣主，稍留天听。臣谨对。
    ○与郑驸马书
    晚寻庄周书，以天地为国，道德为身，老室之户牖，孔门之枨，足可反覆孝慈，胎育仁义。而晋朝贤士，祖尚浮虚，弛废礼乐，其所遗失，将诣真宗不愈远也？老称：“归根曰静，复命知常。”复命近於无有，知常其有知见耶？斯故反照尔。孔云：“穷神知化，德之盛者。”神不可穷而穷之，是神合於我；化不可知而知之，是化为我用：惟此二义，系庄生亦未始尽言焉？非荥阳之深於道者，孰为轻导慈意也？
    ○与执政书
    说拙於守身，往年迁流岭外，亡亲愁惧，痼疾增加。比蒙生还，曾未数岁，家口在洛，身徒入京。及丁凶苦，不获侍侧，比於他人，情实不等。在礼君亲同贯，事君无负，事亲有负，不能杀身，以自咎责。乞过祥礻覃，报国非迟，三度表请，不蒙矜遂，当是文墨不尽，苦心投之执事，乞为一言闻达。不敢守礼抗请，直是私情乞恩。若以此情可矜，犹冀圣人万一哀悯；若将谴越，甘心待罪。谨状。
    ○与褚先生书
    说拜白：蓟北馀Ё，关西早春，物候所宜，年来共感。惟先生进经玉殿，退食金门，黼藻元猷，荣问清畅，甚善。说往陪君子，视学瑶山，中贻官谤，谪居湘浦。赖圣主识其面目，怜其宿心，舍众口之无稽，容庇身之有地。自授军镇躬当夷狄，出入以驰突为群，坐卧以戈剑为友，翰墨都废，典籍生尘。时凭梦魂，一见宫阙，每忆朝侣，邈若云天。愧乏武才，供国粗使，岂望立明主之侧，陈先王之道哉？说与先生，事愿乖矣，曩喜同席，今嗟异乡，遐路三千，曷其言会？强饣卞安步，为因师臣，时流德音，以惠疆场。张说再拜。
    ○与凤阁舍人书
    范阳张说谨上凤阁舍人公足下：窃闻高义远矣，愿托下风久之，自非气以同求，音为赏奉，降此已往，复何云云？昔有飞英子处於深林，俘转沟壑；适遇灵风子出於大块，将猎云霄。飞英子思欲游焉，扬袂大呼，请俱载矣。灵风子不知其人也，怒气视叱而还之。飞英子曰：“吁！子非至公也。夫至公也者，以义而求之，以仁而与之，况假有馀之资，济无阶之望，施不费之惠，振将坠之魂。子不滥吹，我无苟进，此种德也，夫何拒焉？”灵风子曰：“请受教。”遂相与翻飞而行，抟扶而上，经乎绮阁，集乎瑶台，簸芳万里，腾景千仞。既而灵风子卒无德色，飞英子亦无私心。今明公据清风之资，令贤者获飞英之托，此至公也，得无嫌扬袂之谒，怀怒气之疑乎？且夫论美声者，不於清氵屏之室；议绝足者，不於王良之门。今束蕴知归，弹冠且众，若公固让而不然之，彼亦将倚於远方（阙）於天下矣。轻重十倍，去留一言，惟君处之。张说再拜。
    ○与魏安州书
    说曰：尊豫州府君德业高远，名言路绝，岂说常词，所堪碑纪？比重奉来旨，力为牵缀，亦不敢假称虚善，附丽其迹。虽意简野，文朴陋，不足媚於众眼；然敢实录，除楦酿，亦无愧於达旨。今手写装本，来使斋缣马，何尔疏外？通财不谢，故无辞却。甚热，愿履恒休。张说白。
    ○与营州都督弟书
    骨肉世疏，居止地阔，宗族名迹，不能备知。读厌次府君状，已具历官，未书性习。夫五常之性，出於五行，禀气所锺，必有偏厚，则仁义礼智信，为品不同；六艺九流，习科各异。若以稷、Ι之事，赞於巢、由；孙、吴之术，铭于游、夏；必将神人於悒，未以为允。今之撰录，盖欲推美实行，崇识素心，先德台神於知我，後生想望於见意。说为他人称述，尚不敢苟，况於族尊行哉？往来信多。直疏早报，冬末寒Ё，野有戎歌，山无夏草，步步日远，能无乡国之心乎？荒州新立，向者未有，下车殊俗，意绪如何？说患恒服汤，虚多健少，因别奉去。说呈。
    ○吊陈司马书
    正月癸卯，孤子范阳张说，顿首顿首陈君之灵：顷伏苫盖，远辱慰疏，执对号恸，次於展泄。来使未还，传君遇祸，尽哀寝外，伤心痛骨。明府兄毓德南邦，飞声中夏，急人之急，忧人之忧，勇於履危，果於从政。入使天阙，有专对之美；按俗交州，见澄清之节：故得振衣衡管，割锦闽乡。越嶂旧风。人狃轻剽，捩之以淳俗，格之以华章，矫枉过中，斯害也已。齿由刚折，膏为明销，呜呼陈君！幸直而殒，皇天辅德，问之何故？畴昔炎海，契阔周旋，义则友朋，恩结兄弟。方期岁暮，кк相荣，元发未华，何图零落？山涛犹在，嵇绍不孤，逝者有知，当昭是意。今返防关，力报前书，幽明虽异，交友无改。悲言下笔，涕泗从之，并往千钱，俾陈奠酹，欷万里，哀哉柰何！顿首再拜。
    ○上东宫请讲学启
    臣某等启：臣闻安国家、定社稷者，武功也；经天地纬礼俗者，文教也。社稷定矣，固宁辑於人和；礼俗兴焉，在刊正於儒范。顺考古道，率由旧章：故周文王之为世子也，崇礼不倦；魏文帝之在春宫也，好古无怠。博览史籍，激扬令闻，取高前代，垂名不朽。伏惟皇太子殿下英睿天纵，圣敬日跻，神密发，雄威立断，廓清氛，用宁家国，兆人由是归德，六合所以推功。主鬯青宫，固本也；分务紫极，观政也。副群生之望，作累圣之储，殿下之於天下，可谓不轻矣！监国理人，可谓至重矣！莫不拭目而视，清耳而听，冀闻异政，以裨圣道。臣愚伏愿崇太学，简明师，重道尊儒，以养天下之士。今《礼经》残缺，学校凌迟，历代经史，率多纰缪，实殿下阐扬之日，刊定之秋。伏愿博采文士，旌求硕学，表正九经，刊考三史，则圣贤遗范，粲然可观。况殿下至性神聪，留情国体，幸以问安之暇，应务之馀，引进文儒，详观古典，商略前载，讨论得失，降温颜，闻谠议，则政途理体，日以增益，继业承祧，永垂德美。臣等行业素轻，艺能寡薄，顾惭多士，叨侍宫闱，日夜惧，无以匡辅区区微诚，愿效尘露。轻进刍鄙，望垂采择，临启如失，伏用兢惶。谨启。
    ●卷二百二十五
    ☆张说（五）
    ○为河内郡王武懿宗平冀州贼契丹等露布
    大总管右金吾卫大将军兼检校洛州长史河内郡王臣某、前军总管行左卫翊府中郎将上柱国定阳郡开国公臣杨元基、行军长史朝奉大夫守给事中护军臣唐奉一、行军司马通议大夫行天官郎中臣郑果等言：臣闻氛薄霄，戎狄谋夏，则武库兵动，中国有弧矢之威；文昌将飞，边城用金革之事：盖以式遏奸暴，大庇黎人，震蛮荡夷，明罚耀武者也。伏惟天册金轮圣神皇帝陛下仁覆有截，化被无外，皇图未臣之党，帝载不庭之俗，罔不衣被声教，浸润邕熙，望云向风，密迩遐裔。而契丹凶丑，奴隶馀苗，非冒顿之荣族，异单于之贵种。徒以错居远郡，渐化平时，田牧混乎四，贸迁通於三市，戍人解甲，边马垂辔，禽兽饱而忘恩，蜂虿养而恣毒，敢孤亭育，自绝生成。狼心纪，鸱张窃发，虐我边吏，覆我镇军，大棘残於夷落，孤竹沦於荒虚。陛下震赫斯之怒，授决胜之符，天地合谋，鬼神助顺，六狄举国，百蛮整众，运枪而埽除，从列缺而焚荡。臣饮冰受斧，指日扬麾，虽谢河闲之学，窃慕任城之勇，誓将首冒锋刃，躬先士卒，上假神兵之威，下定鬼方之罪。凶丑狂悖，素无在志，因乘便利，扇动奸回。去岁尝师，疑一军之尽化；今春轻敌，见三帅之不归。蚁聚实繁，豺牙益厉，结山戎以西寇，连岛夷而东入。臣广开形势，大振声威，移告郡邑，金汤固守，传檄诸军，掎角相应。
    清边道大总管建安郡王攸宜，仗钺蓟门，作镇燕国，当要害之地，挫虎狼之群。高垒深沟，卧旧营而不动；山蛇云鸟，阵死地而无疑。总管沙叱、忠义王伯礼、安道买等，兵临易水，使接桑河，犀渠冲将士之冠，雕骑落将军之箭，四面当敌，九拒乘城。御史大夫娄师德、总管高再牟、薛思行等，敌中山，折冲外侮，训厉鹰扬之士，辑睦震惊之师。其馀部散校分，离纲别绪，兵车星布，巡太行而缀碣石；介马云罗，挟衡漳而连海浦。山川积雨，尽消边骑之尘；草木长风，咸有王师之气。清边士马，稍南驱而拥蹙；神兵甲卒，渐北逐以肆临。但合围而持重，未轻挑而即战。重以藩臣默啜，统率毡裘，倥弦逾於万骑，带甲弥於千里。长驱松漠，掩集柳城，巢穴是空，胎卵皆覆。於时贼众兵马，屯逼幽州，闻其塞外之败，惧有舟中之敌，势力外窘，心腹内乖。建安郡王攸宜，蓄锐泉停，乘机电发，援桴作气，则山岳动摇；书箭一飞，则酋渠相灭。兵才接刃，元凶授首，春喉蔽野，京观起於中州；积甲成山，组练收於外府。虽本根斯拔，已荡涤於一隅；而馀蔓所滋，尚联延於数郡。
    贼帅何阿小等，顽凶是极，屠侩为资，授其署置，肆行驱掠。幽陵之下，不知首恶之已擒；两河之闲，仍谓游魂之可恃。士女遭其逼胁，军城被其屠陷。以杀戮为事，户积虔刘之悲；以劫夺为心，家盈剥割之痛。鹿城县令李怀璧，衣冠贵胄，令长崇班，背我朝恩，归城敌寇。潜修甲杖，输以利器之资；见委兵权，当其上将之任。蠢兹狂乱，暂同燎火，言事翦除，方申沃雪。臣盛兵邢赵，塞井陉之隘，命虎贲之将，遏其冲突之锋；长史唐奉一，驰使洛魏，据阿曹之津，纵羽林之雄，挫其侵轶之势。
    臣又遣前军总管忠武将军行左卫翊府中郎将上柱国定阳郡开国公杨元基、押飞骑营中郎将李铎、子总管□麾将军行玉钤卫翊府中郎将康国公阿史那毗伽、子总管冠毂大将军行左玉钤卫翊府中郎将宋拨延、子总管冠军大将军行左金吾卫翊府郎将回鹘果别敕行人□麾将军康戡诞、子总管定远将军左威卫长李当义、壮武将军何义本、子总管忠武将军何利深、子总管壮武将军俱罗罹淮、宣威将军行左玉钤卫翊府郎将苏达俟斤度施、子总管定王府典军成善威、子总管押飞骑定远将军平原府左果毅长上穆仙童、子总管刘尚、子总管渭州府左果毅鹿思让、押飞骑左玉钤卫队正长上贾楚、左鹰扬卫长上花匡鼎、押飞骑李言忠、押飞骑沮忠、扬镇副张元孜、押飞骑康景休、押飞骑左监门卫司戈窦九皋、别奏右武威卫长上杨仁爽、左武威卫长上杨裔、原州崇冈镇副康戌子、右监门卫长上传阿毛、左监门卫长史殷承范、右卫长上王仁奖、右卫执戟严宏炎、右金吾卫罗元让、潭州花石戍主苏元晖、前右武威卫长郑嘉祥、左卫司戈郑彦凑、妫州威宁戍主崔思柬、押步兵子总管左玉钤卫长上张中俨、别奏首领苏农婆罗、三品子首领宋义本、别奏游击将军左玉钤卫宿卫歌咄施注比、别奏郑思疾、左卫潞州府果毅员交战置同正阿史皎、子总管王城府检校果毅任宏誓、别奏检校虞侯任处寂、别奏裴光嗣等徇其东北。
    又遣子总管游击将军玉钤左司阶伏羌县开国男李宏颜、子总管邢州司户参军飞乌县开国男常元楷、子总客原州广牧领将军元寂、子总管右武卫员外置同正武元礼、子总管前潞州参军武其、别敕行人张景、扶州刺史旧镇副崔敬一、右武卫中郎将阿史德、奉职右鹰威卫将军业温啜刺俟斤、右豹韬卫柔远府长史上果毅吐火罗决斯、右金吾卫果毅执失守直、右鹰扬郎将员外置同正阿所那、左玉钤卫长上借绯金元济、东听琶国王子僧伽杖摩、右鹰扬卫郎将仆固郡骨支、左金吾卫郎将阿康地具、右武威卫郎将东河察使左豹韬卫高城府长上果毅阿史德、伏麾支右玉钤卫郎将路驴驹、左金吾卫长上阿史德伏麾支、右玉钤卫郎将路欲、游击将军葛罗枝延、游击将军契木昆、折冲都尉车鼻施俟斤、虔州犹口镇副白善德、晋州仁寿府果毅侯义威、子总管左武威卫侯神城府果毅杜元隐、押后队长上李德峻、天官常选王常彦纬、押千骑三交戍董元景、河州安乔戍主王才龛、别奏康元寂、押千骑队杨待封、前冀州堂阳县丞温待礼、别敕行人白君等略其西南。或折冲其前，或乘蹑其後，整貔貅之佐，奋猛毅之伦，长戟林回，高旗□桡。
    贼党晷穷漏急，命窄途殚，执无全之心，投必死之计。以今月一日，何阿小等帅不悛之旅，拥胁从之众，结聚数万抗拒官军。自寅及午前後九阵，元基等并锋镝争先，戈递跃。抗足而此，鲜卑之血涂地；攘臂而扔，乌丸之首积野。摧同冰陷，裂若山焚，穷其孑遗，无复唯类。斩获逆贼冀州三品大总管何阿小、逆贼河北道招慰大使冀州刺史马行慰、逆贼冀州道副大总管杨奉节、逆贼冀州长史王宏允、逆贼总管刘伏念、逆贼十二卫大将军见任鹿城县令李怀璧、逆贼信都县令杨志寂、总管胡六郎、逆贼总管王知先、逆贼帅马明誓、逆贼三品总管姬目等魁首巨蠹三百馀人。所有戎马凭陵残毁之地，臣皆宣布制旨，抚集其人，咸怀圣恩，俱得复业。群凶既定，冀方砥平，二载逋诛，一朝泯灭，数州愁毒，俄然清弭。舞溢河冀，歌达塞垣，截风浪以息沧溟，廓氛埃而清白日。却何力？敢推群帅之劳；叔向有言，实在明君之德。臣凭藉睿略，忝当戎政，神机密运，不待横草之功；天赞冥符，恭承破竹之势。伏惟庙胜，速奉朝欢，舞之情，倍万恒品。不胜庆快之至。谨遣亻兼人天官常选李佑、别奏左卫长上校尉张德俊奉露布以闻。其军资器械，别簿条上。谨言。
    ○大唐西域记序
    若夫玉毫流照，甘露洒於大千；金镜扬辉，薰风被於有截。故知示现三界，粤称天下之尊；光宅四表，式标域中之大。是以慧日沦影，像化之迹东归；帝猷宏阐，大章之步西极。有慈恩道场三藏法师，讳元奘，俗姓陈氏，其先颍川人也。帝轩提象，控华渚而开源；大舜宾门，基历山而耸构。三恪照於姬载，六奇光於汉祀，书奏而承朗月，游道而聚德星。纵壑骈鳞，培风齐翼，世济之美，郁为景胄。
    法师藉庆诞生，含和降德，结根深而蓓茂，道源浚而灵长。奇开之岁，霞轩月举；聚沙之年，兰薰桂馥。洎乎成立，艺殚坟素，九皋载响，五府交辟。以夫早悟真假，夙照慈慧，镜真筌而延伫，顾生涯而永息。而朱绂紫缨，诚有界之徽网。宝车丹枕，实出世之津途：由是摈落尘滓，言归闲旷。令兄长寂法师，释门之楝者也。擅龙象於身世，挺鹭於当年，朝野挹其风猷，中外羡基声采。既而情深友爱，道穆天伦，法师服勤请益，分阴靡弃。业光上首，擢秀檀林；德契中庸，腾芬兰室。抗策平道，包九部而吞梦；鼓元津，俯四韦而小鲁。自兹遍游谈肆，载移凉燠，功既成矣，能亦毕矣。至於泰初日月，烛耀灵台，子□ひ，发挥神府。於是金文暂启，伫秋驾而云趋；玉柄才，披雾市而波属。若会斩轮之旨，犹知拜瑟之微，以泻瓶之多闻，泛虚舟而独远。於に辕之地，先摧钅腹之夸；井络之乡，遽表浮杯之异。远迩宗挹，为之语曰：“昔闻荀氏之八龙，今见陈门双骥，汝颍多奇士，诚哉此言！”
    法师自幼迄长，游刃元籍，名流先达，部执交驰，趋末忘本，摭华捐实。遂有南北异学，是非纷纠，永言於此，良用怃然。或恐传译春，未能筌究，欲穷香象之文，将罄龙宫之目。以绝伦之德，属会昌之期，杖锡拂衣，第如遐境。於是背元灞而延望。指葱山而矫迹，川陆绵长，备尝艰险，陋博望之非远，嗤法显之为局。游践之处。毕究方言，镌求幽赜，妙穷津会。於是词发雌黄，飞英天竺，文传贝叶，聿归震旦。太宗文皇帝金轮纂御，宝位居尊，载伫风徽，召见青蒲之上；眷通识，前膝黄屋之间。手诏绸缪，中使继路，俯ゼ睿思，制《三藏圣教序》，凡七百八十言。今上昔在春闱，裁述圣记，凡五百七十九言，启元妙之津，书揄扬之旨。盖非道映难林，誉光鹫岳，岂能缅降神藻，以旌时秀？奉诏翻译梵本凡六百五十七部，具览遐方异俗，绝壤殊风：土著之宜，人备之序，正朔所暨，声教所覃。著《大唐西域记》，勒成一十二卷。编录典奥，综明审，立言不朽，其在兹焉。
    ○大衍历序
    特进集贤院学士修国史上柱国燕国公臣说言：历者，先王以明时授人，敬天育物者也。辰极恒居，斗运不息，晦朔相推而变月，寒暑往来而成岁。日月右进，周天之度启；星辰左旋，正时之气合。积馀分而置闰配甲子而设。凤鸟为司，畴人受职，分分而加之者，百钧必过；毫毫而减之者，千里必差。何则？古法存而其人异也，不有大圣，孰能起之？伏惟开元神武皇帝陛下钦崇天道，慎徽月令，受命再新，改制创历。十有三祀，诏沙门一行，上本轩、顼、夏、殷、周、鲁五王一侯之遗式，下集太初至於麟德二十三家之众议，比其异同，课其疏密：或前疑而後定，或始会而终乖。振古未探之象，必发挥於神；大钧不测之气，尽缕於天聪。更审日晷之短长，度星闲之广狭，绳九道之肉，纠五精之进退。参大衍天地之数，综八卦六爻之序，一辙於文王也，春秋交蚀之辰，研九畴五纪之奥，同符於孔子也。杼轴万象，优游四载，奏章朝竟，一公夕落。臣说奉诏金门，成书册府，先有理历陈景，善赵，首尾参元之言，接承转筹之意，因而缉合编次，勒成一部，名曰《开元大衍历》。《经》七章一卷，《长历》三卷，《历议》十卷，《立成法》十二卷，《听琶九执历》一卷，《古今历书》二十四卷，《略例奏章》一卷：凡五十二卷，所以贯三才，周万物，穷数术，先鬼神。称“制曰”者，即圣人顾访之旨；标“谨按”者，是历家进对之辞。非轩后至圣，不启履端之业；非容成诣极，不就归馀之经。据其图也，七政之天心不远；守其术也，千岁之日月可知：盖中黄之宝符，太紫之神器者也。谨以十六年八月端五，赤光照室之夜，皇雄成纪之辰，当一元之出符，献万寿之新历。伏望藏之书殿，录於纪言，掌之太史，颁於司历。制曰：“可。”
    ○石刻般若心经序
    万行起於心，心人之主；三乘归於一，一法之宗。知蝎得是真得，见一无不通是元通。如来说五蕴皆空，人本空也；如来说诸法空相，法亦空也。知法照空，见空舍法，二者知见，复非空耶？是故定与慧俱，空法中立，入此门者为明门，行此路者为超路：非夫行深般若者，其孰能证於此乎？秘书少监驸马都尉荥阳郑万钧，深艺之士也。学有传癖，书成草圣，挥洒手翰，镌刻《心经》，树圣善之宝坊，启未来之华叶。佛以无依相而说，法本不生；我以无得心而传，今则无灭：道存文字，意齐天壤。国老张说，闻而嘉焉，赞扬佛事，题之乐石。
    ○季春下旬诏宴薛王山池序
    有生之性万殊，无方之盛一节，阳和而动植畅，春满而皋壤悦：后皇所以发时令，布新庆，二南迈周召之风，百辟形金石之咏者也。碧流日暖，南山雪残，首献岁之浃辰，尾暮春之提日。帝京形胜，借上林而入游；戚里池台，就修竹而开宴。泉御府，味给天厨，仙倡侑乐，中贵督酒，太平佳事，前史未书。大矣哉！一德日新，九功惟叙运枢而均四气，握金镜而静万方。尧、舜、汤、文，不违颜於咫尺；夔、龙、伊、吕，共接武於朝廷。不可见而见焉，不可闻而闻焉，岂深思胜残去杀，累百年之至仁；推历按图，启千龄之昌运？河清难得，人代几何？击壤之欢，良有以也。此则青门上路，朱邸平台，城烟屡起而泊山，野风时来而过水。春将怅别，爱落花之洒途；夏如欣会，玩峰□之映沼。尔其列筵授几，分曹设幕，艇送江凫，船迎海鹤，鱼龙丸剑，曼延挥霍，鸾凤鸣，箫鼓作，申锡逾於百瓮，慈心出於三爵，炮炙熏林塘，醪醴厌邱壑，急管於无，醉湛恩以取乐。群公赋诗，俾仆题序：长卿消渴，觉含毫之转迟；子云壮夫，见雕虫之都废。敢惮鄙词之讷涩，恐贻盛集之芜秽云尔。
    ○南省就窦尚书山亭寻花柳宴序
    寻花柳者，上赐群臣之宴也。大哉春气！同夫圣心，无物不荣，有情咸达。况五教敷洽，万邦怀和，尉候警而莫犯，刑法存而不用：历观近古，此遇良难。诸公入金门，侍瑶殿，窈窕云阁，葳蕤华馆，不亦泰乎！然王事靡，夙夜在公，接良会於恺泽，散烦襟於清旷，不亦优乎！尔其嘉宾爰集，胜赏斯备，召丝竹於伶官，借池亭於贵里，雕俎在席，金羁驻门。远山片云：隔层城而助兴；繁莺芳树，绕高台而共乐。旨酒未缺，芳塘半阴，盍陈既醉之诗，以永太平之日？
    ○会诸友诗序
    子者，昔与说联务蓬山，出入三载，事志相得，情深友于。寻属吾人秩迁，迫吏畿剧，爱而不见，春也再华。今说复谢书坊，补他职，穷猿之意，不择儒林。喜且把袂旧筵，解带馀日，卧玩文墨，笑谈平生。兹欢岂多？後面方永，沈沈春雨，人亦淹留。
    ○送工部尚书弟赴定州诗序
    《宵旰》，天子送冬卿之诗也。河朔愆岁，恒阳俟牧，借戚六官，导俗千里，俾乎列城迁仰止之化，邻境蒙波及之泽，不然者，岂一小郡而劳大贤哉？尚书河东侯，朝廷之旧宰也。操法度於掌握，运陶钧於方寸。是将敷皇惠，寒挟纩而知暄；畅君恩，疲人饮德而自饱。苏其槁瘁，乐我阳和，亢宗殿国，亦望於此。於时春带馀寒，野衔残雪，太官重味，御酒百壶。供帐临岐，假丝竹以留宴；倾城出饯，会文章以宠行：三台厚常寮之意，八座深联事之瞩。既而离人遽起，班马争嘶，寻太行之连山，想邯郸之长陌。虽仰瞻鸿雁，来往易於前期；而相对桑榆，迟暮难於远别：送归之地，欢怅如何？应制华篇，凡若干首，骞翔鸾凤，欲挂千金之木；纠合蛟龙，附藏群玉之府。置之怀袖，以慰遐心云尔。
    ○送田郎中从魏大夫北征篇序
    夫王者，所以威四海，攘六夷，虽在德与兵，亦曰有数焉尔。岁缠奋若，月交皋且，皇帝有天下之十二载也。金精东上，雄汉国之兵形；天道南来，告胡庭之运尽。帝曰：“亚！尔ヘ朔方。”文庙授钺，御闲锡马，太卜祯辰，乘舆饯宴。临长乐而推毂，顿近郊而誓旅：总部曲，统五羌，署将士，校侯王，班律事，功列而後动。於时大雨洗兵，长风愤角，雷辎毂野而千里，霜戟林森而万队。左翊碣石，右角临洮，铁骑连光，金鼓接气。秉旌旗，扫朔漠，纵熊罴，猎苇泽。故将堙龙海，夷鹰关。郡高阙，县卢山，碣阴陵以筑观，醢单于以享士，东震浴日，西荡弱水，立不世之奇功，报旧年之宿耻已矣。以众有素饱之怒，将有必取之谋，如田生耀武炳文，运筹入幕，平戎之业，不再举矣。於是南宫舍郎，东观墨客，朋修合俎。载酒同筵。摅愤作歌，临途赠剑，勉哉夫子！尚桓桓焉。
    ○和戎篇送桓侍郎序
    《和戎》，送桓侯之诗。长安三年，吐蕃乞附，中国有圣，殊俗向风，纳虎豹之文，修葡萄之贡。憬平分六狄之种类，包九羌之山，前代羁，历年多梗，至仁深感，今也来王。凤阁舍人摄鸾台侍郎桓，言重一国，妙结成之选；志澄四方，愈即叙之征。季春令日，张旃首路，置酒中省，欢言少留，同列穆乎匪他，旧寮婴其相应。夫广覆如天，博容如地，德流膏雨，怀洽异类，顺乎太和，以乐生遂性者，圣主之用心也。罢甲兵，坦疆场，厚忠信，亲蛮貊，臻夫无事，以继好息人者，国家之急务也。遇非常之时，决希代之策，金币以将命，歌锺以报勋，驱戎心於彀中，一王化於海外，此亦使臣之盛业。是一行也，有三美焉，凡所赋诗，以存大雅云尔。
    ○邺公园池饯韦侍郎神都留守序
    夫良才出乎休运，大任归乎令德，四海既安，注意於贤相；两都分正，实具瞻乎师尹。鸾台侍郎兼左庶子韦公，国之桢，人之表仪，矜严有叔子之容，持重得杨公之望。门通禁省，当朝称累代之名；管综诸闱，帖职尽一时之美。顷以五星东聚，八月西巡，武王既入於镐京，君陈当往於洛邑，中日晷之盈缩，均天宇之会同。清庙明堂，政理之本也；太仓武库，兵食之原也。机务所总，半天下之军国；听讼实繁，连海隅之郡县。恩有密而处远，事有疏而授亲，腹心遐寄，惟贤是属。岁临单瘀月在长嬴，同萧何之居守，当阴识之留镇。北阙拜辞，西堂宴饯，大君垂藻，承月露之光荣；元良赐服，被星海之耀润。执事以同列之好，载壶酒而送行；邺公以弥甥之礼，扫郊园而留别。此地有离洲别屿，竹馆荷亭，曲沼环合而连注，丛山相望而间起。幽隐长寂，萧条远风，通终南之□气，下昆明之水鸟。尔其驻马青林，肆筵碧岸，清管四发，坐客增悲高台一望，游人忘返。韦公方率嘉命，保成周，树之风声，流我王泽。然而临觞不乐，首路迟迟，琐闱夕拜，恋未央之宫阙；锦服昼游，怀杜陵之桑梓。层城日下，高盖□飞，天子赋诗，已载宠行之史；群公盛集，须传出宿之文：凡若干首，合成一卷。陆生何幸，暂游朝宰之班？商也斐然，轻述国风之序云尔。
    ○送严少府赴万安诗序
    时哉天启元圣，山输股肱，飞鹤衔书，幽求鬼谷之路；潜黾载，振奋明庭之下：礼靡淑而不优，Т无遐而不至。三蜀严子，西南之选也。登英江汉，胄德沈宜，志量夷雅，情箭活秘，焕乎炳炳凌□之才，褒然光大风之举。敷陈青简，茂三道而登科；名闻赤墀，拜一命而吏。蜀门胜地，邑雄左绵；岷山故乡，人荣衣锦。既而饮冰从政，选日戒途，方将越碧峦之众难，阻绿江之多险，顾瞻周道载怀京邑，绮筵临路而告别，朱盖倾城而出饯。衣冠成市，翰墨为林，增乐府於蜀道，嗣文集於金。是日孟冬十月，朔风四起，高天清迥，孤□不飞，长衢苍茫，寒木无影，之子於迈，予望之。岂□路远？交有鸣鹤之义；无以位卑，士有勤人之道。赠言凡什，录为一卷。
    ○送毛明府诗序
    昔之谓良宰者，讲道议行，训俗式人，出自郎官，迁登郡守，不以才限流品，位迁宠赂，圣历之际，任贤稽古。毛明府执德不回，发言无择，雍容文雅，罢曲江之曳裾；樽酒弦歌，即平乡之制锦。甲朝辞洛，宴别嘉宾；孟夏涉河，路践芳草。眷彼燕赵，顷罹戎寇，金革毒三北之师，杼轴丑二东之赋。毛公将胜苛居简，止浊徐清，不下堂而为理，有入境而先叹。朋知坐闲，弦望保时？益赋金之诗，远送邯郸之陌。爱而不见，同夫树萱。
    ○送张先生还姑射山序
    姑射之崭岩兮，曲有龙蛇於其中。迹不违喧，来朝市之游；心不忘寂，复归林壑之幽。帝城为别，临御沟之潺；青山可望，嘉白□之徘徊。亦有咏歌式（阙）
    ○唐昭容上官氏文集序
    臣闻七声无主，律吕综基和；五彩无章，黼黻交其丽。是知气有壹郁，非巧辞莫之通；形有万变，非工文莫之写：先王以是经天地，究人神，阐寂寞，鉴幽昧，文之辞义大矣哉！上官昭容者，故中书侍郎仪之孙也。明淑挺生，才华绝代，敏识聪听，探微镜理。开卷海纳，宛若前闻；摇笔云飞，咸同宿构。初沛国夫人之方娠也，梦巨人俾之大秤，曰：“以是秤量天下。”既而昭容生。弥月，夫人弄之曰：“秤量天下，岂在子乎？”孩遂哑哑应之曰：“是。”生而能言，盖为灵也。越在襁褓，入於掖庭，天实启之，故毁家而资国；运将兴也，故成德而受任。
    自则天久视之後，中宗景龙之际，十数年间，六合清谧，内峻图书之府，外辟修文之馆。搜英猎俊，野无遗才，右职以精学为先，大臣以无文为耻。每豫游宫观，行幸河山，白□起而帝歌，翠华飞而臣赋，雅颂之盛，与三代同风，岂惟圣后之好文，亦云奥主之协赞者也。古者有女史记功书过，复有女尚书决事，空ト昭宫，两朝专美，一日万机。顾问不遗，应接如响，虽汉称班媛，晋誉左嫔，文章之道不殊，辅佐之功则异。迹秘九天之上，身没重泉之下，嘉猷令范，代得闻，庶姬後学，呜呼何仰！然则大君据四海之图，悬百灵之命，喜则九围挟纩，怒则千里流血，静则黔黎安，动则苍罢弊。入耳之语，谅其难乎：贵而势大者疑，贱而礼绝者隔，近而言轻者忽，远而意忠者忤。惟窈窕柔曼，诱掖善心，忘味九德之衢，倾情六艺之圃，故登昆巡海之意寝，翦胡刈越之威息，台珍服之态消，从禽嗜乐之端废。独使温柔之教，渐於生人，风雅之声，流於来叶。非夫元黄毓粹，贞明助思，众妙扶识，群灵挟志，诞异人之宝，授兴王之瑞，其孰能臻斯懿乎？镇国太平公主，道高帝妹。才重天人，昔尝共游东壁，同宴北渚，倏来忽往，物在人亡。悯雕之残言，悲素扇之空曲，上闻天子，求椒掖之故事；有命史臣，叙兰台之新集。凡若干卷，列之如左。
    ○洛州张司马集序
    夫言者志之所之，文者物之相杂。然则心不可蕴，故发挥以形容；辞不可陋，故错综以润色。万象鼓舞，入有名之地；五音繁杂，出无声之境：非穷神体妙，其孰能与於此乎！洛州司马张公，名希元，中山人也。族高辰象，气壮河山，神作铜钩，天开金印。孝友内植，礼乐外滋，励行闺庭，乡人谓之曾子；飞名都邑，诸儒号曰圣童。下帷覃思，穿墙嗜古，蓬山芸观之书，群玉悬金之记，鲁宫藏篆，汲冢遗编，无不日览万言，暗识三箧。博学吞九流之要，处盈若虚。雄辩敌四海之锋，退藏於密。汉王问策，知帝者之师；楚子闻名，实诸侯之选。故得雄飞白简，鹰扬丹笔，卷帷於天郡，设钩距於皇都。若抗埋轮之章，执惊马之议，旌贤有通德之教，疾恶存署背之文。继轨前途，遇物成兴，理关刑政，咸归故事之台；义涉箴规，尽入名臣之奏。加以许与气类，交游豪杰，仕遘夷险，身更否泰。昔尝摄戎幽易，谪居邛，亭皋漫漫，兴去国之悲；旗鼓汹汹，助从军之乐。时复江莺迁树，陇雁出云，梦上京之台沼，想故山之风月，发言而宫应，摇笔而绮绣飞。逸势标起，奇情新拔，灵仙变化，星汉昭回。感激精微，混韶武於金奏；天然壮丽，纟卒□霞於玉楼：当代名流，翕然崇尚。自大夫之颂成室，太史之赋京都，魏则十龙儒雅，晋则三阳藻缀。朝分南北，运迄周隋，文人才子，重世闲出，岂止《冉榴》体物，陈琳得以示人；《鹪鹩》寄辞，阮籍称其王佐？故以开国籍，鳞次乎史传之首；入文场，羽仪乎天下之半。公增繁荣叶，桂林之一枝；弥广源流，荆江之九派：宗门多士，斯为盛与！且如承家旧德之基，宾王历官之序，玉铜浑之数，黄公玄女之符，落猿殆兕之巧，顾鹊回鸾之妙：详诸别传，可略言焉。某室迩兰芬，族联棣萼，荷千里之嘉奖，接四友之良游，谨撰令引，式题前集。七子赋诗，期取类於郑志；一家垂范，庶齐衡於孔。来日新文，请诸君子，起仪凤之後，迄景龙以前。凡若干卷，列之如目。
    ○孔补阙集序
    唐会稽孔歼，字季和，识真之士也。弱冠制举，授校书郎，转国子主簿，年三十一，卒於左补阙。祖绍安，中书舍人。考桢，绛州刺史。季和清规素业，有奕代之训；依仁游艺，其圣者之後。永昌之始，接迹书坊，有广汉陈子昂、钜鹿魏知古、高阳许望、信都杜澄、昌乐倚、广陵马怀素、东莱王无竞、河南元希声、临淄李伯鱼、谯国桓彦范，佥谓季和神清韵远，析理探微，卫叔宝之比也。呜呼！人斯云亡，世阅多故，十年之外，零落将尽。而後来者皆首华金，步鸣玉，负玺丹地，挥毫紫宸，何尝不拜职之日，叹在刘王乔；临坛之时，恨无谢益寿者矣？顷见许州之子，风裁可观：潘子之门有尼，夏侯之学传建，集作者五卷以示子，称从弟四人皆良器。怆相如之遗草，幸公业之不亡，因叙曩意，存之篇首云尔。
    ●卷二百二十六
    ☆张说（六）
    ○东山记
    兵部尚书同中书门下三品修文馆大学士韦公，体含真静，思协幽旷，虽翊亮廊庙，而缅怀林薮，东山之曲，有别业焉。岚气入野，榛烟出俗，石潭竹岸，松斋药畹，虹泉电射，云木虚吟，恍惚疑梦，闲关忘术：兹所谓邱壑夔、龙，衣冠巢、许。幸温泉之岁也。皇上闻而赏之，命掌舍设，金吾划次，太官载酒，奉常抱乐，停舆辇於青霭，伫プ於紫氛，百神朝於中，千官饮乎池上。缇骑环山，朱旆焰野，纵观空巷，途歌传壑。是日即席拜公逍遥公，名其居曰清虚原幽栖。景移乐极，天子赋诗，王后帝女，宫嫔邦媛，歌焉和焉，以宠德也。加以中宫敦序，谓我诸兄，引内子於重幄，见儿童於行殿，家人之礼优，棠棣之诗作。於是实其筐，下以昭忠信之献；贲其束帛，上以示慈惠之恩：朝野欢并，君臣义洽。夫飞翠华，历茨岭，至道之主也；纡紫绶，期赤松，素履之辅也：千载一时，难乎此遇。故两曜合舍，众星聚德，雅道光华，高风允塞，寒煦景，穷崖润色，猗欤盛事，振古未有，篆之元石，贻代厥後。
  </div>
  <div class="pagination">
   <a href="全唐文_page142.html">
    上一页
   </a>
   <span>
    ...
   </span>
   <a href="全唐文_page138.html">
    138
   </a>
   <a href="全唐文_page139.html">
    139
   </a>
   <a href="全唐文_page140.html">
    140
   </a>
   <a href="全唐文_page141.html">
    141
   </a>
   <a href="全唐文_page142.html">
    142
   </a>
   <span class="current-page">
    143
   </span>
   <a href="全唐文_page144.html">
    144
   </a>
   <a href="全唐文_page145.html">
    145
   </a>
   <a href="全唐文_page146.html">
    146
   </a>
   <a href="全唐文_page147.html">
    147
   </a>
   <a href="全唐文_page148.html">
    148
   </a>
   <span>
    ...
   </span>
   <a href="全唐文_page144.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
