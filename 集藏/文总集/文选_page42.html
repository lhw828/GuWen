<!DOCTYPE html>
<html>
 <head>
  <meta charset="utf-8"/>
  <title>
   文选 - 第 42 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选 - 第 42 页/共 102 页
  </h1>
  <div class="content">
   注「二妃已见上文毛诗曰」下至「无求思者」　案：「二妃」下当有「游女并」三字，依善例求之如此。谓「二妃」注在思玄赋，「游女」注在琴赋。袁本、茶陵本所复出皆非，然卽其证也。「毛诗曰」以下二十字，尤本误衍，袁、茶陵无。
　　注「各处河鼓之旁」　袁本、茶陵本无「鼓」字，是也。
　　注「圣足行于水」　袁本、茶陵本「足」作「人」，是也。
　　令我忘　袁本、茶陵本「」作「餐」。案：疑善「」、五臣「餐」而失着校语也。「」、「餐」古亦同字，俗讹为「」。他皆放此。又案：注「使不飧」，「飧」当为「」。
　　注「曹植诘洛文曰」　案：「洛」当作「咎」。各本皆讹。文今载集中。袁本、茶陵本「诘」讹「结」，陈云当作「禊」，大非。王伯厚尝言：曹子建诘咎文，假天帝之命，以诘风伯、雨师。名篇之意显然矣。
　　注「王母乘紫云车来」　袁本、茶陵本「来」上有「而」字，是也。
　　注「尔雅曰」下至「山脊曰冈」　袁本、茶陵本无此十九字。
　　注「泪下貌」　袁本、茶陵本无此三字。
　　顾望怀愁　案：袁本、茶陵本此下校语云善作「怨」，其所见非也。此韵脚非有异同，尤本未误。
　　注「说文曰騑」下至「盘桓不进也」　袁本、茶陵本无此二十七字。
　　
　　文选卷第十九续
　　
　　　诗甲
　　补亡述德劝励
　　补亡
　　补亡诗六首四言　并序　补亡诗序曰：皙与司业畴人肄修乡饮之礼，然所咏之诗，或有义无辞，音乐取节，阙而不备，于是遥想既往，存思在昔，补着其文，以缀旧制。
　　束广微王隐晋书曰：东皙，字广微，平阳阳干人也。父惠，冯翊太守；兄璨，与皙齐名。尝览古诗，惜其不补，故作诗以补之。贾谧请为著作郎。
　　南陔，孝子相戒以养也。毛诗序曰：有其义而亡其辞。子夏序曰：南陔废则孝友缺矣。声类曰：陔，陇也。
　　循彼南陔，言采其兰。采兰以自芬香也。循陔以采香草者，将以供养其父母，喻人求珍异以归。眷恋庭闱，心不遑安。庭闱，亲之所居。眷恋，思慕也。言我思归供养，心不暇安。彼居之子，罔或游盘。居，谓未仕者。言在家之子，无有纵乐，须供养。此相戒之辞也。尚书曰：乃盘游无度。馨尔夕膳，絜尔晨。馨，芬香也。絜，鲜静也。教其朝晚供养之方。循彼南陔，厥草油油。草油油而从风，喻己亦当柔色以承亲。史记，微子之歌曰：麦秀之渐渐，禾黍之油油。郑玄礼记注曰：油然，物始生好貌。彼居之子，色思其柔。言承望父母颜色须其柔顺也。论语，子夏问孝，子曰：色难。色难，谓承顺父母颜色乃为难也。眷恋庭闱，心不遑留。馨尔夕膳，絜尔晨羞。羞，有滋味者。有獭有獭，在河之涘。礼记曰：孟春之月，鱼上冰，獭祭鱼。獭将食之，先以祭,又曰：獭祭鱼，然后虞人入泽梁。此喻孝子循陔如求珍异，归养其亲也。凌波赴汨，噬鲂捕鲤。字林曰：汨，深水也，于笔切。广雅曰：噬，啮也。尔雅曰：鲂，魾也。郭璞曰：今呼鲂鱼为。嗷嗷林乌，受哺于子。小雅曰：纯黑而反哺者，乌也。毛诗曰：相彼反哺，尚在翔禽。养隆敬薄，惟禽之似。孟子曰：食而不爱，豕畜之；爱而不敬，兽畜之。刘熙曰：爱而不敬，若人畜禽兽，但爱而不能敬也。言鸟亦能报恩，但不知礼敬耳。今人虽有供养而无礼敬，禽兽何异乎？勖增尔虔，以介丕祉。郑玄毛诗笺云：介，助也。毛苌诗传曰：祉，福也。
　　白华，孝子之絜白也。言孝子养父母，常自絜，如白华之无点污也。子夏序曰：白华废则廉耻缺矣。
　　白华朱萼，被于幽薄。毛诗曰：鄂不韡韡。郑玄曰：承华者，鄂也。纂要曰：草丛生曰薄。此喻兄弟比于华萼，在林薄之中，若孝子之在众杂，方于华萼，自然鲜絜。粲粲门子，如磨如错。毛诗曰：粲粲衣服。周礼曰：正室谓之门子。郑玄曰：正室适子，将代父当门者。毛诗曰：如切如瑳，如琢如磨。石曰磨。尔雅曰：谓之剒。终晨三省，匪惰其恪。论语，曾子曰：吾日三省吾身：为人谋而不忠乎？与朋友交而不信乎？传不习乎？陈思王魏德论曰：位冠万国，不惰厥恪。白华绛趺，在陵之陬。郑玄毛诗笺曰：跗，鄂足也。跗与趺同。陬，山足也。蒨蒨士子，湼而不渝。蒨蒨，鲜明貌。论语，子曰：不曰白乎？湼而不缁。渝，变也。竭诚尽敬，亹亹忘劬。毛苌诗传曰：亹亹，勉勉也，亡匪切。白华玄足，在丘之曲。堂堂处子，无营无欲。论语，曾子曰：堂堂乎张也。处子，处士也。已见鹦鹉赋。梁鸿安丘严平颂曰：无营无欲，澹尔渊清。鲜侔晨葩，莫之点辱。孝经钩命决曰：名毁行废，玷辱先人。王逸楚辞注曰：点，污也。点与玷古字通。
　　华黍，时和岁丰，宜黍稷也。子夏序曰：华黍废则畜积缺矣。
　　黮黮重云，辑辑和风。黮黮，云色不明貌，徒感切。辑辑，风声和也。毛诗曰：习习谷风。毛苌曰：习习，和舒之貌。辑与习同。黍华陵巅，麦秀丘中。毛诗曰：黍稷方华。微子有麦秀之歌。郑玄曰：高田宜黍稷，下田宜稻麦。靡田不播，九谷斯丰。尚书曰：播厥百谷。周礼曰：三农生九谷。郑玄曰：九谷，稷、黍、秫、稻、麻、大小豆、大小麦也。奕奕玄霄，蒙蒙甘溜。郑玄毛诗笺曰：奕奕，光也。玄，黑也。霄，云也。毛苌诗传曰：蒙蒙，雨貌。凡水下流曰溜。黍发稠华，亦挺其秀。苍颉篇曰：稠，众也。广雅曰：稠，穊也，直留切。穊，居致切。毛诗曰：实发实秀。靡田不殖，九谷斯茂。无高不播，无下不殖。芒芒其稼，参参其穑。芒芒，多貌。参参，长貌。种曰稼，敛曰穑。参，所今切。我王委，充我民食。公羊传曰：君子之为国也，必有三年之委。尚书，八政，一曰食。玉烛阳明，显猷翼翼。尔雅曰：四气和谓之玉烛。郭璞曰：道光照也。广雅曰：翼翼，明貌。猷，道也。
　　由庚，万物得由其道也。由，从也。庚，道也。言物并得从阴阳道理而生也。子夏序曰：由庚废则阴阳失其道理矣。
　　荡荡夷庚，物则由之。尚书曰：王道荡荡。毛苌诗传曰：夷，常也。万物由之以生也。喻王者之德，羣生仰之以安也。蠢蠢庶类，王亦柔之。毛苌诗传曰：蠢，动也。国语曰：夏禹能平水土以品处庶类。孔安国尚书传曰：柔，安也。道之既由，化之既柔。木以秋零，草以春抽。言万物既由于道，羣黎又安于化，故草木遂性而零茂随四时也。兽在于草，鱼跃顺流。言皆得其时也。四时递谢，八风代扇。淮南子曰：四时者，春生，夏长，秋收，冬藏。八风，已见上。纤阿案晷，星变其躔。淮南子曰：纤阿，月御也。颜延年纂要曰：景曰晷。吕氏春秋曰：月躔二十八宿。汉书曰：日月初躔星之纪。音义曰：躔，舍也。五是不逆，六气无易。尚书云：曰雨、曰旸、曰燠、曰风、曰时，五是来备，各以其序，庶草蕃庑。左氏传，秦医和谓晋侯曰：天有六气，阴阳风雨晦明。易，改也。谓不改其常行也。愔愔我王，绍文之迹。左氏传，右尹革曰：祈昭之愔愔。杜预曰：愔愔，安和貌。我王，成王也。此诗成王时也。文，周文王也。言能继文王之迹也。
　　崇丘，万物得极其高大也。崇丘，高丘也。言万物生长于高丘，皆遂其性，得极其高大也。子夏序曰：崇丘废则万物不遂其性矣。
　　瞻彼崇丘，其林蔼蔼。植物斯高，动类斯大。蔼蔼，茂盛貌。周礼曰：山林植物。郑玄曰：物，根生之属。周风既洽，王猷允泰。周，周室也。毛诗曰：王猷允塞。犹猷古字通。漫漫方舆，回回洪覆。淮南子曰：以天为盖，以地为舆。曾子曰：天道曰员，地道曰方。何类不繁，何生不茂。物极其性，人永其寿。易干凿度曰：统者在上，方物常在，五位应时，羣物遂性。汉书，公孙弘对策曰：故形和则无疾，无疾则不夭。恢恢大圆，芒芒九壤。老子曰：天网恢恢。九壤，九州岛也。左氏传曰：芒芒九土。资生仰化，于何不养。资，取也。言取生者皆仰德而化也。易曰：至哉坤元，万物资生。言物尽其性，咸生长也。人无道夭，物极则长。老子曰：终天年而不中道夭者，是智之盛也。年未三十而死曰夭，言无夭折之道也。易曰：小人道消，君子道长。言物极则归长也。
　　由仪，万物之生，各得其仪也。言万物之生，各由其道，得其所仪也。毛苌诗传曰：仪，宜也。苍颉篇曰：宜，得所也。子夏序曰：由仪废则万物失其道理矣。
　　肃肃君子，由仪率性。尔雅曰：肃肃，敬也。郭璞曰：容仪谨敬也。礼记曰：率性之谓道。明明后辟，仁以为政。尔雅曰：明明，察也。郭璞曰：明鉴察也。尔雅曰：后辟，君也。鱼游清沼，鸟萃平林。毛诗曰：依彼平林，有集维鷮。濯鳞鼓翼，振振其音。宾写尔诚，主竭其心。宾，谓羣臣也。时之和矣，何思何修。时既和平矣，何所思虑，何所修治。易曰：天下何思何虑。王弼曰：一以贯之，不虑而尽也。庄子，老聃曰：至人之于德也，若天之自高，地之自厚，夫何修之为。文化内辑，武功外悠。辑，和也。言以文化辑和于内，用武德加于外远也。悠，远也。
　　文选考异
　　注「王隐晋书曰」下至「贾谧请为著作郎」　此四十九字袁本、茶陵本无，所载五臣翰注亦引王隐书而文大异，盖并善于五臣之误。以尤所见为是。
　　注「声类曰」　袁本、茶陵本无此三字。
　　注「采兰以自芬香也」下至「喻人求珍异以归」　袁本、茶陵本此二十八字作「言兰芬芳以之故己循陔以采之喻己当自身尽心以养也」二十三字。
　　注「言在家之子」　袁本、茶陵本无此五字。
　　注「无有纵乐须供养此相戒之辞也」　袁本、茶陵本「纵乐」作「游盘」，无「须供养此」四字。
　　注「馨芬香也」下至「教其朝晚供养之方」　袁本、茶陵本此十六字作「言相戒尽心以养也」八字。
　　彼居之子色思其柔　陈云二句当在「心不遑留」下，如首章例。案：所校是也。各本皆误倒。
　　注「孟春之月」下至「先以祭又曰」　袁本、茶陵本无此十九字。
　　注「此喻孝子循陔如求珍异归养其亲也」　袁本、茶陵本无此十五字。
　　注「广雅曰噬」下至「今呼鲂鱼为」　袁本、茶陵本无此二十一字。
　　注「毛诗曰」　案：「毛」字误。各本皆同，无以订之。
　　注「豕畜之」　袁本、茶陵本「畜」作「交」，是也。
　　注「鄂不韡韡」　袁本、茶陵本「鄂」作「萼」，下同。案：二本非也。此善注当有「鄂与萼同」，如下注「跗与趺同」之例，因顺正文改字而删去之也。尤依毛诗校正，但未补所脱。
　　注「此喻兄弟比于华萼」　案：「兄弟比于」四字不当有，因上引「常棣」而误添也。各本皆衍。
　　注「尔雅曰谓之剒」　袁本、茶陵本无此六字。
　　辑辑和风　案：「辑辑」当作「揖揖」。袁本、茶陵本校语云善作「揖揖」，可证。此必尤延之所改。二本注云「揖与习同」，尤亦改「揖」为「辑」，甚非。
　　注「云色不明貌」　袁本、茶陵本「云色不明」四字作「黑」字。
　　注「辑辑风声和也」　袁本、茶陵本无此六字。
　　注「郑玄曰九谷」　袁本、茶陵本无此五字。
　　注「苍颉篇曰稠众也」　袁本、茶陵本无此七字。
　　注「郭璞曰道光照也」　袁本、茶陵本无此七字。
　　兽在于草　案：「于」当作「在」。袁本、茶陵本校语云善作「在在」，可证。尤所见误以五臣乱善。何云当作「在」，陈同，盖据二本校。
　　注「淮南子曰四时者春生夏长秋收冬藏八风已见上」　袁本作「四时八风并已见上」，是也。茶陵本脱。
　　注「曰风曰时」　案：当作「曰寒曰风」。章怀太子注后汉书李云传所引史记如此，盖尚书亦然也。今以东晋古文添「曰时」二字，而误去「曰寒」二字。各本皆讹。何校添「曰寒」，陈同，皆仍衍「曰时」，未是。
　　注「崇丘高丘也言万物生长于高丘」　袁本、茶陵本无首六字，末有「者」字。
　　注「周礼曰山林」下至「根生之属」　袁本无此十五字。茶陵本此节无善注。
　　注「犹猷古字通」　袁本、茶陵本无此五字。案：此或所见不同，若有之，当如何校改，上引诗「王猷」作「犹」，乃相应。
　　注「易曰」下至「则归长也」　袁本、茶陵本无此十七字。
　　　述德
　　述祖德诗二首五言　陈郡谢录曰：玄字幼度，领徐州牧。苻坚倾国大出，玄为前锋，射伤苻坚，临阵杀苻融，封康乐公。灵运述祖德诗序曰：太元中，王父龛定淮南，负荷世业，尊主隆人。逮贤相徂谢，君子道消，拂衣蕃岳，考卜东山，事同乐生之时，志期范蠡之举。
　　谢灵运沈约宋书曰：谢灵运，陈郡人也。博览羣书，文章之美，江左莫逮。初辟琅邪王大司马行参军，后为临川郡守。为有司所纠，徙付广州，遂令赵钦等要合乡里健儿，于三江口篡取谢，要不及，有司奏依法收罚，诏于广州行弃市刑。
　　达人贵自我，高情属天云。吕氏春秋曰：阳朱贵己。高诱曰：轻天下而重己也。天云，言高也。曹植七启曰：独驰思乎天云之际。兼抱济物性，而不缨垢氛。缨，绕也。垢，滓也。氛，气也。谓世事呰恶，不相缨绕，不杂尘雾。嵇康书曰：子文三登令尹，是君子思济物之意也。段生蕃魏国，展季救鲁人。段生，干木也，已见上。展季，柳下惠也。刘向列女传曰：柳下惠妻诔之曰：蒙耻救人，德弥大兮。遂谥曰惠。弦高犒晋师，仲连却秦军。春秋僖公二十六年，齐孝公伐鲁北鄙，公使展喜犒师。齐侯未入境，喜从之。公曰：鲁人恐乎？对曰：小人则恐，君子则否。齐侯曰：野无青草，室如悬磬，何恃而不恐？对曰：恃先王之命。昔周公、太公股肱周室，夹辅成王，成王赐之盟曰：世世子孙，不相侵害。齐侯乃还。公使展喜犒师，使受命于展禽。吕氏春秋曰：秦将兴师伐郑，贾人弦高遇之，曰：此必袭郑。乃矫郑伯之命以劳之曰：寡君使臣犒劳以璧，膳以十二牛。秦三帅对曰：寡君使丙也、术也、视也，于边候●之道也，迷惑陷入大国之地。再拜受之。高诱曰：●，国名也，音晋。今为晋字之误也。汉书音义，服虔曰：以师枯槁故馈之，犹食劳苦谓之劳也。广雅曰：犒，劳也。史记曰：鲁仲连，齐人也。赵孝成王时，秦使白起围赵。魏王使将军新垣衍说赵尊秦昭王为帝，仲连责而归之，新垣衍起再拜请出。秦将闻之，为却十五里。临组乍不绁，对珪宁肯分。史记曰：平原君欲封鲁连，连不肯受。左太冲咏史诗曰：临组不肯绁，对珪不肯分。说文曰：组，绶属也。王逸楚辞注曰：绁，系也。据仲连文虽不见分珪之事，古者封爵，皆随其爵之轻重而赐之珪璧，执以为瑞信。今仲连不受齐赵之封爵，明其不肯分珪也。惠物辞所赏，励志故绝人。恩惠及物，而不受赏赐，言勉其志不与众同，故言绝人也。孔安国尚书传曰：励，勉也。苕苕历千载，遥遥播清尘。清尘竟谁嗣，明哲时经纶。明哲，谓祖玄也。清尘已见怀旧赋。经纶见南都赋。委讲缀道论，改服康世屯。汉书曰：太史公习道论于黄子。左氏传，齐侯谓韩厥曰：服改矣。杜预曰：朝戎异服。周易曰：屯，难也。屯难既云康，尊主隆斯民。庄子曰：语大功，立大名，此朝廷之士，尊主强国之人也。魏志，诏曰：翻然改节，以隆斯民。
　　中原昔丧乱，丧乱岂解已。晋中兴书曰：中原乱，中宗初镇江东。中原，谓洛阳也。晋怀、愍帝时，有石勒、刘等贼破洛阳，怀帝没于平阳。崩腾永嘉末，逼迫太元始。王隐晋书曰：怀帝卽位，年号永嘉。孝武卽位，年号太元。河外无反正，江介有圮。河外，西晋也。公羊传曰：拨乱反正，莫近于春秋。江介，东晋也。左氏传曰：以敝邑褊小，介于大国。杜预曰：介，间也。毛诗曰：今也蹙国百里。尔雅曰：圮，败覆也。万邦咸震慑，横流赖君子。慑，惧也。谢灵运山居赋自注曰：余祖车骑建大功，淮、肥左右，得免横流之祸。孟子曰：洪水横流，泛滥于天下。拯溺由道情，龛暴资神理。拯，济也。溺，没也。孟子曰：天下溺则援之以道。庄子曰：夫道有情有信。孔安国尚书传曰：龛，胜也。曹植武帝诔曰：人事既关，聪镜神理。秦赵欣来苏，燕魏迟文轨。尚书曰：傒予后，后来其苏。文轨，已见恨赋。贤相谢世运，远图因事止。贤相，卽太傅也。山居赋注曰：太傅既薨，远图已辍。左传，荣成伯曰：远图者忠也。曹大家上疏谓兄曰：上损国家累世劬劳远图之功。高揖七州外，拂衣五湖里。山居赋注曰：便求解驾东归，以避君侧之乱。舜分天下为十二州，时晋有七，故云七州也。张勃吴录曰：五湖者，太湖之别名，周行五百余里。随山疏浚潭，傍岩蓺枌梓。山居赋注曰：选神丽之所，申高栖之意。疏，开也。浚，深也。楚人谓深水为潭。蓺，树也。遗情舍尘物，贞观丘壑美。贞，正也。观，视也。言正见丘壑之美。
　　文选考异
　　注「春秋僖公二十六年」下至「使受命于展禽」　袁本、茶陵本无此一百十一字。案：二本是也，此实非善注。
　　注「西晋也」　袁本作「已见西征赋」，是也。茶陵本复出，亦可证。
　　注「东晋也」　袁本作「已见魏都赋」，是也。茶陵本复出，亦可证。
　　注「左氏传曰以敝邑」下至「介间也」　袁本、茶陵本无此十九字。
　　注「今也蹙国百里」　袁本、茶陵本也下有「日」字。案：陈云脱。
　　注「孔安国尚书传曰龛胜也」　袁本、茶陵本无此十字。
　　注「曹大家上疏谓兄曰」　袁本、茶陵本「谓」作「诸」。陈云「诸」当作「请」。
　　注「张勃吴录曰」下至「周行五百余里」　袁本无此十九字，有「五湖已见江赋」六字，是也。茶陵本复出，与此皆非。
　　注「蓺树也」　袁本、茶陵本无此三字。
　　　劝励劝者，进善之名。励者，勖己之称。
　　
　　讽谏四言　并序
　　韦孟善曰：汉书曰：韦贤，鲁国邹人也。其先韦孟，家本彭城，为楚元王傅。
　　孟为元王傅，傅子夷王及孙王戊。戊荒淫不遵道，作诗讽谏。曰：善曰：汉书曰：楚元王交，字游，高祖同父少弟也。高祖卽位，立交为楚王。薨，子郢客嗣，是为夷王。薨，子戊嗣。
　　肃肃我祖，国自豕韦。应劭曰：左氏传曰：在商为豕韦氏。杜预曰：国名。东郡白马县南有韦城。黼衣朱黻，四牡龙旗。善曰：应劭曰：黼衣，衣上画为斧形，而白与黑为采。龙旗，旗上画龙为之。朱黻，上广一尺，下广二尺，长三尺，以皮为之，古者上公服之。毛诗曰：朱黻斯皇。又曰：四牡翼翼。又曰：龙旗承祀。彤弓斯征，抚宁遐荒。言受彤弓之赐，于此得专征伐。善曰：毛诗曰：彤弓弨兮。荒，荒服也。揔齐羣邦，以翼大商。迭彼大彭，勋绩惟光。应劭曰：国语曰：大彭、豕韦为商伯。迭，互也。言豕韦与大彭互为伯于商也。至于有周，历世会同。颜师古曰：继为诸侯，预盟会之事也。善曰：会同，已见东京赋。王听谮，寔绝我邦。应劭曰：王，周末王，听谗受谮润，绝豕韦氏。刘兆曰：旁言曰谮。善曰王已见西征赋。我邦既绝，厥政斯逸。应劭曰：自绝豕韦之后，政授逸漏，不由王者。臣瓒曰：逸，放也。管子曰：令不行谓之放。颜师古曰：瓒说是也。赏罚之行，非繇王室。善曰：尚书曰：以蕃王室。繇与由古字通。庶尹羣后，靡扶靡卫。颜师古曰：庶尹，庶官之长也。羣后，诸侯也。善曰：尚书曰：庶尹允谐。又曰：肆觐羣后。尹，正也。羣后，天下诸侯也。五服崩离，宗周以坠。应劭曰：五服，谓甸服、侯服、绥服、要服、荒服也。坠，失也，真魏切。善曰：论语，子曰：邦分崩离析。宗周，已见西征赋。我祖斯微，迁子彭城。颜师古曰：言我先祖遂微。善曰：汉书曰：楚国有彭城县。在予小子，勤唉厥生。应劭曰：小儿啼声唉唉。颜师古曰：唉，叹声。善曰：方言曰：唉，叹辞也，许其切。阨此嫚秦，耒耜斯耕。颜师古曰：言遭秦暴嫚，无有列位，躬耕于野。悠悠嫚秦，上天不宁。乃眷南顾，授汉于京。颜师古曰：高祖起在丰、沛，于秦为南，故曰南顾。言以秦之京邑授与汉也。于赫有汉，四方是征。颜师古曰：于，读为乌。乌，叹辞也。赫，明貌。此诗中诸叹称于者，其音皆同。靡适不怀，万国攸平。颜师古曰：怀，思也，来也。言汉兵所往，无不归怀，故万国所以皆平。乃命厥弟，弟谓元王也，元王封于楚国。建侯于楚。俾我小臣，惟傅是辅。矜矜元王，恭俭静一。善曰：孔安国尚书传曰：矜矜，戒慎。恭，敬；静，守；一，道也。惠此黎民，纳彼辅弼。享国渐世，垂烈于后。应劭曰：元王立二十七年而薨，垂遗业于后嗣。渐世，没世也。善曰：渐，没也。乃及夷王，克奉厥绪。夷王名郢客，元王子。咨命不永，惟王统祀。善曰：夷王立四年薨，戊乃嗣，故言不永。统祀，纂统宗祀也。左右陪臣，斯惟皇士。颜师古：大雅曰：皇，正也。善曰：毛诗曰，思皇多士。皇士，美士也。如何我王，不思守保。不惟履冰，以继祖考。颜师古曰：惟，亦思也。言不思念敬慎如履薄冰之义，用继祖考之业也。善曰：守其富贵，保其社稷。履冰，已见寡妇赋。邦事是废，逸游是娱。犬马悠悠，是放是驱。颜师古曰：繇与悠同，行貌。放，放犬；驱，驱马也。务此鸟兽，忽此稼苗。蒸民以匮，我王以偷。善曰：驰骋犬马，悠悠然远也。偷与愉同，乐也。人失稼穑，以致困匮，而王反以为乐也。所弘匪德，所亲匪俊。唯囿是恢，唯谀是信。颜师古曰：恢，大也。谀，言也。睮睮夫，谔谔黄发。如淳曰：睮睮，目媚貌。史记曰：不如周舍之咢咢。咢与谔同。睮，以朱切。谔谔，正直貌。黄发，老人发落，更生黄者。如何我王，曾不是察。既藐下臣，追欲纵逸。应劭曰：藐，远也。言疏远忠贤之辅，追情欲，纵逸游也。臣瓒曰：藐，陵藐也。善曰：仪礼曰：凡自称于君士大夫，则曰下臣。嫚彼显祖，轻此削黜。善曰：尚书曰：昭乃显祖。
　　嗟嗟我王，汉之睦亲。颜师古曰：睦，密也。言服属近。善曰：我王，戊也。尚书曰：九族既睦。曾不夙夜，以休令闻。善曰：尚书曰：旧有令闻。穆穆天子，照临下土。善曰：毛诗曰：天子穆穆。又曰：明明上天，照临下土。明明羣司，执宪靡顾。颜师古曰：靡，无也。言执天子之法，无所顾望。读如古，协韵。正遐由近，殆其兹怙。善曰：兹，此，谓此亲也。言欲正远人，先从近亲始，而王怙恃汉戚，不自勖慎，以致危殆。嗟嗟我王，曷不斯思？匪思匪监，嗣其罔则。善曰：言王不思鉴镜之义，是令后嗣无所法则。弥弥其逸，岌岌其国。应劭曰：弥弥，犹稍稍也。罪过滋甚。岌，欲毁坏之意。颜师古曰：岌岌，危动貌，五答切。又，邓展曰岋。孟子曰：天下殆哉岌乎！司马彪以为岋岋，危也。致冰匪霜，致坠匪嫚。应劭曰：易曰：履霜坚冰至。言非一日之寒也。晋灼曰：致冰无不先由微霜，致坠无不先由骄慢。瞻惟我王，时靡不练。善曰：时，是也。练，委也。言王于上所言之事，无不委练也。兴国救颠，孰违悔过？善曰：言欲兴其邦国，救其颠坠，谁能违于悔过乎？追思黄发，秦缪以霸。颜师古曰：秦缪公伐郑，为晋所败而归，乃作秦誓。善曰：尚书，秦穆公曰：询兹黄发，则罔所愆。岁月其徂，年其逮耇。颜师古曰：逮，及也。耇者，老人面色如耇。善曰：徂，往也。言日月徂逝，年将及老，悔过自新，理宜在速。尔雅曰：耇，老寿也。于赫君子，庶显于后。颜师古曰：于，叹辞也。昔之君子，庶几善道，所以能光显于后代也。我王如何，曾不斯览。颜师古：览，视也。叶韵，音滥。黄发不近，胡不时鉴！颜师古曰：黄发不近者，斥远耇老之人。近，音其靳切。善曰：叹美昔之君子，能庶几自悔，故光显于后。
　　文选考异
　　注「应劭曰黼衣」下至「旗上画龙为之」　袁本无此二十五字，有「黼衣已见上」五字。茶陵本有「杜预曰白与黑谓之黼」九字。
　　注「言受彤弓之赐于此得专征伐」　袁本、茶陵本无此十二字。案：无者是也。此或以汉书颜注记于旁，尤延之误取之。陈云「言」上当有「颜师古曰」四字，不知其非善引也。以下凡「颜师古曰」各条，皆不当有。袁、茶陵二本俱无者最是。今不悉出。其所有误中之误，亦不更论。
　　注「迭互也」　袁本、茶陵本此三字在注末。案：尤误依颜注移。
　　注「刘兆曰旁言曰谮」　袁本、茶陵本无此七字。
　　注「颜师古曰」　袁本、茶陵本无此四字。案：尤延之添耳。
　　注「尚书曰以蕃王室」　袁本、茶陵本无此七字。
　　注「坠失也真魏切」　袁本、茶陵本无此六字。案：此卽颜注而窜入善者。
　　注「应劭曰小儿啼声唉唉」　袁本、茶陵本无此并下颜注，共十六字。
　　注「颜师古曰怀思也来也」　袁本、茶陵本无此九字，有「善曰」二字。案：二本是也。以下皆善注，而此为颜注窜入者。
　　注「弟谓元王也元王封于楚国」　袁本、茶陵本无此十一字。
　　注「元王立二十七年而薨垂遗业于后嗣」　袁本、茶陵本无此十五字，有「卽位且三十年」六字。案：二本最是，此亦颜注窜入。
　　克奉厥绪　袁本云「绪」善作「次」。茶陵本云五臣作「绪」。案：此所见不同，汉书作「绪」，或当是也。
　　注「夷王名郢客元王子」　袁本、茶陵本无此八字。
　　注「戊乃嗣故言不永统祀」　袁本、茶陵本无此九字。案：上七字颜注窜入。
　　犬马悠悠陈云据注当作「繇繇」。今案：其说误也。颜注窜入，非善所引。善注「悠悠然远也」在下，可证其与颜不同也。尤延之所误取，复沓歧互，不相比次，读者多不审。
　　注「以致困匮」　袁本、茶陵本作「以困乏」三字。案：二本是也。「以致困匮」，乃尤依颜注改耳。
　　嗟嗟我王　袁本、茶陵本不提行，是也。
　　注「我王戊也」　袁本、茶陵本无此四字。
  </div>
  <div class="pagination">
   <a href="文选_page41.html">
    上一页
   </a>
   <span>
    ...
   </span>
   <a href="文选_page37.html">
    37
   </a>
   <a href="文选_page38.html">
    38
   </a>
   <a href="文选_page39.html">
    39
   </a>
   <a href="文选_page40.html">
    40
   </a>
   <a href="文选_page41.html">
    41
   </a>
   <span class="current-page">
    42
   </span>
   <a href="文选_page43.html">
    43
   </a>
   <a href="文选_page44.html">
    44
   </a>
   <a href="文选_page45.html">
    45
   </a>
   <a href="文选_page46.html">
    46
   </a>
   <a href="文选_page47.html">
    47
   </a>
   <span>
    ...
   </span>
   <a href="文选_page43.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
