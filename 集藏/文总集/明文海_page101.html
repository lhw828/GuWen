<!DOCTYPE html>
<html>
<head>
    <meta charset="UTF-8">
    <title>明文海 - 第 101 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文海 - 第 101 页/共 134 页</h1>
    <div class="content">　　西施山去县东可五里越絶若吴越春秋并称土城后人始易以今名亦曰土城山盖句践作宫其间以教西施郑旦而用以献吴又曰恐女朴鄙故令近大道则当其时此里固钜丽要津也更数千年主者不可问矣商伯子用值若干而有之山髙不过数仞而丛灌疎篁亦鲜澄可恱上有台台东有亭西有书舍数础舍后有池以荷东外折断水以菱而亭之前则仍其旧曰脂粉塘无所改出东南西而山者耸秀不可悉悉名山也绕其舍而畆者水者不可以目尽以田以桑以渔者尽亩与水无不然余少时盖觞于此而乐之兹伯子使予记予虽以病阻其觞然尚能忆之也率如此嗟夫土城一山耳始以粉黛歌舞之宫当钜丽倾都之孔道而今变而迁之一旦寥寥然为墟落田夫野老耕钓徘徊于其间或舍其堕钗于锄掘迨于隂晦又徃徃诧野火转燐于夜归牧唱之儿童宜无不感而嘘资野人之聚而谈者矣至其易冶以朴易优伎以农桑本业专而謡俗厚则有识者又未尝不忘其悲而为之一笑也伯子聪敏擅文誉达事变试从读书暇一登兹山而望之或触于景而有如吾前所言者姑取而咀之傥亦一解頥耶伯子名濬字景哲
　　禹穴记【郑善夫】
　　禹穴在会稽山隂昔黄帝藏书处也禹治水至稽山得黄帝水经于穴中按而行之而后水土平故曰禹穴世莫详其处或曰即今阳明洞是已又云禹既平水土会诸侯稽功于涂山寻崩遂葬于会稽之隂故山曰会稽穴曰禹穴至今窆石尚存或然也后二千余年而司马迁氏来探书禹穴归而作史记文章焕然为百代冠说者谓是山川之助也又后千余年而晋安郑善夫氏及山隂朱君节王君琥氏来复探禹穴寻黄帝藏书处乃翫梅梁磨挲窆石覩先圣王遗像得禹穴于菲井之上徘徊瞻眺想其卑宫而菲食为之喟然兴怀又想其执中用智与臯夔稷卨之为臣又为之怃然自失也夫自禹稷以后三千年间游者不知其几而惟司马氏显此山川之能发为文章亦惟司马氏夫三千年而仅得一人于山川顾止以文章显何哉岂山川之能仅足以焕人文章耶世有不为文章者于山川何取也自昔至人见转蓬而造车观游鱼而造舟得河图而成卦因洛书而作范咸取诸物也子在川上曰逝者如斯夫不舍昼夜余乃今知所以取山川矣夫登髙而赋余未能赋姑记余言如此云
　　竹溪记【方豪】
　　昔李白与孔巢父韩凖裴政张叔明陶沔居徂徕山日沉饮号竹溪六逸而竹溪之名满天下自予有知即慕其地意必清流之上修竹万竿萧森洁爽若神仙之居使人即之而忘去去之思复即也近余以审録之行登太山望徂徕询所谓竹溪者不过荒烟野草之区溪既非旧竹亦何尝有一榦之存哉然而言竹溪者不絶焉无乃六逸之力耶夫六逸者固一时之英也而惟太白为最显其他若孔巢父人亦稍知其姓名而已余则并姓名而昧之也呜呼白于竹溪可谓有独力者矣淮之清江浦有陈恭襄祠祠旁有道院道士陈元纁居之有溪为池为竹为林一碧上下寒气凝而清光合虽溽暑若髙秋士夫道淮者必登之徘徊不忍去校诸他名胜为切盖江南名胜至此絶矣故南徃者有阳关故人之虑北来者有并州故乡之慰而余之漫浪迷于山水者尤不能忘情也又其地与二署隣署每饯客必就之客亦乐就今春之仲工部丁君敬夫户部李君贡卿饯予竹溪之间陈道士以素卷请予为竹溪记二君从防焉予虽诺之而自离此溪风尘困矣何能副之今者移官湖广当再与溪会茍不副之岂直道士之憾溪灵谓我何如射沟风雨聊尔执笔呜呼此真竹溪也世乃罕闻徂徕峯下顾为共珍可不谢白之力哉然不知道士所将迎与诸君子所共沉饮者果有白乎否也有白则有竹溪矣有竹溪则有道士矣奚以予文为哉
　　石钟山记【罗洪先】
　　汉郦氏水经载石钟山以为风起防波激石有声不详其故东坡夜舣鱼舟山下听其所以鸣者本石多窍遂为辨以补遗丙午春余过湖口临渊上下两山皆若钟形而上钟尤竒是时水未涨山麓尽出縁石以登始若伏轼昆阳旌旗矛防森然成列稍深则纵观咸阳千门万戸罗帏绣幕掩映低垂入其中犹佛氏言海若献琛瑚珠贝金光碧彩错出于惊涛巨浪莫可辨择睇而视之垂者磬悬侧者笋茁缺者藕折环者映连自吾栖岩穴以来攀危列险未有若是奇者矣夫音固有窽以出茍实其中亦复喑然故钟之制甬则震弇则郁是石钟者中虚外窽为之也虚者大窽者小故出之有余而应且逺今夫瓮盎罂卣钧虚器也注之水则瓮盎不若罂卣之声此中外小大之验也东坡舣涯未目其麓故犹有遗论呜呼石本无声虚犹足以召之又况人之心乎是石当彭蠡入江处众流迸駚湍回洑射日刔月消石虽坚不胜其力之久故其形亦备钻研磨刮之工莹白如玉其未入于水者色黯理疏顽悍而轮囷畧不相肖然则风靡波荡其亦有助于石而致虚者固有道耶因记以俟好古者
　　沧浪亭记【归有光】
　　浮图文瑛居大云庵环水即苏子美沧浪亭之地也亟求予作沧浪亭记曰昔子美之记记亭之胜也请子记吾所以为亭者余曰昔吴越有国时广陵王镇吴中治南园于子城之西南其外戚孙承佑亦治园于其偏迨淮海纳土此园不废苏子美始建沧浪亭最后禅者居之此沧浪为大云庵也有庵以来二百年文瑛寻古遗事复子美之构于荒残灭没之余此大云庵为沧浪亭也夫古今之变朝市改易尝登姑苏台望五湖之渺茫羣山之苍翠太伯虞仲之所建阖闾夫差之所争子胥种蠡之所经营今皆无有矣庵与亭何为者哉虽然钱镠因乱攘窃保有吴越国富兵强垂及四世诸子姻戚乘时奢僣宫观苑囿极一时之盛而子美之亭乃为释子所钦重如此可以见士之欲垂名于千载之后不与其澌然而俱尽者则有在矣文瑛读书喜诗与吾徒游呼之为沧浪僧云
　　滕王阁图记【卢柟】
　　柟少闻南昌当吴楚雄镇而滕王阁则俯瞰西江延引瓯越瑰琦絶伟为东南楼观第一及读王韩所为文赋诸所称益奇尝自语以为当及壮游徃视造物之妙于所谓滕王阁者庚子岁柟坐佣奴事系狱秋九月廵按监察御史樊公白其寃平反明年殷公追寘之大辟由是愈益锢其身不得之南昌观滕王阁矣戊申山东石公以明进士治濬加恩囚儽柟法少寛因市诸所蓄故物得画一巻曰滕王阁图自阁道始傍达连房阿观旋室防轩离檐倚楶戢孴翔翥于霄汉之上怪石幽篠危松苍然防映屏障俱防缀人物山水图书象态呈露咸极巧丽独恨僮仆数辈不可役使黄衣客兀然吹笛无声焉尔阁隂穹山崭嵓横碧黛緑腾赴环抱流泉瀐沃会为洲潏石衣蓱藻委靡悠然而可赏者是诚天作地藏以助兹阁为天下伟观者也于是抚巻恍忽若失缧绁栩栩乎若驭云轩而超越江汉飘飘乎若遗浮埃之表搏扶摇而游览于阊阖也廼知向昔王韩所为文赋不诬而柟亦得观所谓滕王阁者窃偿其私愿焉夫滕王阁柟未之见所传图画又未知真得肖其形与否今遽喜跃为庆幸如是设使柟诚得一凭览尽江南临观之美即当乘元气游六合灏乎长徃与世相弃岂直今日茍活为僇囚依圜墙溲厠而已耶柟幽拘多感每戍卒更番至则道故旧事或曰某游宦业美田蚕园宅今丘墟矣或曰某见某服舆刀鼎奇器在若州县盖售之也或曰噫某死矣其子孙不能享有富贵穷且丐也嗟乎柟待罪七载视犹瞬息斯世已有陵谷变迁之意而滕王阁独淹蔑吾庐无闻于缙绅士夫是不几昧于天道徃来消息盈缩之理欤假令使画为匪人有不过资覆瓿之具抑安知是图清淑之灵于柟无啣而吾烛物之智不见晦于滕王阁也龙川孟君思才儁豪爽尤深画理于柟龆龀友善因将轴语之曰是宜与君即柟不幸死君可日哦其下以慰吾滕王阁之思幸而见原则吾与君观天下形胜登会稽涉彭蠡泝洞庭越衡阳临汉水以望方城猎云梦窥荆门下岷江还行淮海之间防鼠所隣蛇龙所居厯幽显崎岨之观以求所谓滕王阁者周章而徧览之柟虽驽蹇尚能为君歌咏其事旧所藏图画乌足为之羡叹云因戒之曰去汝好适孟君家待吾考订姑作记与汝别
　　游莫愁湖记【李维桢】
　　余将之南徐与山甫俱乘舴艋泊三山石城二门间有所迟未即发逼仄殊甚山甫曰此去莫愁湖不逺盍徃观乎舟子识其处者前导两人携而步至湖边湖属魏国家中有小艇三四覔之渡不可魏国监奴将来捕鱼渔人具网罟以俟复沿仄径穿委巷而出至大道过西城兵马司治所望二石狻猊则徐氏别业入门瓦砾满地盖久圮敝而匠石方扫除更新之前为四美堂是徐髯仙篆后为胜碁楼则徐公子笔又有扁曰湖山逸兴题出邢太史雉山字亦出髯仙髯仙固善古篆也楼旁垂杨数株鬖鬖作羽葆形胜碁未知所自岂谢安手谈地耶按晋书符坚大举入冦谢问计答曰已别有防不敢复言令张元重请安命驾山墅与元围碁别墅安碁常劣于元是日元惧便为敌手而又不胜安顾谓其甥羊昙以墅乞汝是不胜碁者张元也非谢元也而后人讹以为防度谢可冐张楼不可冐墅耶山甫为之一粲左方有冯咸甫次唐人韵诗殊佳凭楼北槛而望钟山龙蟠其右石城虎踞其左秀色绮靡若指掌上秋树尚緑倒影湖中鱼跃鹜泛畅人心目楼下引湖为池栽得苦荷叶少许小桥可渡湖堤已断其半堤中尚有亭址主人翁或渐次修举能着两三画舫更佳余叔氏入夔门山甫与诸人谋置饯于此以芜秽不治罢计向后游客必盛矣按唐书乐志乐府解题皆谓莫愁乐出于石城乐以石城有女子名莫愁唐人所谓南国佳人字莫愁也宋会三异以石头城在余郢中汉江西防有莫愁村一统志金陵不载莫愁湖三异又云曽见莫愁像石本衣冠甚古乃古神仙者流非女子郢中娼女窃其名则莫愁为女子亦误石城在竟陵郡有晋杜预第臧质为竟陵郡时作石城乐莫愁村在其西卢家女善歌尝召入楚宫古辞云莫愁在何处莫愁石城西艇子打两桨将送莫愁来又云闻懽下扬州相送楚山头探手抱腰看江水断不流唐人诗莫愁魂散石城荒村近莫愁连竹坞人歌楚些下苹洲莫愁故为三楚女或以楚山头似郢而江水下扬州似金陵然郢视扬州亦可言下汉水亦称汉江而郢人又呼汉为河那呵滩曲有江陵三千三闻懽下扬州语则此二语未可为吴郢分地定据或言此地相传有妓卢莫愁家焉或亦如三益所云窃名好事者因其人以名湖而竟陵与金陵声之讹石城与石头城言者省文自可通称亦非两地判案也又按后魏孝文宣武相继得江左旧曲及江南呉歌荆楚西声总谓之清商署清商署谓之清乐唐用十部乐清乐在焉则天长安后不重古曲仅子夜等曲列吴声而西曲则石城乐莫愁等曲或舞曲或倚歌杂出荆郢樊邓间以其方俗谓之西曲莫愁如吴人曲不当列西曲矣乐志石城乐和中复有忘愁声因有此歌乐録曰莫愁乐亦云蛮乐是以莫愁属郢之明徴也又河中之水歌艺文类聚作古辞玉台作梁武帝乐府曰河中之水向东流洛阳儿女名莫愁莫愁十三能织绮十四采桑南陌头十五嫁为卢家妇十六生儿字阿侯卢家兰室桂为梁中有郁金苏合香沈詹事古意本此别有还将卢女曲夜夜奉君王则魏时宫人故将军隂升之姊明帝崩出嫁为尹更生妻者也如何四纪为天子不及卢家有莫愁或未敢以妓方天子妃所指非阿侯母即更生妻矣由此言之古今有三莫愁而卢氏多好女令湖山争借以为重乎山甫防笑曰君郢人欲专莫愁为故实耳然其言辨可并记之
　　游古赤壁记【莫如忠】
　　辛亥季冬莫子理楫还自岳阳泝大江而北过嘉鱼又北六七十里遇大风隂霾四塞惊涛撼空榜人恐疾抵舟岸得不殆有顷天反风晃朗呈霁褰帷而左则有頳石濒江屹屹雄峙蔽若列墉俯瞷不测延袤距数百武其面势峭平如引绳而削也莫子睇视久之念尝道黄访苏长公所游赤壁见谓无奇而古今识之不磨借令兹石遇赏长公诚得一当赤壁其于取类不尤肖耶乃起扶策行稍狎居人问之则各徃徃言周瑜困曹瞒处而证以樵竖徃来时得遗镞沙砾间及指北岸里名乌林明曹兵尝是戍守又悬崖镵额存焉相传出异人迹莫子益怪之为攀岌嵲披防茸而上务穷镵额所从则竟长公法也而署之曰赤壁独左方就湮仅有与弟字隠隠见莫子为怃然叹曰嗟乎嗟乎吾得之矣尝闻长老言苏子瞻赋赤壁乃黄之赤鼻山非真赤壁也余今所覩不几遇其真耶按志赤壁之战吴师济自截险而西江流宜南北其折而黄则为东西流又史载乌林为当时焚舟处宜核而居人遗镞之讹倘所谓折防沈沙云者非耶惟是子瞻赋后谈士輙附会焉其在嘉鱼者遂不着亦贵耳而贱目矣余舟所次为石头驿废址士大夫舟过者人不供风或引去而徒且莫以闻故能穷赤壁所在而有至焉者寡矣余兹行也出不测之险非有夙诫而昔贤胜游遗踪千载一旦幸或遇之岂非天哉会日且晡月亦既望余兴弥极稍复解维纵焉浩乎中流冥色无际星河倒影掠棹而行还视赤壁矗如支机斯境殊诡似非人间而视黄之观万之矣夫以长公平生好游所过名山川必籍之尝手辑地理指掌图甚辩余嘉其勤而赤壁濒江为蜀道之所必出苐弗深考而猥以赤鼻当之有是哉盖至达士寓言其称海外三神山诚诞而君子不非之彼人情固各有托也余意长公于镵石称与弟云者固尝偕子由来表赤壁所在章矣而赋作于黄要以即事寓言不害为情之所托俟好古者之自定也余斯游也则恶敢弗识焉

　　明文海巻三百六十一
　　钦定四库全书
　　明文海巻三百六十二　　　余姚黄宗羲编记三十六
　　古迹
　　八阵图记【王嘉言】
　　闻夔有阵图旧矣隆庆辛未冬予来宦兹土询之知在城东南鱼复沙中直抵其处则见卵石散漫莫可认识土人曰湏髙处望之乃步城上遥观隠隠若星罗碁布始咄咄以为神异明年夏月江涨水从城上流入阛阓于时屋庐荡柝崖陊木防上下千里嗷嗷汹汹暨水落而徙移沦丧者至不可计数乃石碛则依列沙渚间也始信少陵不转之说为的又尝以已所窥视参考诸家论议则知纵横六十四垒布前为正游兵二十四垒环后为竒合之则天衡地轴前冲后冲曰风曰云殊其名分之则天覆地载风扬云垂龙飞虎翊鸟翔蛇蟠异其变竒正分合苞含变化妙用无穷此所以走仲达伏孟获功盖三分而名垂万也旧有碑在浦上遭洪涛断裂余使匠人采石砻磨记而镵之仍置故处
　　瞿唐峡记【王嘉言】
　　峡者何取以山夹水而为名也楚蜀之交以峡称者多矣而三峡为险三者何归峡巫峡瞿唐峡三峡同称险矣而瞿唐为最旧所谓西陵峡者是也峡在夔东十二里两崖对峙中贯大江盖全蜀之门戸峡口石盘上树铁柱二根山畔岩谷中有铁索七条柱髙六尺四寸索长二百七十七丈五尺盖昔人置以截江者柱于夏秋水泛则汩冬春复见呜呼夫瞿唐之险冠于诸峡者何盖西南万水总注于斯而双崖把束极为陿隘以故萦廻曲折龃龉艰难惊涛奔浪噎豗訇匉归舸行艓一遭水动则上下失势而此生安危尽付之撇漩触石瞬息间矣虽然关门一守百二之势也明初以汤廖两将军絶人之智力席皇祖之神威师薄关下矢石一交而即却非頴国阶文之捷水陆夹进以竒取胜亦难为力矣今天下熈熈氛沴久消雄关险峡虽依然索柱之存而山川胜槩只为文儒嘻眺浪吟之具而已嗟夫宗国之忧虽非恤纬者所宜忧而处堂之乐达者亦恒笑夫燕雀之愚然则防御之畧亦可于熈恬中讲求之
　　滟滪堆记【王嘉言】
　　滟滪在夔东十里大江之中峡口之上水经云白帝城西有孤石冬出水二十余丈夏即没土人云滟滪大如象瞿唐不可上滟滪大如马瞿唐不可下峡人以为水候又曰犹豫以舟子取途不决而言若夫淫豫大如襆瞿唐不可触则南史记之矣而类要则曰淫豫大如鼈瞿唐行舟絶淫豫大如龟瞿唐不可窥又考梁孝子传庾子舆扶父柩至瞿唐也时维六月祷而水平过而复溢时人謌曰滟与如牛本不通瞿塘水退为庾公夫以滟为淫为犹滪为豫为与同指堆尔字之异无嫌已曰象马曰龟鼈牛襆同戒行尔名之异无嫌已嗟乎天地好生故生此石以开行路之迷圣人好生故存此石于疏凿之余而不去而轻生者犹忽天地圣人之明戒扬扬焉鼓枻瞥捩而过之噫愚甚矣愚甚矣彼以侥幸不死为可常恃也哉
　　赤甲山记【王嘉言】
　　由夔治而东过灔滪二里屹然立于峡口之北者赤甲山也草木不生土石尽赤望之若袒脾然于是乎得名或曰以汉时常取巴人为赤甲军而名之也山上有城基曰赤甲城山畔有台址曰旗台山下有关曰铁索关盖公孙据蜀爰筑赤甲诸葛建台用树旗帜而关横铁索万夫莫开则自蜀汉以来恃之矣呜呼助髙峡之崔嵬俯长江之瀯秀防凌霄诸蛮拱向雄矣哉重防多矣而好事者犹訾之曰兹火焰山也防多火旤实应斯山夫赤为火则黑为水白为金乎乾坤之气蜿蟺扶舆发而为山岳者色相种种焉不齐而以私意掉其齿颊吁亦凿甚矣乎
　　白盐山记【王嘉言】
　　白帝城东峡口之南有山嵯峨与赤甲相对者白盐也一色如盐因名之山下有粉壁堂岩间郁郁四大字曰天子万年盖其来逺矣夫环夔皆山也其崭然嵚然售奇竞秀者不可枚数而惟赤甲为雄环赤甲皆山也其背峡面水绾绮错绣者亦不可枚数而惟白盐为对素辉明莹与金光熠燿者两相射焉髙出刺乎穹窿状如华表雄峙分乎南北势若勍敌为全蜀之襟喉资名贤之游咏盖天有意焉生之以为门户之壮观乎虽然物固有相借以为重者两山之擅名以其当要害之区也向使不临淼茫不负关隘不控荆楚之上游以矗峡口则亦他山埒耳讵得以称雄如是哉
　　草堂记【王嘉言】
　　唐大厯元年春杜子自云安至夔秋寓西阁二年春初迁赤甲三月迁瀼西秋迁东屯三年春则出峡赴江陵矣考刘禹锡刺史记唐州治在今夔东十里白帝城之侧西阁实近白帝及迁赤甲亦稍稍移东尔瀼西在白帝西八里东屯在白帝东八里居凡数迁斩茅而构屋故曰草堂乂谓之髙斋今考其诗曰次水门者白帝处也曰依药饵者瀼西也曰见一川者东屯也今三斋独东屯遗址尚存地沃饶宜稻芋余尝徘徊其侧顾瞻形胜则知昔人所谓延袤百顷前带清溪后枕重冈树林葱倩气象深秀者亶称实记嗟夫公之诗唐宋文儒论之详矣元防之称其上薄风雅下该沈宋言夺苏李气吞曹刘掩颜谢之孤髙杂徐庾之流丽小宋赞其浑涵汪洋千彚万状善陈时事律切精深语皆中乎肯綮而王荆公所谓悲欢穷泰发敛抑扬疾徐纵横无施不可者其品隲亦精当不诬虽以韩吏部之奇文卓荦雄视百代者亦且推服退让而有光焰万丈金薤琳琅之语则余可知矣若夫自比稷契人或未许而忠义之念慇慇懃懃至一饭不忘则虽稷契爱君之心亦若斯焉尔夫崇德右文盛事也景行仰止懿情也今夔之于公妥灵有祠岁时伏腊有祭无恨也而髙斋之迹防矣余不能以绵薄之力倡而新之姑记焉以俟瑰奇好古之君子
　　风厢匣记【王嘉言】
　　夔城多古迹如白帝城北岭上有髙址形势最险可捍敌号关索城白帝城西有柏柱大十围髙三丈许传是公孙述楼柱斫之血出枯而不朽瞿塘上与粉壁堂相连有石梯形传是孟良夜过关所凿名孟良梯夔北莲池畔有城垣之迹曰鲍家庄传是三国时鲍氏女据险破廉康贼之所夔西坪有刘封井谓先主养子刘封所凿江之南与八阵图相对者有石鼓传是孔明教战之鼓余尚多不可枚举皆古书不载漫无稽考然未有如风厢匣之竒者峡在瞿塘峡中赤甲山下岩穴间相传为鲁班之风箱或曰上古造以藏兵书者余望之髙数十丈不可梯而升噫班信智巧人置石厢于峭壁抑何取意以为兵书要亦不出龙虎韬云鸟阵与玉帐术之上胡为上穷絶壁下临深渊惫觔苦骨以宝蓄斯处达者或不宜如是而又非神设天造必有人焉为之与所以为之之意特其理不可得而解识噫异哉斯匣乎
　　白帝沿革记【王嘉言】
　　维公孙跃马而称白帝筑城鱼复号白帝城厯汉唐宋元迄今不废岂非以险之殊常也而可据与城距夔十里今名下关周环千余丈随山上下包结完固镇以瞿塘右所东南迩赤甲白盐西北抵瞿塘滟滪盖巴蜀要区也城中旧有白帝庙以祀公孙述正德初中丞林公俊征鄢盐贼过而知焉曰淫祀也易而为三功祠以祀江神伏波马援嘉靖中侍御朱公廷立复谕众议更为义正祠祀先主而以孔明配焉夫述为汉贼义非当祀毁其像罢其享诚羣心之一快也然境内山川社稷岁祀非缺而伏波虽忠功不在夔祀之近于黩近于迂逺昭烈永安托孤武侯列八阵鱼复沙土至今英灵凛凛遗泽在焉允宜血食兹土但一龙二虎均先主注意生不相离没亦宜有以慰其灵故羽飞终难遗也至嘉靖三十六年侍御段公锦复以关张配享改曰明良殿然后大义炳然至情蔼然而人心之公论始定余以公事适至顾瞻山川雄壮遗像清髙慷慨激烈之怀与明禋之念勃然俱动乃考始末援笔记之一以见地之奇也一以见神之灵也
　　相公溪记【王嘉言】
　　夔西二里市井之尾有桥焉牢厚完好先太守张廷柏建也桥下有溪溪之西有嵁岩宏谷径纡余陂陁行者登顿盘施扪膺努胁气息上下依桥环瞩辽濶荒险势足观也溪之源出三刹山潆潆而流注于大江余初经过见其瑰诡也吁骇而问焉土人曰此相公溪也宋冦公凖令巴东尝徃来于斯爱其凉洌也取而烹茗茗味佳不侔他水后遂名为相公溪溪上桥桥西山皆以是名名矣余曰嘻伟哉溪之遇顾不竒哉古人曰爱其人者爰及屋上之乌憎其人者憎及储胥余不暇逺搜即以夔论其间穿沙灌溆抵石溲坻浇圃落坡或潺潺有声或沉沉絶响得名号者不知凡几也岂尽温屯混淖少清凉芳美哉而兹溪独擅荣名则以其人之足重也不然贪泉何贪焉而以贪名因人及溪而又因溪以及山及桥也溪之遇顾不竒哉余乃仰而顾俯而思徘徊良久喟然太息曰士亦有遇有不遇哉
　　清凉洞记【王嘉言】
　　客有为余谈清凉洞者曰赤甲山畔瞿塘峡上悬崖絶壁有洞焉静窈鸿蒙冬燠而夏不受暑登之以览峡中胜槩若步云汉而出尘笼也予颔之谋诸司理邢君吿太守郭公选日而游将至则径险不可舆遂相携步屧且攀且憇数折乃及洞中径愈仄危横木缺垠上令善援者伛偻先进前后夹卫欹躯局步震掉而入中可容千人项形盘旋左侧碎石交接如砌非砌身健捷而能者可升至絶顶前临险峡下视极深两崖相合中才一丝舟过若游龙穿窟左右环睇则竒峯秀岭华峦诡石如鸾翔鳯舞星罗云逗龟拆卦分蛇蟠兽寝状类千百或献深红或露浓緑迩延逺映荧荧煌煌防防兀兀迭出互见无所隠避于是相顾諠笑深酌而忘日之入焉归而流连于胷次者累日乃乗隙想像而记之
　　重修墨妙亭记【张维枢】
　　墨妙亭者宋孙莘老守吴兴日所构而东坡代为记者也东坡之记大要以莘老乘劳来之暇作为此亭日与宾客赋诗饮酒网罗前人赋咏数百篇并其刻画尚存而僵断于荒陂野草中者悉加搜集见莘老之能雍容自得也余以庚戌仲夏拜呉兴符念是郡多名公褰帷之迹亦欲鞭磨钝顽思得一当适直指驻部案牍旁午冠盖舟车之集如肩摩也求若孙莘老时自适于风流啸咏投壶饮酒之乐而不可得且俗巧而嚣矜华侈而喜起大狱牙驵鬬习豪长招权翼飞而渔下戸者锋锐未易当也即山水清逺无恙而求若东坡所称寡求不争其民足于渔稻蒲莲之利而益不可得予盖朝夕抚心焉时访朱大复先生于楼山中得所谓水火交和治民犹治生之诀而洒然若有醒也用是涤烦宁念将一二髋髀渐次批解而幸划然未至伤手也辛亥夏初退息之便登眺澄碧楼上见此亭附楼偏数楹倾欹几难搘撑余谓有楼无亭是失一巨臂也且前贤能觞咏以乐之罗集刻以光华之今听其倾欹于榛藂茀草之间谓苏孙诸公徃事何因悉索廪锾鸠工重新易其朽败焕以髙明横槛覆甍中厰外旷近一月而工吿竣用招康宋杜阎诸君合酌焉相与酣中而适情脱氛而解缚登楼放眼见弁岘诸峯苍顔秀壁薄云气而帯暮景者巳近在枕席之上及情阑意极逍遥亭中又觉方丈之池可以鉴百年之松可以防双石黯黮可以磨娑千亩青葱可以发响即不能如莘老之搜寻集刻罗列深檐而清韵芬芳子墨众妙之致似去诸君与予怀袖不逺于是觞诸君尽醉而漫续为记以见吴兴守之一派墨妙犹存也
　　黄鹤楼游记【张维枢】
　　从臬司署后有山屹峙名曰蛇山髙三十余丈署中叠石两层蹑级而登堂庑爽旷可供觞防由堂背振衣再陟见汉水如带宫邸如云烟火数万家如星罗是为揽胜亭由亭左折道观颇壮丽监司及诸僚佐借祝厘焉每晨夕逺方香客乞灵击鼓撞钟喧若潮沸是为武当行宫由宫西行睥睨间则汉沔之雉堞鹦鹉之汀洲晴山龟山之罗供俨如列眉巳观髙表巃嵸重檐翼舒可时云物而验灾祥省謡俗而称明德是为黄鹤楼由楼下行数十武防榭枕江有崔左司白云诗与唐宋元及我朝诸公之题咏碑记在再行数武空亭八面类清凉界循亭递进百余步居蛇山之巅庙祀纯阳仙人麟甍碧瓦香烟不断岸畔老枣数株枯槎古干当是千余年物相传山上多枣不实一日结实大如瓜太守命小吏徃视小吏啖之仙去遂亭焉郭美命宗伯歌行有安得累累扑满地饱食江城百万家之句是为楼东之仙枣亭夫黄鹤由酤者显载在稗官亭所为祀吕翁也乃览图经与唐阎伯理之记又云费祎登仙常驾黄鹤返憇此山何也城郭废兴浮云去来龟拱蛇列水涌壑奔即楼凡几更而始重修于刘汪两公伯玉中丞之楼碑可攷也费耶吕耶枣耶鹤耶亭耶楼耶仙耶人耶崔之白云耶太白之鳯凰台耶从有无窍妙中都可浑然齐视乙夘秋仲余逐队监试之役甫撤棘即陪刘左丞陶宇王右丞柱明马学宪荆阳邀髙大叅啓塘为鹤楼游是日天髙气清凉风薄体俱有欲穷千里目更上一层楼之兴相与开窻四望觉烟波淡澄虹霞防缀若绣若碧若紫若朱幽草晩花亏蔽石壁渔舟钓艇晩泊水涯而七泽三湘夏门大别诸胜似束于鄂汉间为兹楼所压而扼其吭斯谓岳之门戸斯谓帝乡马公把余髯言曰揽胜亭利内观仙枣清凉二亭利外观若乃内外无碍可披襟而当快哉之雄风也则斯楼为最王公又向刘髙二公指曰揽胜亭山顶父老相传为伪汉疑塜徃其遗种尚有向空遥拜者予惟天下之平久矣当皇祖以六师下伪汉定楚宫阙地胙壮王出镇宁一日而忘三戸且斯楼并晴川楼夹搆鄂沔岂无逺意夫固谓鄂重地非有崇冈外障所恃沔为辅耳今楚宫无恙鼎器几欹汉水啮城晴川就圯果昔日分王而外戌沔之意乎矧皇祖不沼疑塜而搜勦其种类此恩与祝网何异今日四民所得耕读渔钓游啸斯楼而吾党亦获乘此清暇登髙临水当雄风之逺来也非祖宗寛大之泽而休养涵煦之久且深宁及此刘公曰吾闻能出世者能经世前事将坠者后事之任先忧后乐固范希文岳阳楼语也吾党交志焉其可遂书为游黄鹤楼记






　　明文海巻三百六十二
　　钦定四库全书
　　明文海巻三百六十三　　　　余姚黄宗羲编记三十七
　　古迹
　　重修九疑观碑记【蒋鐄】
　　出延唐东门数百武有九疑观乡耆老言古建于三峰石下唐贞观中迁于斯我明洪武五年再经始余令延唐经其门询诸耆老谓旧宫厯二百余年巳圮尽数年间邑民慕义者共聚财新之工未半而力不任遂中辍余惟九疑椘之望也立命鸠工卒业旬月缭有垣塈有茨虚有牖一切頽敝者悉举自中宫暨左右庑重牖列闼庙貎俨然外屏髙门饰以丹垩父老过而韪之观以九疑重观迁而故额犹存居人不知有邑之镇山犹知有观殆九疑之饩羊乎吾子之勤斯也其有意乎余曰夫潇湘之南自昔在南鄙逐臣迁客泽畔行吟之地也余浮湘登九疑覔所谓三峯石者皆目为穷荒异域乃自贞观以前斯观翚革如故也今日崭絶鸟道菁棘蓁蓁之路犹昔年香火不絶之通衢夫昔以投荒厌苦之而胜事若彼今稍以为中土安居之而虚墟若此岂山川之衰旺有数与抑古今之物力不相及也夫敬事山川以祝绍修余业以志古徴文考献以鼓吹休明邑令事也父老又请曰比岁之不易泽若焦方数千里艰食自吾子之来而时雨若亩有栖野有被也庶防山川之灵其庇予乎祈年以保我遗黎敢邀吾子之贶实居歆之余曰天之福也二三子之劳也余兹所图者即不望贞观以前之故宫俾湘灵生色又何忍洪武以后之遗构重夷为里社自今以徃父兄子弟其毋剪伐以水吿防不谷将借手以报采风者于是具岁月土工勒诸石
　　九疑山志序【蒋鐄】
　　粤自姚墟氏苍梧鼎成湘灵帝子遂为千古词林佳话若夫劳人仙客贞魂幽愤吊古含毫凭而呜咽乃至投湘些断黄陵歌阕哀弦如诉离肠欲絶诗发乎情于斯为极顾作者亦独搴华揽藻实未穷探斯域晋魏以前缺焉无闻洎乎李唐槩夷之荒服栁司马太息投荒杨道州日熟二升米漫郎守官差为吐气而肮脏之意亦时露于篇章夫文则艳称之如可望之明河地则厌苦之如厉人之鬼国盖世情浮慕若此故自有虞迄于今九疑之名虽见于经传而载纪漫无可考余令延唐九疑实为赐履始至掌志者以九疑集进意为法物其文若诗二百余篇如长安市肆座头涂抹一再阅之蹙然曰千载名区投之荆榛瘴疠之乡总不得名人表章胜事备兹山九锡奈何复荐秽唐突廹令名山无地自容噫嘻何不幸也最后得一帙于乡先生稍次山水名迹游寓姓氏余因就而辑之合舂陵延唐二志参订检前集注文先后文人之笔可録者存十之二余尽削之而益以三唐之诗为兹山赋咏者若干首为九疑山志三阅月告成客有过余请扬扢者曰九疑无志志自吾子韪矣虽然未易言也若能穷搜皇虞以防三千余年纪载无遗乎曰不能能尽兹山而千余里苍梧之奥五岭之阳若指掌乎曰不能则又请曰古者着九疑而不着九峯之名如元使君登九疑第二峯更不言第二谁何名也然则舜源英皇之号疑亦唐以后之人强字之以故其义短而名不古能遡九峯之自以折俗儒之月旦乎曰不能然则又何以志焉曰使我传疑也则志古抑使我传信也则志今夫昔人艳称之佳话如取波斯以语贫贱子爱而不可得也余所取者如偷岁之稷寒年之纩久矣夫望吾腹巳传不云乎礼失而求之野吾姑谋于野以俟山灵之侍史





　　明文海卷三百六十三
　　钦定四库全书
　　明文海巻三百六十四　　　余姚黄宗羲编记三十八
　　学校
　　宁波府修庙学记【杨守陈】
　　皇上纪成化之十有三年河南张侯赈守吾郡既六稔矣心仁政善民用辑寜始加意于教化之地顾庙学皆完独殿与两庑甃砖尽剥遂撤而新之于是执鬯奉笾者皆坦如矣士寝食之屋犹隘或敝廼为膳堂三楹寝舍楹二十于是退食入息者皆裕如矣学门外数武即民居迫隘且嚣尘廼购民徙居以辟道树两坊表于东西衢于是弁而游学舆而谒庙者皆廓如矣教授郑君机四谒余记时有言者请尊孔子以帝号而加笾豆舞佾以称其衮冕一如天子制有司沮之乃迁其説谓不加帝号犹可而笾豆舞佾在所必加朝廷从之加笾豆十二舞佾八此固追崇先圣之盛典矣然犹未臻于极焉孔子道徳教化之盛贤尧舜而配天地自生民以至于今一人而已后世人君皆师之则皆其弟子也称为先师固当矣若追崇之典必当臻乎极而后巳焉夫礼因人情可以义起周公制礼追王其父祖前未有也师生之义与父子之恩同子可以追王其父则生亦可以追王其师况孔子又万世一人后王实被罔极之恩者乎近世人君师孔子而追王之固礼也而未为礼之至者古之皇帝王皆因时建号非有等差自秦始称皇帝而后世有天下者无不称帝其父祖虽编氓伍卒亦追帝之而族属功臣则皆封之为王于是帝为君号王为臣爵悬絶矣君于臣礼当其为师则不臣也况异代之圣师而可臣耶王孔子而不帝是犹臣之也其可乎必帝之乃见不臣之礼而为尊崇之典之极焉在宋真宗已欲帝之矣其下不能将顺而沮之谓孔子周之陪臣周止称王不当加以帝号夫谓周之陪臣则虽公之与鲁公班不可况王之与周王埒乎既王之则固谓其万世之圣师而不可以周之陪臣视之矣于周何预而不当帝耶故先儒罗从彦谓可加以帝号而褒崇之诚百世不易之至论也今言者迁就有司之説谓孔子周人当用周制王乃天王之王非国王之王故不帝犹可夫用周制则当称鲁大司寇耳安可王之王之者是后世尊崇之典非周制也在周制则王犹帝耳在后世则帝之与王犹天泽之不可混犹冠履之不可殽矣尚可以周制论哉尊异代之圣师而用当代之臣爵曰此天王也彼国王也则亦非正名别嫌之礼矣孰若初説帝号之为确乎我太祖高皇帝之定祀礼也凡岳镇海渎皆革去旧封止以山水本名称其神若所谓东岳泰山之神是已至于忠臣烈士亦止称当时爵号而革去后世之封若所谓吴泰伯之神是已独以孔子善明先王之道为天下师以济后世非有功于一方一时者比故不称鲁大司寇而仍旧号大成至圣文宣王其尊崇之意极至而无以加矣但当时未有援宋真宗罗从彦告者故未及帝之耳今有司沮言者廼谓旧制而不肯更夫以太祖尊崇圣师之心如彼其至茍闻今议有不憣然更耶彼有司于异端与他政弗能一一遵旧制也而此独曰旧制岂旧制果不敢更耶又谓孔子之道唯在君臣身体而力行之谥号噐数皆不足较夫道在身体力行是已余亦安可置之如彼其説则明王但奉天道绳祖武足矣而又尊称上帝追王先公制为郊社禘尝之礼乐皆必极其至而足为万世式者何耶有司之议过矣然自汉以至于今儒之僻隘者岂独不欲帝吾圣师虽公之王之谥加数字天子拜之郡县祀之冕服笾豆舞佾如天子制皆谓不可甚而谓献官以皇帝遣而北面揖其礼太重请改东面此岂特不知礼而已盖亦无是非之心者也然人心之天理自着于久万世之公论卒定于一故既王之又累字谥之天子北面拜之郡县通祀之而全用天子之礼乐矣独帝号未加尚为阙典今若不加后世亦必有加之者圣皇良弼岂容有阙典待后世哉行将举此至极之盛典超百王而宪万世也欤因并记以俟虽然孔子之道在君臣犹当身体而力行之况士乎今士结髪诵孔子书而讲明其道口之以为説笔之以成文者比比然也求能身体力行何其鲜耶盖徒志抡魁而不志圣贤徒贵高爵而不贵令闻徒学文辞而不学道徳焉耳茍于此焉审其轻重先后而志圣贤而贵令闻而学道徳始于持敬格物渐于立诚端本进于克私返礼而造于从心所欲不逾矩则至极矣虽或未极而道徳一有诸巳则文辞自工抡魁自得而高爵自至矣有不得不至者其命也彼颛颛于文辞者岂亦能必得钧之有命孰若力学道徳而不虚为孔子徒也尊孔子必加帝号而后为尊之极余既有攸望矣学孔子必偹圣徳而后为学之极余寜无攸劝乎故附记以告若吾郡人材之秀杰风俗之纯懿与庙学之沿革则郡人李公璜王公应麟金华黄公缙纪之备矣无庸余言
　　稽山尊经阁记【王守仁】
　　经常道也其在于天谓之命其赋于人谓之性其主于身谓之心心也性也命也一也通人物达四海塞天地亘古今无有乎弗具无有乎弗同无有乎或变者也是常道也其应乎感也则为恻隠为羞恶为辞让为是非其见于事也则为父子之亲为君臣之义为夫妇之别为长幼之序为朋友之信是恻隠也羞恶也辞让也是非也是亲也义也序也别也信也一也皆所为心也性也命也通人物达四海塞天地亘古今无有乎勿具无有乎勿同无有乎或变者也是常道也是常道也以言其隂阳消息之行焉则为之易以言其纪纲政事之施焉则谓之书以言其歌咏性情之发焉则谓之诗以言其条理节文之着焉则谓之礼以言其欣喜和平之生焉则谓之乐以言其诚伪邪正之辨焉则谓之春秋是隂阳消长之行也以至于诚伪邪正之辨也一也皆所谓心也性也命也通人心达四海塞天地亘古今无有乎弗具无有乎弗同无有乎或变者也夫是之谓六经六经者非他吾心之常道也故易也者志吾心之隂阳消息者也书也者志吾心之纪纲政事者也诗也者志吾心之歌咏性情者也礼也者志吾心之条理节文者也乐也者志吾心之欣喜和平者也春秋也者志吾心之诚伪邪正者也君子之于六经也求之吾心之隂阳消息而时行焉所以尊易也求之吾心之纪纲政事而时施焉所以尊书也求之吾心之歌咏性情而时发焉所以尊诗也求之吾心之条理节文而时着焉所以尊礼也求之吾心之欣喜和平而时生焉所以尊乐也求之吾心之诚伪邪正而时辨焉所以尊春秋也盖昔者圣人之扶人极爱后世而述六经也犹之富家之父祖虑其产业库藏之积于子孙者或至于遗亡散失卒困穷而无以自全也而记籍其家之所有以贻之使之世守其产业库蔵之积而享用焉以免其困穷之患故六经者吾心之记籍也而六经之实则具于吾心犹之产业库蔵之实而种种色色具存于其家其记籍者特名状数目而已而世之学者不知求六经之实于吾心而徒考索于影响之间牵制于文义之末硁硁然以为是六经矣是犹富家之子孙不务守视享用其产业库蔵之实积日遗亡散失至为窭人丐夫而犹嚣嚣然指其记籍曰斯吾产业库蔵之积也何以异于是呜呼六经之学其不明于世非一朝一夕之故矣尚功利崇邪説是谓乱经习训诂专记诵没溺于浅闻少见以涂天下之耳目是谓侮经侈滛辞竞诡辨饰奸心盗行逐世垄断而犹自以为通经是谓贼经若是者是并其所谓记诵者而割裂弃毁之矣寜复知所以为尊经也乎越城旧有稽山书院在卧龙西冈荒废乆矣郡守渭南南君大吉既敷政于民则慨然悼末学之支离将进之以圣贤之道于是使山隂令吴君瀛拓书院而一新之又为尊经之阁于其后曰经正则庶民兴庶民兴斯无邪慝矣阁成请余一言以谂多士予既不获辞则为记之若是呜呼世之学者得吾説而求诸其心焉其亦庶乎知所以尊经也夫
　　虢城新开学门记【任潮】
　　虢学自治壬子至嘉靖己未诸生无发科者辛酉县大夫句容赵侯舍菜孔子庙庭出博士清苑郭君等率诸生进曰学舍面城而宫虽有南山洛水雄胜障蔽不克见议者以诸生老困塲屋连不得意于有司咎当坐此前大夫尝欲穴城为便门以通地气问日者言于法不利县官中罢愿侯财察侯报曰诚门矣茍利学校人才即县官何必不利譬如人家有才子弟登选举其父兄长老人岂必不安明日遂移文提学宪副东原朱君令国中良家子有能力任是役愿升为弟子员者听惟时师儒以韩生请议可不阅月而郭门间然以成诸生则问记于前史氏任瀚记曰今天下万国不问穷荒絶塞蛮貊瘴海之濵茍可以建诸学官类皆有一二豪杰士好古博学能文辞崛起章缝往往以制科名天下虢国近在成周东都数百里内当天地正中尧舜三王在位时声气相闻辇毂相蹂籍乃今王风未阙而弦诵声不衰上下六七十年间不闻有一人凌跨风云应制阙廷者且不愧东都耶古者太史令掌防王气陈吉凶宅兆之数告征于王以营城郭宫室动罔不利乃者郭门辟王气通人文兴亦理数所有者辟如人以巾帼自障目睫终嵗无所覩一日撤去划然复见天地日月山海百物其为神气休鬯可知诸生自是其有兴乎吾观郭门以南数百步弥然逝者即洛水遵洛水而东又数百步岿然跱者即燕居堂夫燕居堂者鲁哀公庚申以前孔子有事河洛所止处也今天下万国皆有学亦复有出户不十里孔子燕居防息处相望如虢城者乎诸生出入是门诚知省防向慕如七十子时毅然兴起以道振徳为己任淬厉不息骎骎乎升孔子之堂而入其室则是门也吾将以入圣名以见圣名其谁曰不可独取其发科为哉赵侯醇诚爱士隆学校郭君倡义束职皆近世所不及记以劖诸石
　　舒城县儒学记【赵釴】
　　今天下自王畿而下凡有郡邑城郭社稷莫不有学郡色城郭社稷有不治不为辠惟学宫不治则议及有司而学宫又以科目疏数为盛衰科目数不举士则又议及学宫故凡为郡邑城郭社稷必选地为学宫否则易其以得士为重郡邑城郭社稷舒庐枝邑也代有闻人自嘉靖年来士偶稀举群议学宫当易乆竟莫有易者学日就圯士以状白督学侍御赵公侍御下其议于府府下之邑邑侯黄君适至即环眎学宫曰学故善但荒芜不治是惟有司罪即首修孔庙次庑次启圣祠次明伦堂次斋舍次尊经阁又徙民舍使逺峯面立既治躬率博士弟子入学行释菜礼鸣鼔升座与诸士论説其博士子弟与其故老皆喜谓侯得所先务士当自此兴问言于余余曰士顾以多举为学宫重哉士多举为其以仁义礼乐为天子施之四方其以仁义礼乐勤施四方莫如孔子孔子当游者主事时犹皇皇以仁义礼乐走告四方诸侯志可知也然退而与诸子私论若由求公西华辈皆欲勤施仁义礼乐于四方不一可否至于防则欲潇然咏歌于沂水洙泗之间于四方何心则急与之他日过诸弟子治所如蒲如武城非不秩然称治若不足以当其心者反谓不出陋巷如颜闵曽参辈能得其传何其为教与其自为廼悖及见笃信圣人如子夏者亦自谓出见纷华而悦入见夫子之道而悦何人情之易移然后知圣人之意逺矣士贵在自立岂以仕为重哉舒俗素朴无豪商大贾亦无王公贵族民不见纷华贵盛可歆艶易治其子弟亦不见可歆艶皆矜矜以礼节自持而纯厐博厚之习未雕虽未见施仁义礼乐于四方亦必有修之家者不谓无士要有待欤今以科目盛称者曰某郡举士几某邑举士几迹士所自为未闻以仁义礼乐号于四方曰某某某徒垂绅佩玉冠履盈朝而田园甲第车服僮仆雄豪闾里以此言之固不如舒士犹得养其纯厐博厚之气以自全故科目不在多举士而在举得其士虽然气习乆而昌舒必有伟士出能自着施者幸毋悦于纷华贵盛以散其纯厐博厚之气云博士江君谓其言有足以告诸弟子者遂刻于堂隂
　　滁学尊经阁记【胡松】
　　夫大学之有尊经阁逺矣而吾学独亡东又庳下多阙隙邦中大夫士人数谋増筑而弗克嵗已酉闽东山郭公来考牧拜先师既进诸生讲论经理已廼比而校焉亟加赏叹于是诸儒生相聚谋曰阁殆遇人乎则以请而公欣然报可令防计熊牧相惟谨即躬会计已而乡宿朱逊泉郡授周斋侍御防余议它学门涂率左法右弗利盍乗时改作然隘以启圣名宦乡贤三祠费且钜诸偏生又告诸太仆卿赵公卿贰余公丞凃公冀恊相三公襄之如郭史然不足又告诸大廵史公仓台欧阳公咸有相余公又明堪舆家言为即学东隙地定厥址牧伯与倅朱君若林君又时来敦劳为阁三楹基以砖甃中洞为门可通舆马议以三祠徙诸文庙东庑后左学正李君而下率诸弟子请记成事夫美懿徳而崇经术固不糓之攸勤也恶可辞是故古昔圣人所为作经之意繇孔孟而降则既择之精而语之详号博且约矣学者盖防不诵法而尊崇焉然愚窃悲世儒往往至于浅且凿贼且叛而淆以乱也是故汉人童子之课颛颛讽诵其説一经或十余万言然竟昧其奥其失则浅析户分门党同伐异九师百氏言人人殊齐鲁毛韩左糓公羊之徒动相诡异至谬悠迂曲而不可解其失则凿居摄之文假以盗国干豆之説托以媚君国服之息竟至覆宋其失则贼西京诸子行无特操耆利躭荣称符颂徳甚者甘心辅贼而弗耻其失则叛号称解易时杂庄老本自宗禅輙易头面窃佛之似贸儒之真语高戾天礼卑则阙其失则乱嗟乎大道分而为六经六经散而为诸子诸子驳而成六失自五失之作而经始弗尊虽然是五者则固有间矣然浅之与凿贼之与叛其敝如欃枪彗孛夫人之所指目夫人诸绌而病之其于经要之无损惟似是之非高明易惑盖其为道也宏以阔而其为説也盖精以密儒者曰退蔵于宻佛亦曰退蔵于宻儒者曰感而遂通佛亦曰感而遂通浸滛沦浃如金糁物如膏渍粉几于无辨淆不可分要其实彼其自私自利之弗啻不可以治天下国家而已岂非圣门之首辠经学之钜蠧而世道之大不幸乎他日尝与二三子试论之曰经者径也盖圣人所以示人适道之路也譬诸四方万国适京师者之涂厯川程与京师之黄图赤籍云尔然不行则不至不至则其中明堂宗庙之美百官庶士之富太仓武库之积仅得于故楮之传道听于涂夫之口彼诚有至者试就而诘焉得不窒塞而穷乎故士弗务躬行徒取六籍列圣之言而讽诵之觧晰之贯穿之哓哓然以鸣于世曰吾圣人之徒也尝游圣人之门而入其堂室得不取诮于时乎则何以异于是哉故京师之钜丽必身至而安居乃称真见斯道之广大必深造而自得乃称真知故真知而道斯明矣道明而经斯尊矣经尊道明达之则能善治以兴邦即贫且贱焉要不失为慥慥躬行之君子故孟子曰我非尧舜之道不敢以陈于王前齐人莫如我敬王也嗟乎知所以尊王则知所以尊经矣斯岂非贤圣修道立教之意朝家置学命官之旨诸明献勤勤作新之志哉昔定山庄先生叙吾郡乗端简其意以为滁之先游若韦应物欧阳永叔曽子固满执中之徒不足为法而要吾乡人于圣贤之学为山川増气意甚厚也夫天地之生士最秀尧舜之道人可为六经之説日并悬学者岂以弗昭为胜为患哉余与乡后贤君子当并责志以答庄公之拳拳也
　　大足县儒学尊经阁记【赵贞吉】
　　嘉靖辛酉春知大足县事董子极建阁于学宫之左以奉六籍而百家之文不与焉题其楔曰尊经过予居请记之予谓之曰美哉子之志于道也夫六经圣人传道之书也尊经所以尊道也子知夫先师所以述六经之意乎其当大道不明邪説塞路之日也且上古之世有传道之人而无其书中古以还著书始繁去圣益逺伪作竞鸣而掊击已尠至于衰周则炎炎詹詹骛于诙诡流放之言以售其私者多不可胜辟而道丧世衰之极矣夫子始发愤叹曰嗟乎吾其述而不作矣乎乃取国史所蔵太师所陈者而删芟之存其什一以为诗书笔削七十二国之史而着其大法以为春秋诵数絶韦于太卜之文而赞二篇以为周易百代之典惟周之从十代之乐惟韶是学遂次定以为礼乐曰后之学者茍得吾之意焉则即此六者可以借手见古人之纯全矣奚必予之自作也哉于是六籍既出而羣言自熄如二曜之掩众光也二千余年天下之谈术业者必归焉如江海之滙众潢也义稍悖孔氏者羣起攻之才士巨子之出无尽卒未有操其觚翰摩孔氏之垒而与之角之者又如天王防同而万国来王也呜呼非夫至圣孰能为此哉语曰圣人之言可为也使人信之不可为也夫使人信之犹可为也使人信于乆逺而不懈长世而弥光若六籍者愈不可为矣非夫道之所寓乌能然哉是故道者天地之所法也鬼神之所发也前王之所宪也后王之所决也其孰能违之然后知秦之暴肆罪通于天矣董子乃蹶然起曰洋洋乎先生之论六经也而极何足以承之予曰未也予姑尽言之而子试听之可乎夫先师之述六经也求其约而不可得也非以为博也六物并示者求其统一而多为之方也非以为异也知恃言不可以明道也故不作以息诤而欲拟之续之者可已而不巳也知忘言不可以明道也故假述以开先而欲解顿悟者不可己而已也夫是四者以为不法孔子则不可以为得孔子之意焉则皆未也何则言不可己而已者其失也诞言可已而不已者其失也僭求之异者其失也散求之博者其失也乱昔宋苏氏以为后之治史者有其二病焉而予亦以为后之治经者具此四失也夫道之不明岂非四失之为害哉董子复起谢曰亹亹乎先生之论治经也极也不敏敢不服膺请记其言归告同志遂书与之
　　南平县云盖里社学记【徐阶】
　　南平之云盖里故有滛祠杂老释氏所为像祀之里杨生赞予毁以为社学既乆病其卑隘即祠之左作新居焉地高而明屋敞而固师弟子论游息于其间者既安且适矣子乃进其师弟子告之曰若知此屋之所由作与吾所以责于尔者乎夫业贾者必于市业农者必于野业儒者必于学此屋之作固以别尔于市防诸野而登之儒也然而谋利者贾之为也谋食者农之为也谋道者儒之为也贾不能以谋利不可为贾农不能以谋食不可为农儒不能以谋道其独可为儒乎自三代之衰外诱深而正学隠至于今日益靡然富贵之为慕师之教其弟子曰吾将使之为文词取富贵焉茍有工于其艺虽甚不肖世以为贤矣弟子之求其师曰吾文词之未能将就彼而学焉茍有能传其业虽甚不肖世亦以为贤矣师弟子之所为胥失其本业而世又贤而助之为业日勤叛道日甚其名曰儒其实贾与农焉已耳其居曰学其实野与市焉已耳尔师尔弟子茍所为若是则此屋之作不亦虚乎故吾有以责于尔居其室必思修其业享其名必思履其事入而孝出而弟是弟子所以学也率之孝率之弟是师所以教也爱其亲举之以事君敬其长举之以事上孝弟修其身而举之以齐家治国平天下是儒之为儒也夫故曰三代之学皆所以明人伦谨庠序之教申之以孝弟之义凡吾之责于尔非有加于常惟本业之复非有出于位惟所居之称非有逺于人惟以别于贾与农之为尔师尔弟子其知所从事也哉于是胥应曰诺杨生曰是将乆而忘也请记焉镵诸石防置壁间杨生名清从予学儒之知谋道者也















　　明文海巻三百六十四
　　钦定四库全书
　　明文海巻三百六十五　　　余姚黄宗羲编记三十九
　　学校
</div>
    <div class="pagination">
<a href="明文海_page100.html">上一页</a><span>...</span><a href="明文海_page96.html">96</a><a href="明文海_page97.html">97</a><a href="明文海_page98.html">98</a><a href="明文海_page99.html">99</a><a href="明文海_page100.html">100</a><span class="current-page">101</span><a href="明文海_page102.html">102</a><a href="明文海_page103.html">103</a><a href="明文海_page104.html">104</a><a href="明文海_page105.html">105</a><a href="明文海_page106.html">106</a><span>...</span><a href="明文海_page102.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
