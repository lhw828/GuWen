<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 594 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 594 页/共 658 页
  </h1>
  <div class="content">
   窃欲清明佛法，使道俗兼通，非敢排弃真学，妄为訾毁。且鬼神之名，皆通灵达称，自百代正典，叙三皇五帝，皆号为鬼。天地曰神，人死曰鬼。《易》曰：「知鬼神之情状。」周公自美，亦云「能事鬼神」，《礼》曰：「明则有礼乐，幽则有鬼神。」是以明者为堂堂，幽者为鬼教。非天非地，本出于人，应世导俗，其道幽隐，名之为鬼，愚谓非谤。且心无不善，以佛道为教者，正可未达众妙之门耳。（《魏书·孝伯附传》上言绝户，不听为沙门。沙门都统僧暹等忿鬼教之言，以为谤毁佛法，泣诉灵太后，太后责之。自理云云。罚金一两。）
　　◇驳司州断李怜生事
　　案《法例律》：「诸犯死罪，若祖父母父、母年七十以上，无成人子孙，旁无期亲者，具状上请。流者鞭笞，留养其亲，终则从流。不在原赦之例。」检上请之言，非应府州所决。毒杀人者斩，妻子流，计其所犯，实重馀宪。准之情律，所亏不浅。且怜既怀毒之心，谓不可参邻人伍。计其母在，犹宜阖门投畀，况今死也，引以三年之礼乎？且给假殡葬，足示仁宽，今已卒哭，不合更延。可依法处斩，流其妻子。实足诫彼氓庶，肃是刑章。（《魏书·刑罚志》。河东郡民李怜生行毒药，案以死坐。母丧，州断三年服终后乃行决。司徒参军许琰谓州判为允，主簿李驳。又见《通典》一百六十七。）
　　◎李谧
　　谧字永和，弟，师事孔，复为师，州再举秀才，公府辟，皆不就。延昌四年卒，谥贞静处士。
　　◇神士赋
　　歌曰：周、孔重儒教，老、庄贵无为。二途虽如异，一是买声儿。生乎意不惬，死名用何施。可心聊自乐，终不为人移。脱寻余志者，陶然正若斯。（《魏书·逸士李谧传》）
　　◇明堂制度论
　　余谓论事辨物，当取正于经典之真文，援证定疑，必有验于周孔之遗训，然后可以称准的矣。今礼文残缺，圣言靡存，明堂之制，谁使正之。是以后人纷纠，竞兴异论，五九之说，各信其习。是非无准，得失相半。故历代纷纭，靡所取正。乃使裴云：「今群儒纷纠，互相掎摭，就令其象可得而图，其所以居用之礼，莫能通也，为设虚器耳。况汉氏所作四维之个，复不能令各处其辰。－愚以为尊祖配天，其义明著，庙宇之制，理据未分。直可为殿屋以崇严父之祀，其馀杂碎，一皆除之。」斯岂不以群儒舛互，并乖其实，据义求衷，莫适可从哉？但恨典文残灭，求之靡据而已矣。乃复遂去室牖诸制。施之于教，未知其所隆政，求之于情，未可嵛其所以必须。惜哉言乎！仲尼有言曰：「赐也，尔爱其羊，我爱其礼。」余以为隆政必须其礼，岂彼一羊哉！推此而论，则圣人之于礼，殷勤而重之，裴之于礼，任意而忽之，是则贤于仲尼矣。以斯观之，裴氏之子以不达而失礼之旨也。余窃不自量，颇有鄙意，据理寻义，以求其真，贵合雅衷，不苟偏信。乃藉之以《礼》传，改之以训注，博采先贤之言，广搜通儒之说，量其当否，参其同异，弃其所短，收其所长，推义察图，以折厥衷。岂敢必善，聊亦合其言志矣。
　　凡论明堂之制者虽众，然校其大略，则二途而已。言五室者，则据《周礼·考工》之记以为本，是康成之徒所执；言九室者，则案《大戴·盛德》之篇以为源，是伯喈之论所持。此之二书，虽非圣言，然是先贤之中博见洽通者也。但各记所闻，未能全正，可谓既尽美矣，未尽善也。而先儒不能改其当否，便各是所习，卒相非毁，岂达士之确论哉？小戴氏传礼事四十九篇，号曰《礼记》，虽未能全当，然多得其衷，方之前贤，亦无愧矣。而《月令》、《玉藻》、《明堂》三篇，颇有明堂之义，余故采掇二家，参之《月令》，以为明堂五室，古今通则。其室居中者谓之太室，太室之东者谓之青阳，当太室之南者谓之明堂，当太室之西者谓之总章，当太室之北者谓之玄堂。四面之室，各有夹房，谓之左右个，三十六户七十二牖矣。室个之形，今之殿前，是其遗像耳。个者，即寝之房也。但明堂与寝，施用既殊，故房、个之名，亦随事而迁耳。今粗书其像，以见鄙意，案图察义，略可验矣。故检之五室，则义明于《考工》；校之户牖，则数协于《盛德》；改之施用，则事著于《月令》；求之闰也，合《周礼》与《玉藻》。既同夏、殷，又符周、秦，虽乖众儒，傥或在斯矣。
　　《考工记》曰：「周人明堂，度以九尺之筵，东西九筵，南北七筵，堂崇一筵。五室，凡室二筵。室中度以几，堂上度以筵。」余谓《记》得之于五室，而谬于堂之修广。何者？当以理推之，令惬古今之情也。夫明堂者，盖所以告月朔、布时令、宗文王、祀五帝者也。然营构之范，自当因宜创制耳。故五室者，合于五帝各居一室之义。且四时之祀，皆据其方之正。又听朔布令，咸得其月之辰。可谓施政及祀，二三俱允，求之古义，窃为当矣。
　　郑康成，汉末之通儒，后学所宗正，释五室之位，谓土居中，木火金水，各居四维。然四维之室，既乖其正，施令听朔，各失厥衷。左右之个，弃而不顾，乃反文之以美说，饰之以巧辞。言水木用事，交于东北，木火用事，交于东南，火土用事，交于西南，金水用事，交于西北。既依五行，当从其方，用事之交，出何经典？可谓攻于异端，言非而博，疑误后学，非所望于先儒也！《礼记·玉藻曰》：天子「听朔于南门之外，闰月则阖门左扉，立于其中。」郑玄注曰：「天子之庙及路寝，皆如明堂制。明堂在国之阳，每月就其时之堂而听朔焉。卒事，反宿路寝亦如之。闰月非常月，听其朔于明堂门下，还处路寝门终月也。」而《考工记》「周人明堂」，玄注曰：「或举王寝，或举明堂，互言之，以明其制同也。」其同制之言，皆出郑注。然则明堂与寝，不得异矣。而《尚书·顾命篇》曰：「迎子钊南门之外，延入翼室。」此之翼室，即路寝矣。其下曰，「大贝贲鼓在西房」，「垂之竹矢在东房」，此则路寝有左右房见于经史者也。《礼记·丧大记》曰，「君夫人卒于路寝」，小敛，「妇人ヮ带麻于房中」，郑玄注曰：「此盖诸侯礼，带麻于房中，则西房。」天子诸侯左右房见于注者也。论路寝则明其左右，言明堂则阙其左右个，同制之说，还相矛盾，通儒之注，何其然乎？使九室之徒奋笔而争锋者，岂不由处室之不当哉？
　　《记》云：东西九筵，南北七筵，五室，凡室二筵，置五室于斯堂，虽使班、亻垂构思，王尔营度，则不能令三室不居其南北也。然则三室之间，便居六筵之地，而室壁之外，裁有四尺五寸之堂焉。岂有天子布政施令之所，宗祀文王以配上帝之堂，周公负以朝诸侯之处，而室户之外，仅馀四尺而已哉？假在俭约，为陋过矣。论其堂宇，则偏而非制，求之道理，则未惬人情，其不然一也。
　　余恐为郑学者，苟求必胜，竞生异端，以相訾抑。云二筵者，乃室之东西耳，南北则狭焉。余故备论之曰：若东西二筵，则室口之外为文三尺五寸矣。南北户外复如此，则三室之中，南北裁各丈二尺耳。《记》云：「四房两夹窗。」若为三尺之户，二尺之窗，窗户之间，裁盈一尺。绳枢饔牖之室，荜门圭窦之堂，尚不然矣。假令复欲小广之，则四面之外，阔狭不齐，东西既深，南北更浅，屋宇之制，不为通矣。验之众涂，略无算焉。且凡室二筵，丈八地耳，然则户牖之间，不逾二尺也。《礼记·明堂》：「天子负斧，南向而立。」郑玄注曰：「设斧于户牖之间。」而郑氏《礼图》说制曰：「纵广八尺，画斧文于其上，今之屏风也。」以八尺置二尺之间，此之叵通，不待智者，较然可见矣。且若二筵之室，为四尺之户，则户之两颊，裁各七尺耳，全以置之，犹自不容，矧复户牖之间哉？其不然二也。又复以世代验之，即虞、夏尚朴，殷、周稍文，制造之差，每加崇饰。而夏后世室，堂修二七，周人之制，反更促狭，岂是夏禹卑宫之意，周监郁郁之美哉？以斯察之，其不然三也。又云「堂崇一筵」，便基高九尺，而壁户之外，裁四尺五寸，于营制之法，自不相称，其不然四也。又云「室中度以几，堂上度以筵」，而复云「凡室二筵」，而不以几，还自相违，其不然五也。以此验之，记者之谬，抑可见矣。
　　《盛德篇》云：「明堂凡九室，三十六户，七十二牖，上圆下方，东西九仞，南北七筵，堂高三尺也。」余谓《盛德篇》得之于户牖，失之于九室。何者？五室之制，傍有夹房，面各有户，户有两牖。此乃因事立则，非拘异术，户牖之数，固自然矣。九室者，论之五帝，事既不合，施之时令，又失其辰。左右之个，重置一隅，两辰同处，参差出入，斯乃义无所据，未足称也。且又堂之修广，裁六十三尺耳。假使四尺五寸为外之基，其中五十四尺便是五室之地。计其一室之中，仅可一丈，置其户牖，则于何容之哉？若必小而为之，以容其数，则令帝王侧身出入，斯为怪矣。此匪直不合典制，抑亦可哂之甚也。余谓其九室之言，诚亦有由。然窃以为戴氏闻三十六户、七十二牖，弗见其制，靡知所置，便谓一室有四户之窗，计其户牖之数，即以为九室耳。或未之思也。蔡伯喈，汉末之时学士，而见重于当时，即识其修广之不当，而必未思其九室之为谬，更修而广之，假其法象。可谓因伪饰辞，顺非而泽，谅可叹矣。
　　余今省彼众家，委心从善，庶探其衷，不为苟异。但是古非今，俗间之常情，爱远恶近，世中之恒事。而千载之下，独论古制，惊俗之谈，固延多诮。脱有深尝君子者，览而揣之，傥或存焉。（《魏书·逸士李谧传》）
　　◎李宪
　　宪字仲轨，敷弟子。太和初，袭父式爵濮阳侯，又降为伯。拜秘书中散，迁散骑侍郎，拜赵郡太守。转授骁骑将军、尚书左丞，寻兼吏部郎中。迁长史兼司徒左长史、定州大中正。寻迁河南尹。永平中，出为左将军、兖州刺史。坐事除名。正光中，拜光禄大夫，复本爵濮阳伯。出为安西将、行雍州刺史。寻除七兵尚书，加抚军将军。孝昌初，假镇东将军、徐州都督。除征东将军、扬州刺史、淮南大都督。为梁武帝所执，寻遣归。付廷尉，赐死。永熙中，赠骠骑大将军、仪同三司、尚书令、定州刺史。谥曰文静。
　　◇表言周伏兴梦状
　　门下督周伏兴以去七月患假还家，至十一日夜，梦渡淝水，行至草堂寺南，遥见七人，一人乘马，著朱衣，笼冠，六人从后。兴路左而立，至便再拜。问兴何人，兴对曰：「李公门下督，暂使硖石。」其人语兴：「君可回，我是孝文皇帝中书舍人，遣语李宪，勿忧贼堰，此月破矣。」兴行两步，录姓字，令兴速白。兴寤，晓遂还城，具言梦状。（《魏书·灵徵志》下。孝昌二年十月，扬州刺史李宪表。）
　　◎李骞
　　骞字希义，宪子。正光中国子学生，后为大将军府法曹参军、太宰府主簿，转中散大夫，迁中书舍人，加通直散骑常侍。进散骑常侍、殷州大中正、镇南将军、尚书左丞。免。后复兼太府少卿。除征南将军、给事黄门侍郎。卒于晋阳。赠太常殷州刺史。齐受禅，重赠车骑大将军、仪同三司。谥曰文惠。
　　◇释情赋（并序）
　　单阏之年，无射之月，余承乏摄官，直于本省。对九重之清切，望八袭之峥嵘，感代序以长怀，观爽气而轸虑。笼樊之念既多，寥廓之想弥切。含毫有思，斐然成赋。犹潘生之《秋兴》，王子之《登阁》也。厕郑璞于周宝，编鱼目于隋珠，未敢自同作者，盖亦各言尔志云。
　　荷峻极之层构，导积石之洪流。有马形而谟舜，亦龙德而史周。爰相赵之鸿烈，逮藩魏之优游。为衢樽于上叶，号木铎于前修。若豢龙之不陨，似穷桑之世济。故抱玉而怀珠，且滋兰而树蕙。或舟楫以匡时，或栖迟以卒岁。尚无忝于先人，谅贻厥于来裔。书金册以葳蕤，布银绳而昭晰。清风忽其缅邈，启皇祖于庚寅。逢轩教之方洽，遇周命之维新。譬龙虎其有合，信山川而降神。若胜庭之五杰，似不速之三人。协嗜欲于将至，岂物色而方臻。荷天宠以来仪，步康衢而骋力。如乾元之利贞，若坤四之方直。内弼谐于本朝，外辟土于殊域。乘紫氛以厉羽，负青天而鼓翼。既公侯之必复，亦庆绪之所融。绩并绔于八凯，道俱升于二宫。遂遵流以至海，且因岳而为嵩。同羽仪于班氏，均载德于杨公。何日月之逾迈，引寒暑而相终。委晋会于弱齿，遗堂构于微躬。
　　嗟蒙昧之无取，故告舍而不及。已获落而少成，又拥肿而无立。愧精坚于百链，惭忠信于十邑。非璋之特达，讵芳匪之易袭。未砥砺以自进，宁琢磨而成章。乖宋子之万字，异应生之五行。不请观于石室，岂借书于晋皇。求班庄而不遂，况蔡文之可望？参四科其未获，入三选而谁许。本无声于梁魏，故未闻于陈汝。居玉石以多迷，宅显晦而乖所。既无怀于四至，安有情于再举。虽衣冠之未胄，而世禄之绪馀。等渤之乘雁，类九或之逃鱼。处江淮而不变，对朝市而闲居。空阖门以靖轨，非论道而修书。少宾客于季彦，谢朋交于太初。
　　在正光之御历，实明皇之拱己。曾问政于上学，著为君而我齿。叫阍人以望子，遂陟降于庭止。同崔る之谒帝，若谢兼之来仕。逮孝庄之入统，乃道丧而时昏。水群飞于溟海，火载燎于中原。延胶船而越水，若朽索而乘奔。玉羊失而无御，金鸡亡而不存。天步忽其多难，横流且其云始。既云扰而海沸，亦岳立而棋峙。睇三刚之日紊，见四维之不理。顾茂草以伤怀，视匪车而思起。虽风雨之如晦，亮胶喈而不已。自牵役干宰朝，实有怀于胥耻。在下僚而栖屑，愿奋迅于泥滓。眷故乡以临睨，怅有动于思归。越来流以鼓，溯北风而结，入成都之旧宅，反观津之故扉。乃曲肱而不闷，信抱瓮而无机。且耕而食，且蚕而衣。恒一日以自省，亦三月而无违。游仁义之肴核，采坟素之精微。诚因闲而养拙，亦有乐于嘉肥。
　　及句芒御节，姑洗之首，散迟迟于丽日，发依依于弱柳。鸟间关以呼庭，花芬彼而落牖。听乃越于笙簧，望有逾于新妇。袭成服以逍遥，愿良辰而聊厚。乃席垅而踞石，遂啸俦而命偶。同浴沂之五六，似禊洛之八九。或促膝以持肩，或援笙而鼓缶。宾奉万年之觞，主报千金之寿。各笑语而卒获，传礼仪于不朽。斯盖先民之所乐，而余心之所守也。至于少昊为帝，庚辛处躔，视墟里之萧萧，过寒夜之绵绵。积霜霭于近援，起寥于远天。思多端以类长，若临水而登山。幸出游之或写，冀观涛之可蠲。遂杖策缓步，或渔或田。弋凫雁于清溪，钓鲂鲤于深泉。张广幕，布长筵。酌浊酒，割芳鲜。起《白雪》于促柱，奉《绿水》于危弦。赋《湛露》而不已，歌《骊驹》而未旋。跌荡世俗之外，疏散造化之间。人生行乐，聊用永年。
　　悟柱下之稍工，闻首阳之为拙。既有惜于悬，且自悲于井渫。访郑詹之格言，求季主之高说。去衡门以策驷，望象魏而投辙。服毳衣以从务，乘大车而就列。比汗海而无纪，喻江河而有缺。眷重地而惧深，念索米而惭结。
　　运有折于玉斗，时忽亡于金镜。始蒙尘以播荡，卒流彘而居郑。彼上天之降鉴，实下民之请命。因艰难以隆基，据殷忧而启圣。调《南风》以负，居北辰而为政。创彝伦于九畴，班平章于百姓。喻绳契以论踪，援成昭而比盛。酌徙镐之故典，究迁亳之遣令。奄四海以为家，开七百而增庆。睹礼乐之方隆，信光华之始映。百揆郁以时序，四门穆其惟清。如得人于汉世，比多士于周庭。有一匡以作相，或十乱而为桢。各秉文而经武，故天平而地成。伊余身之忝秽，得再入于承明。执纶言之犹绋，戴会弁之如星。非巡溃以观井，信夕惕而怀惊。
　　承周任之有言，揽老子之知足。奉炯诫以周旋，抱徽猷而与属。每有偃于唯尘，恒兴言于宠辱。思散发以抽簪，愿全贞而守朴。眷疏傅以徘徊，望申公而踯躅。冀鄙志之获展，庶微愿之逢时。歌致命而可卜，咏归田而有期。揖帝城以高逝，与人事而长辞。击壤而颂，结草而嬉。援巢父以戏颍，追许子而升箕。供暮餐于沆瀣，给朝饵于琼芝。同糟ㄤ而无别，混名实而不治。放言肆欲，无虑无思。何鹪鹩之可赋，鸿鹄之为诗哉！（《魏书·李顺附传》）
卷三十四
◎刘昶
　　昶字休道，彭城人。宋文帝第九子。元嘉二十二年封义阳王，历辅国将军、南彭城下邳二郡太守。元凶弑立，加散骑常侍。孝武即位，迁太常，出为东中郎将、会稽太守。孝建初，进东扬州刺史。大明初，徵为秘书监，领骁骑将军，迁中军将军、南彭城下邳二郡太守。又出为前将军、江州刺史，徵为护军将军，转中书令、中军将军，加太常。前废帝即位，出为征北将军、徐州刺史。惧诛，以魏和平六年来奔，拜侍中、征南将军、驸马都尉，封丹阳王。皇兴中，拜外都大官。太和初，转内都大官。加仪同三司，领仪曹尚书。进中书监、五等建，封齐郡开国公，加号宋王。除使持节、都督吴越楚彭城诸军事，镇彭城。二十一年卒，赠假黄钺、太傅、领扬州刺史，备九锡，谥曰明。（案《魏书·刘昶传》云：「前后表启，皆其自制。」）
　　◇上宋前废帝表请葬竟陵王诞
　　窃闻淮南中雾，眷求遗绪；楚英流殛，爱存丘墓。并难结两臣，义开二主，法虽事断，礼或情申。伏见故贼刘诞，称戎犯节，自诒逆命，膏斧婴戮，在宪已彰。但寻属忝皇枝，位叨列辟，一以罪终，魂骸莫赦。生均宗籍，死同匹竖，旅窆委杂，封树不修。今岁月愈迈，愆流衅往，践境兴怀，感事伤目。陛下继明升运，咸与惟新，大德方临，哀矜莫及。夫栾布哭市，义犯雷霆；田叔钳赭，志于夷戮。况在天伦，何独无感。伏愿稽若前准，降申丹志，乞薄改褊，微表窀穸。则朽骨知荣，穷泉识荷。临纸哽恸，辞不自宣。（《宋书·竟陵王诞传》。前废帝即位，义阳王昶为征北将军、徐州刺史，道经广陵，上表。诏以庶人礼葬，并置守卫。）
　　◇乞停更与宋主书表
　　臣殖根南伪，托体不殊，秉旄作牧，职班台位。天厌子业，夷戮同体，背本归朝，事舍簪笏。臣弟废侄自立，彰于遐迩。孔怀之义难夺，为臣之典靡经，棠棣之咏可修，越敬之事未允。臣若改书，事为二敬；犹修往文，彼所不纳。伏望圣慈，停臣今答。（《魏书·刘昶传》。皇兴中，显祖诏昶与书，不答，责昶以外臣之礼。寻敕昶更与书，昶表云云。朝廷从之。）
　　◇求边戍启
　　臣本国不造，私有虐政，不能废昏立德，扶定倾危，万里奔波，投荫皇阙，仰赖天慈，以存首领。然大耻未雪，痛愧缠心。属逢陛下厘校之始，愿垂曲恩，处臣边戍，招集遗人，以雪私耻。虽死之日，犹若生年。（《魏书·刘昶传》）
　　◎王睿
　　睿字洛诚，太原晋阳人，居姑臧。兴安初，擢为太仆中散，迁太卜令，领太史。承明初，文明太后临朝，超迁给事中、散骑常侍、侍中、吏部尚书，封太原公。太和中，迁尚书令，进封中山王，加镇东大将军。卒赠卫大将军、太宰、并州牧，谥曰宣王。
　　◇疾笃上疏
　　臣闻忠于事君者，节义著于临终；孝于奉亲者，淳诚表于垂没。故孔明卒军，不忘全蜀之计；曾参疾甚，情存善言之益。虽则庸昧，敢忘景行。臣荷天地覆载之恩，蒙大造生成之德，渐风训于华年，服道教于弱冠。濯缨清朝，垂周三纪，受先帝非分之眷，叨陛下殊常之宠。遂乃齐迹功旧，内侍帏幄，爵列诸王，位班上等，从容闻道，与知国政。诚思竭尽力命，以报所受，不谓事与心违，忽婴重疾。每屈舆驾，亲临问之，荣洽生平，惠流身后，犬马之诚，衔佩罔极。今所病遂笃，虑必不起，延首阙庭，鲠恋终日。仰恃皇造宿眷之隆，敢陈愚昧管窥之见。
　　臣闻为治之要，其略有五：一者慎刑罚，二者任贤能，三者亲忠信，四者远谗佞，五者行黜陟。夫刑罚明则奸宄息，贤能用则功绩著，亲忠信则视听审，远谗佞则疑间绝，黜陟行则贪叨改。是以钦恤推刑，载在《唐典》，知人则哲，惟帝所难。《周书》垂好德之文，汉史列防奸之论，考省幽明，先王大典。又八表既广，远近事殊，抚荒裔宜待之以宽信，绥华甸宜惠之以明简。哀恤孤独，赈施困穷，录功旧，赦小罪，轻徭役，薄赋敛，修福业，禁淫祀。愿听政馀暇，赐垂览察。使子囊之诚，重申于当世；将坠之志，获用于明时。（《魏书·王睿传》）
　　◎王椿
　　椿字元寿，睿子。历秘书中散、羽林监、谒者仆射。正始初，拜中散，出为太原太守，加镇远将军，坐事免。正光中，徵将作大匠，固辞。孝昌中，授右将军、太原太守。孝庄即位，封辽阳县子。寻进封真定县侯。除华州刺史，转使持节、散骑常侍、殷州刺史。长广王晔建号，除都官尚书，固辞。永熙中，行冀州事。寻除车骑将军、瀛州刺史。天平末，秩满还乡。兴和二年卒，赠骠骑大将军、尚书左仆射、太尉、冀州刺史，谥曰文恭。
　　◇上孝武帝谠言疏
　　伏奉诏书，以风雹厉威，上动天眷，访谠辞于百辟，诏舆诵于四海。宸衷悬切，备在丝纶，祗承兢感，心焉靡厝。伏惟陛下启应期，驭育万物，承缀旒之艰运，纂纤丝之危绪，忘餐日昃，求衣未明，俾上帝下临，愍兹茶蓼，永济沟壑。而沧浪降戾，作害中秋。上帝照临，义不虚变。窃惟风为号令，皇天所以示威；雹者气激，阴阳有所交诤。殆行令殊节，舒急失中之所致也。昔澍雨千里，实缘教祀之诚；炎精三舍，宁非善言之力。谴不空发，徵岂谬应，谁谓盖高，实符人事。伏愿陛下留心曲览，垂神远察，礼贤登士，博举审官，擢申滞怨，振穷省役。使夫滋水没川之彦，毕居朝右；仪表丹青之位，未或虚加。圜土绝五毒之民，揆日息千门之费。岩岩廊署，无不遇之士；忪忪独，荷酒帛之恩。则物见昭苏，人知休泰，徐奏《薰风》之曲，无论《鸿雁》之歌，岂不天人幸甚，鬼神咸？（《魏书·王睿附传》）
　　◎韩秀
　　秀字白虎，昌黎人。文成时，为尚书郎，赐爵遂昌子，拜广武将军。献文即位，转给事中，参征南军事。太和初，迁内侍长。后为东平将军、青州刺史，假渔阳公。
　　◇敦煌移就凉州议
　　此蹙国之事，非辟士之宜。愚谓敦煌之立，其来已久。虽土邻强寇，而兵人素习，纵有奸窃，不能为害，循常置戍，足以自全。进断北狄之觇途，退塞西夷之窥路。若徙就姑臧，虑人怀异志。或贪留重迁，情不愿徙，脱引寇内侵，深为国患。且敦煌去凉州，及千馀里，舍远就近，遥防有阙。一旦废罢，是启戎心，则夷狄交构，互相往来。恐丑徒协契，侵窃凉土及近诸戍，则关右荒扰，烽警不息，边役烦兴，艰难方甚。（《魏书·韩秀传》。延兴中，尚书奏以敦煌一镇，介远西北，寇贱路冲，虑或不固，欲移就凉州。群官会议，佥以为然。秀独谓非便。）
　　◎薛虎子
　　虎子，代人。太安中，为内行长，典奏诸曹事。太后临朝，出为枋头镇将。后除平南将军、相州刺史。不行。太和二年，袭父野猪爵河东公。出为彭城镇将。除开府、徐州刺史。十五年卒，赠散骑常侍、镇南将军、相州刺史，谥曰文。
　　◇上表请屯田
　　臣闻金汤之固，非粟不守，韩白之勇，非粮不战。故自用兵以来，莫不先积聚，然后图兼并者也。今江左未宾，鲸鲵待戮，自不委粟彭城以强丰沛，将何以拓定江关，埽一衡、霍？窃惟在镇之兵，不减数万，资粮之绢，人十二匹，即自随身，用度无准，未及代下，不免饥寒。论之于公，无毫厘之润，语其利私，则横费不足。非所谓纳民轨度，公私相益也。徐州左右，水陆壤沃，清、汴通流，足盈激灌，其中良田，十馀万顷。若以兵绢市牛，分减戍卒，计其牛数，足得万头。兴力公田，必当大获粟稻。一岁之中，且给官食，半兵耘植，馀兵尚众，且耕且守，不妨捍边。一年之收，过于十倍之绢，暂时之耕，足充数载之食。于后兵资，唯须内库，五稔之后，谷帛俱溢。匪直戍士有丰饱之资，于国有吞敌之势。昔杜预田宛叶以平吴，充国耕西零以强汉。臣虽识谢古人，任当边守，庶竭尘露，有增山海。（《魏书·薛野猪附传》。虎子为徐州刺史。时州镇戍兵，资绢自随，不入公库，任其私用，常苦饥寒。虎子上表。）
　　◇上疏请宽省徵调
　　臣闻先王建不易之轨，万代承之；圣主垂不刊之制，千载共仰。伏惟陛下道洽群生，恩齐造化，仁德所覃，迹超前哲。远崇古典，留意治方，革前王之弊法，申当今之宜用。定贡赋之轻重，均品秩之厚薄，庶令百辟足以代耕，编户享其馀蓄。巍乎焕焉，不可量也。臣窃寻居边之民，蒙化日浅，戎马之所资，计素微。小户者一丁而已，计其徵调之费，终岁乃有七缣。去年徵责不备，或有货易田宅，质妻卖子，呻吟道路，不可忍闻。今淮南之人，思慕圣化，延颈企足，十室而九。恐闻赋重，更怀进退。非惟损皇风之盛，虑伤慕义之心。且臣所居，与南连接，民情去就，实所谙知。特宜宽省，以招未至。其小郡太守，数户而已，一请止六尺绢，岁不满匹。既委边捍，取其必死，邀之士重，何吝君轻。今班制已行，布之天下，不宜忤冒，以乱朝章。但猥藉恩私，备位蕃岳，忧责之地，敢不尽言。（《魏书·恭野猪附传》）
　　◎孔伯恭
　　伯恭，魏郡邺人。文成时，为给事中，赐爵济阳男，加鹰扬将军。出为安南将军、济州刺史，进爵成阳公。入为散骑常侍。献文初，进号镇东将军，为彭城镇将、东海公。皇兴三年卒，赠镇东大将军、东海王，谥曰桓。
　　◇喻下邳宿豫城内书
　　刘肆逆滔天，弗鉴灵命，犹谓绝而复兴，长江可恃，敢遣张永、周凯等率此蚁众，送死彭城。大军未临，逆首奔溃。今乘机电举，当屠此城，遂平吴会，吊民伐罪。幸时归款，自求多福。（《魏书·孔伯恭传》）
　　◎穆亮
　　亮字幼辅，初字老生，代人。太尉宜都公穆崇玄孙。献文时为侍御中散，尚中山长公主，拜驸马都尉，封赵郡王，加侍中、征南大将军，徙封长乐王。孝文即位，除泰州刺史，徵为殿中尚书，迁征西大将军、西戎校尉、敦煌镇都大将。徙征南大将军、领护西戎校尉、仇池镇将。徵为侍中、尚书右仆射、司州大中正。迁司空，领太子太傅。迁武卫大将军，摄中军事。除征北大将军、冀州刺史。徙封顿丘郡开国公。宣武即位，迁定州刺史。寻除骠骑大将军、尚书令，转司空。景明三年卒，赠太尉，谥曰匡。
　　◇请孝文帝居丧节哀表
　　王者居极，至尊至重，父天母地，怀柔百灵。是以古先哲王，制礼成务。施政立治，必顺天而后动；宣宪垂范，必依典而后行。用能四时不忒，阴阳和畅。若有过举，咎微必集。故大舜至慕，事在纳麓之前；孔子至圣，丧无过瘠之纪。尧书稽古之美，不录在服之痛；礼备诸侯之丧，而无天子之式。虽有上达之言，未见居丧之典。然则位重者为世以屈己，居圣者达命以忘情。伏惟陛下至德参二仪，惠泽覃河海，宣礼明刑，动遵古式。以至孝之痛，服期年之丧，练事既阕，号慕如始。统重极之尊，同众庶之制，废越绋之大敬，阙宗祀之旧轨。诚由文明太皇太后圣略超古，惠训深至，欲报之德，昊天罔极，比之前代，戚为过甚。岂所谓顺帝之则，约躬随众者也。陛下既为天地所子，又为万民父母。子过哀，父则为之惨悴；父过戚，子则为之忧伤。近蒙接见，咫尺冕旒，圣容哀毁，骇感无止，况神至灵，而不久亏和气，微致风旱者哉？《书》称「一人有庆，兆民赖之」，今一人过哀，黎元焉系？群官所以颠殒震惧，率土所以危惶悚栗，百姓何仰而不忧，嘉禾何由而播植。愿陛下上承金册遗训，下称亿兆之心，时袭轻服，数御常膳，修崇郊祠，垂惠咸秩，舆驾时动，以释忧烦，博采广谘，以导性气，息无益之恋，行利见之德；则休徵可致，嘉应必臻，礼教并宣，孝慈兼备，普天蒙赖，含生幸甚。（《魏书·穆崇附传》。文明太后崩，已过期月，高祖毁瘠犹甚。穆亮表。）
　　◇奏七庙无宜阙一
　　升平之会，事在于今。推功改德，实如明旨。但七庙之祀，备行日久，无宜阙一，虚有所待。臣等愚谓依先尊祀，可垂文示后。理衷。（《通典》作「俚衷）如此」。不敢不言。（《魏书·礼志》一。太和十五年四月，改营太庙。诏阙一庙，无主以自待。司空公、长乐王穆亮等奏言。又见《通典》四十七。）
　　◇上言从李彪魏为水德议
　　臣等受敕，共议中书监高闾、秘书丞李彪等二人所议皇魏行次。尚书高闾以石承晋为水德以燕承石为木德，以秦承燕为火德，大魏次秦为土德，皆以地据中夏，以为得统之徵。皇魏建号，事接秦末，晋既灭亡，天命在我。故因中原有寄，即而承之。彪等据神元皇帝与晋武并时，桓、穆二帝，仍修旧好。始自平文，逮于太祖，抗衡秦、赵，终平慕容。晋祚终于秦方，大魏兴于云、朔。据汉弃秦承周之义，以皇魏承晋为水德。二家之论，大略如此。臣等谨共参论，伏惟皇魏世王玄朔，下迄魏、晋，赵、秦二燕，虽地据中华，德祚微浅，并获推叙，于理未惬。又国家积德修长，道光万载。彪等职主东观，详究图史，所据之理，其致难夺。今欲从彪等所议，宜承晋为水德。（《魏书·礼志》一。太和十四年，高闾议魏承秦为土德，李彪、崔光议魏承晋为水德。十五年正月，长乐王穆亮及陆睿、王元孙、冯诞、游明根、邓侍祖、李恺、郭祚、卫庆、封琳、崔挺、贾元寿等言。）
　　◎穆绍
　　绍字永业，亮子。太和中，除员外郎，侍学东宫，转太子舍人。尚琅邪长公主，拜驸马都尉、散骑侍郎，领京兆王愉文学。宣武即位，迁通直散骑常侍、高阳王雍友。袭父爵顿丘郡公，进散骑常侍，领主衣都统。迁秘书监、侍中、金紫光禄大夫、光禄卿，又迁卫将军、太常卿。除中书令。孝明时，转七兵尚书，徙殿中尚书。除卫大将军、左光禄大夫、中书监，复为侍中，领本邑中正。加特进，仪同三司。去职。孝庄时，授尚书令、司空，进爵为王，仍加侍中。寻降王复本爵。普泰元年卒，赠太保、冀州刺史，谥曰文献。
　　◇皇太后舆驾议
　　案《周礼》，王后之五辂：重翟锡而朱总，厌翟勒面缋总，安车雕面总，皆有容盖；翟车贝面组总，有握；辇车，组挽，有た，羽盖。重翟，后从王祭祀所乘；厌翟，后从王宾飨诸侯所乘；安车，后朝见于王所乘；翟车，后出桑则乘；辇车，后宫中所乘。谨以《周礼》圣制，不刊之典，其礼文尤备。孔子云：「其其或继周者，虽百世可知也。」以其法不可逾。以此言之，后王舆服典章，多放周式。虽文质时变，辂名宜存，雕饰虽异，理无全舍。当今圣后临朝，亲览庶政，舆驾之式，宜备典礼。臣等学缺通经，叨参议末，辄率短见，宜准《周礼》，备造五辂，雕饰之制，随时增减。（《魏书·礼志》四。熙平元年六月，太常卿穆绍、少卿元端、博士郑六、刘台龙等议。）
　　◎公孙睿
　　睿字文叔，燕郡广阳人。初为东宫吏。献文帝时，迁仪曹长，赐爵阳平公。后为南部尚书。卒赠安东将军、幽州刺史，谥曰宣。
　　◇奏制殿名
　　臣闻至尊至贵，莫崇于帝王；天人挹损，莫大于谦光。伏惟陛下躬唐虞之德，存道颐神，逍遥物外，宫居之名，当协睿旨。臣愚以为宜曰崇光。（《魏书·公孙表附传》）
　　◎韦珍
　　珍字灵智，京兆杜陵人。初为京兆王子推常侍，转尚书南部郎。孝文即位，除左将军、乐陵镇将，封霸城子。移镇比阳，以功进爵为侯。寻为源怀卫军长史，转齐郡王太保、长史。迁显武将军、郢州刺史，进龙骧将军，加平南将军、荆州刺史，免。起彭城王勰中军长史，授建威将军，守鲁阳，加中垒将军。宣武即位，除中散大夫，加镇远将军、太尉谘议参军。永平元年卒，年七十四岁，谥曰懿。
　　◇晓告淮源蛮
　　天地明灵，即是民之父母，岂有父母甘子肉味！自今以后，悉宜以酒脯代。（《魏书·韦阆附传》。淮源旧有祠堂，蛮俗恒用人祭之，韦珍乃晓告。）
　　◎成淹
　　淹字秀文，一作季文，上谷居庸人。晋侍中粲六世孙。家于北海。在宋前废帝为辅国府参军，明帝以为员外郎，假龙骧将军，领军主。魏皇兴中，降慕客白曜，入朝拜兼著作郎。太和末，除羽林监，领主客令，加威远将军，知左右都水事。宣武即位，加右军，复授骁骑将军，加辅国将军。景明中，除平阳太守。卒赠光州刺，史谥曰定。
　　◇追理慕容白曜表
　　臣闻经疆启宇，实良将之功；褒德酬庸，乃圣王之务。昔姜公仗铙，开隆周之基；韩生秉旄，兴鸿汉之业。故能赏超当时，名垂前史。若阃外功成，而流言内作，人主猜疑，良将怀惧，乐毅所以背燕，章邯所以奔楚。至如邓艾怀忠，矫命宁国，赤心皎然，幽显同见，而横受屠戮，良可悲哀。及士治伐吴，奋不顾命，万里浮江，应机直指，使孙皓君臣，与榇人洛。大功亦举，谗书骤至，内外唱和，贝锦将成，微晋武之鉴，亦几于颠沛矣。每览其事，常为痛心，圣主明王，固宜深察。
　　臣伏见故征南大将军、开府仪同三司、青州刺史、济南王慕容白曜，祖父相资，世酋东裔，值皇运廓被，委节臣妾。白曜生长王国，饮服道教，爵列上阶，位登常伯。去天安初，江阴夷楚，敢拒王命，三方阻兵，连城岳峙。海岱苍生，翘首拯援。圣朝乃眷南顾，思救荒黎，大议庙堂，显举元将，百寮同音，佥日惟允。遂推毂委诚，授以专征之任，握兵十万，仗钺一方。威陵河济，则淮徐震惧；师出无盐，而申纂授首。济北、太原，同时消溃；麋沟、垣苗，相寻奔走。及问麾东埽，道固衔璧，盘阳、梁邹，肉袒请命。于时东阳未平，人怀去就。沈文静、高崇仁拥众不朝，扇扰边服。崔僧佑、盖次阳、陈显达连兵淮海，水陆锋起，扬旌而至，规援青齐。士民汹汹，莫不南顾。时兵役既久，咸有归心，而白曜外宣皇风，内尽方略，身擐甲胄，与士卒同，安抚初附，示以厚恩。三军怀挟纩之温，新民欣来苏之泽。遂使僧佑拥徒弭旆，效顺军门；文静、崇仁弃城窜海；次阳、显达望尘南奔。声震江、吴，风偃荆、汉。及青州克平，文秀面缚，海波清静，三齐克定，逖彼东南，永为国有。使天府纳六州之贡，济、泗息烽警之虞，开岱宗封禅之略，辟山川望秩之序。斯诚宗庙之灵，神算所授，然抑亦白曜与有力矣。
　　及氛翳既尽，爵命亦隆，荣烛当时，声誉日远。而民恶其上，妄生尤隙，因其功高，流言惑听。巧伪乱真，朱紫难辨，伤夷未瘳，合门屠戮。鸿勋盛德，蔑尔无间。有识之徒，能不凄怆。
　　臣谓白曜策名王庭，累荷荣授，历司出内，世载忠美。秉钺启蕃，折冲敌国，开疆千里，拔城十二，辛勤于戎旅之际，契阔于矢石之间，登锋履危，志存静乱。及方难既夷，身膺高赏，受胙河山，与国升降，六十之年，宠灵已极。观其立功，足明机运，岂容侥幸，更邀非望者乎？且于时国家士马，屯积京南，跨州连镇，势侔云岳。主将骁雄，按钾在所，莫不殉忠死难，效节奉时。此之不可生心，白曜足知之矣。况僭逆阻兵，营岱厌乱，加以王师仍举，州郡屠裂，齐民劳止，神胆俱丧，亡烬之众，不可与图存，离败之民，不可以语勇哉！白曜果毅习戎，体闲兵势，宁不知士民之不可藉，将士之不同已，据强兵之势，因涂炭之民，而欲立非常之事，此愚夫之所弗为也。料此推之，事可知矣。
　　伏惟陛下圣鉴自天，仁孝宰世，风冠宇宙，道超百王。开国以来，诸有罪犯极刑，不得骸骨者，悉听收葬。大造之恩，振古未有。而白曜人旧功高，婴祸沦覆，名灭国除，爵命无绍。天下众庶，咸共哀怜，方之馀流，应有差异。愿陛下扬日月之光，明勋臣之绩，垂天地之施，慰僵尸之魂。使合棺定谥，殁有馀称。选其宗近，才堪驱策，锡以微爵，继其绝世。进可以奖劝将来，退可以显国恩泽。使存者荷莫大之恩，死者受骨肉之惠，岂不美哉！仰惟圣明，沛然昭览，狂瞽之言，伏待刑宪。（《魏书·慕容白曜附传》）
　　◎邓宗庆
　　宗庆，安定人。秦车骑将军羌四世孙。初为中书学生，历中散。迁尚书，加散骑常侍，赐爵定安侯。转典南部。进爵南阳公，除安南将军、泾州刺史，徙封赵郡公。转徐州刺史。坐妻韩巫蛊，伏诛。
　　◇奏请采京南山青碧石柱
　　乡郡民李飞、太原民王显前列称：诣京南山采药，到游越谷南岭下，见青碧石柱数百枚。被诏案检，称所见青碧柱，长者一匹，相接而上，或方一尺二寸，或方一寸，方楞悉就。其数既多，不可具数，请付作曹采用。（《魏书·灵徵志》下。太和元年十月，南部尚书安定侯邓宗庆奏。）
卷三十五
◎李崇
　　崇字继长，小名继伯，梁国蒙人。（《北史》作顿丘人。）文成元皇后第二兄诞之子。召拜主文中散，袭爵陈留公，镇西大将军。孝文初，行梁州刺史，寻为荆州刺史，镇上洛。还除兖州刺史，后例降为侯，改授安东将军，副都督左翼诸军事。入为河南尹。寻为梁州刺史。宣武即位，徵为右卫将军，兼七兵尚书。寻加抚军将军，正尚书。转左卫将军、相州大中正。别封魏昌县伯，进号镇南将军，转中护军。除征南将军、扬州刺史。延昌初，加侍中、车骑将军。熙平中，进号骠骑将军、仪同三司。寻除骠骑大将军、冀州刺史。进中书监、右光禄大夫，出为定州刺史。徵拜尚书左仆射，迁尚书令，加侍中、开府、北讨大都督。免。复为徐州大都督，改除相州刺史。孝昌元年卒，年七十一，赠司徒雍州刺史，谥日武康。后重赠太尉。
　　◇请减佛寺功材以修学校表
　　臣闻世室明堂，显于周、夏；二黉两学，盛自虞、殷。所以宗配上帝，以著莫大之严；宣布下土，以彰则天之轨。养黄发以询格言，育青襟而敷典式，用能享国久长，风徽万祀者也。故孔子称巍巍乎其有成功，郁郁乎其有文章，此其盛矣。爰暨亡秦，政失其道，坑儒灭学，以蔽黔首。国无黉序之风，野有非时之役，故九服分崩，祚终二世。炎汉勃兴，更修儒术，文、景已降，礼乐复彰，化致升平，治几刑措。故西京有六学之美，东都有三本之盛，莫不纷纶掩蔼，响流无已。逮自魏、晋，拨乱相因，兵革之中，学校不绝，遗文粲然，方轨前代。
  </div>
  <div class="pagination">
   <a href="全上古三代秦汉三国六朝文_page593.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page589.html">
    589
   </a>
   <a href="全上古三代秦汉三国六朝文_page590.html">
    590
   </a>
   <a href="全上古三代秦汉三国六朝文_page591.html">
    591
   </a>
   <a href="全上古三代秦汉三国六朝文_page592.html">
    592
   </a>
   <a href="全上古三代秦汉三国六朝文_page593.html">
    593
   </a>
   <span class="current-page">
    594
   </span>
   <a href="全上古三代秦汉三国六朝文_page595.html">
    595
   </a>
   <a href="全上古三代秦汉三国六朝文_page596.html">
    596
   </a>
   <a href="全上古三代秦汉三国六朝文_page597.html">
    597
   </a>
   <a href="全上古三代秦汉三国六朝文_page598.html">
    598
   </a>
   <a href="全上古三代秦汉三国六朝文_page599.html">
    599
   </a>
   <span>
    ...
   </span>
   <a href="全上古三代秦汉三国六朝文_page595.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
