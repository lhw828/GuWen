<!DOCTYPE html>
<html>
<head>
    <meta charset="UTF-8">
    <title>全蜀艺文志 - 第 25 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全蜀艺文志 - 第 25 页/共 53 页</h1>
    <div class="content">　　先公御吏如御兵迎刃而解如庖丁掀髯一笑黠吏走蜀中草木知威名伯兄渠渠天下士嵩髙少室之英灵妙龄提书噭阊阖竑议可以谐韶韺昨年两作益州牧西南恶少不敢行后来继者有季弟潭潭大度涵沧溟指麾万事不作意决眦雨电风烟云南望峨睂西玉垒意气直欲凌沧溟幅巾笻杖过何许闲邀仲元访君平小蓬董寳夜深语往往笑倒长庚星防剑起舞者谁子杜陵老翁醉不醒生平入眼无俗物胡为见我眼自青武侯庙前有古栢风吟雨歗蛟龙声我来正欲刳尔腹斲作巨屋丹其楹斲作巨屋丹其楹绘此落落三名卿尚使千载知仪刑喻子作诗如鼎铭
　　送孙正忠臣移成都小漕　　杨天恵
　　升平芝菌效神竒况乃贤豪用世资人物熈寜中兴日风流荆国适同时起家便作三公客乗传何为九折驰少府但分新赐节石渠犹借旧官仪素心乆办经纶计妙意前知遇合期聊与西南成胜事暂将清献续良规桥横万里重开府水接双流共去思怊怅参卿无限意道傍索笔强题诗
　　送吏部尚书张公帅成都诗【并序】　朱翌
　　己未九月有防谋成都帅三省具所除人以闻皆不许止命选在廷从臣以往众未及对上曰得一人矣吏部尚书张焘眀练端方可当一面付以便宜勿从中覆且命退与公议公见宰相愿行不辞乃以十月六日制下吴蜀相望二万里水遡瞿塘灔滪陆走防峡极天下之险有为公言者公曰上用我何逺之辞何险之畏退理舟楫行日甚近于是士大夫不问识与不识皆谓公宜在朝廷不必往成都成都可他择才朝廷不可无公也御史中丞具以舆言白上夫内重乆矣一命以上皆以不得仕朝廷为恨公卿出镇方面类若不得已者其进退用舍士大夫亦不甚留意今公欣然承命无一毫难色而又得士论如此此行有光矣蜀有两张太守太宗时乖崖公仁宗时文定公两公名重一时为人君所倚信在蜀最有恵爱蜀人至今祠之今公姓同徳又同名重一时为天子所倚又同恵爱所加能使人乆而不忘悬知其必同也既行祖道西湖上朝士咸为赋诗翌从公逰将三十年防公知最深故为诗千字叙公出守大槩且使蜀人知公不减前两张太守也绍兴九年十月二十五日序
　　一代亨衢上明公逸歩超河东书具作圯下老相邀海濶云垂翼天清斗压杓三人前鼎甲千佛仰丰标弟子师尊董诸儒称述萧西昆収俊乂东壁絶尘嚣别乘将离汴轻舟径指苕湖山纵清美家国正飘揺恸哭天倾柱归情户见蛸乞祠投里闬招隐向山椒竝海屯千卫披榛拱百僚回銮须故国负内且今朝光列哀乌位星驰封马轺贤裾来接武隂沴自潜消香案依丹陛螭坳立紫霄飞鸿九天去归鹤一声嘹主上思圗旧王人促见招起居还左史议论鄙南朝大吕声扬逺圭质匪雕掖垣裁诏宻禁路赐缨彯灭浇圗兴夏廵方首从姚自南瞻尺木直北望枵玉海千寻浪江南五色鹞壮哉还制手肃尔若秋雕去国还追信刓章岂易尧光华司马甲整顿路车鞗国事烦参决廷询得具条乘时笑干没许没敢轻佻河洛腥羶里陵原草木焦青春深仗节夕雨乆乗橇取道先辕楚扬旌转渡潇一杯藏万世九庙正三佋遂使仪知汉将令乐奏韶路迷彪过迹涧涸夜生潮去日春仍浅归期暑正熇君王喜不寐天下首方翘疏奏中无隐臣生若不聊戴天那忍共得地岂宜骄内治今当亟髙名不敢要铨衡真有托唘事复何辽道直咸推汲谋深肯计萧定非防扇羽寜要挿蝉貂褒贬书方举奸防骨合销懐开真坦坦燕处自夭夭当宁西南顾常懐参井迢徧询医国効立遣愈民痟文武资兼禀诗书帅欲骁众皆可郤縠一以委张昭除目凌晨下行装即日撩被携犹刺刺渉逺乃翛翛帆影三江水车声万里桥丈人峯嵂屼神女峡岧嶤石室画闇淡草堂人寂寥山围玉垒峻水减石犀遥石表笋双立铜青柏未凋锦江喧士女乐土混农樵劫堕乾坤壊流横海岳漂惟兹井络外依旧角弓弨自昔三刀梦多传五袴謡威余严仆射功比霍嫖姚文定裳尤美乖崖福可徼事今难悉数公亦岂其苖秦地新通栈瞿塘稳泛桡虎貔环外阃耒耜得深穮正可供壶奕随宜列鼓箫蒲鞭束髙阁竹马戯垂髫好阅相如赋终闲李广刁奎文天象转延阁士林标此去廷无愈行闻众选陶付之枢极运咸仰泰阶霄贱子无三径平生有一瓢老将书蠧槁时作草虫喓大笑王三刖不求银十腰古今同阅宙南北纵吹薸已类蜂粘网真成鹿覆蕉屡经九折坂防至独身跳何处地堪避知谁战敢挑月明三匝鹊巢卜一枝鹩钓瀬长烹鲤穷山饱听鸮临书池尽黒就局博嫌么臂有七贤把丹亡九转烧唯堪贯薜荔未肯杀崇嚣卖药难争价为农或可劭稍能差野葛初未试江珧已罢寻蛩駏欣闻退猲獢谁怜心为米敢有意迁乔过我深披藋追凉薄曳绡狐裘怜晏子缟带与公侨挽引烦推毂陶甄为置窑清时容潦倒册府着刍荛忆昨西湖上随公羽盖飘青山迎晋履绿水泛吴船上相尊仍美将军笔最豪道争棋屡覆壶响箭呈枭茶乳晴尤发香云静亦飘沿篱寻嫩菊近岸俯防鲦西望天连水羣簮玉及瑶政亲连榻坐倐见赐戈雕良月霜枫冷佳晴雪霰消留公巳无策鼎食望加调
　　成都西南大都防承平分阃之重与河东北等元祐初文潞公平章军国重事三省议其因而成都除帅预焉艰难以来独此方兵旤不作封陲自固东捍秦南蔽吴楚选帅之慎十倍畴昔宜也绍兴己未诏以吏部尚书鄱阳张公出镇朝士之文者咸赋诗送行中书舎人朱公时在册府既以长篇述公出处大致典丽闳逺且为序数百言载上亲擢之本防尤谨且备读者晓然见庙堂西顾为逺外之谋帅其宻勿从容盖如此居无何朱公贻书扵公曰曷刻之以慰邦人异日甘棠之思乎于是蜀士夫咸传而诵之且为伐石志之而属公之客僊井谭篆防之
　　送钱驾部知邛州　　　　　　梅尧臣
　　细雨梅初熟轻寒麦已秋路危趋剑道梦穏过刀州秦粟非吴食巴粳类越畴当垆无复旧试似长卿求次韵许冲元送成都高士敦钤辖　苏轼
　　移中老监本虚名懒作燕山万里行坐看飞鸿迎使节归来骏马换倾城髙才本不縁勲阀余力还思治蜀兵西望雪山烽火尽不妨樽酒寄平生
　　寄黎眉州　　　　　　　　　前人
　　胶西髙处望西川应在孤云落照边瓦屋寒堆春后雪峨眉翠扫雨余天治经方笑春秋学好士今无六一贤【君以春秋受知扵欧阳文忠公公自号六一居士】且待渊眀赋归去共将诗酒趂流年
　　嘉州寄左绵王虞部　　　　　石介
　　江山如画望无穷况蜀升平嵗屡丰万树芙蓉秋色里千家方响月明中断霞半渚燕支木零露偏留笙竹丛只欠流杯曲水宴风流未与左绵同【左绵新创流杯】
　　燕脂板浣牋寄合州徐文职方　　前人
　　合州太守鬓将丝闻说欢情尚不衰板与歌娘拍新调牋供狎客写芳辞木成文理差差动花映溪光瑟瑟竒名得只从嘉郡树【燕脂木嘉州出】様传仍自薛涛时【有薛涛牋】竒章磊磊驰声价江令翩翩落酒巵防首诗成巻鱼子【有鱼子牋】谁人唱罢泣燕脂红牙管好同牀置紫竹笙宜一处施愿助风流向罇席杏花况是未离披【司空圗有杏花辞文顷在睢阳命名伶唱之】
　　杨山人归绵竹　　　　　　　文同
　　一别江梅一度花相逢重为讲胡麻火铃未降真君宅金釰曽盟大帝家道气满簮凝绿发神光飞鼎防黄芽青骡不肯留归驭又驾苍虬防晓霞
　　寄彰明任光禄遵圣　　　　　　前人
　　轩轩任公子本是钓鼇人手把虹蜺竿一举百万钧得鼇谓无用坐巻千丈纶却自絓蚯蚓浅瀬収纎鳞悠悠世上儿不识此有神但将俗士眼不视穷水濵
　　金牛相别呈诚之　　　　　　前人
　　出门相与望横参露浥幧头吟逼簮驿在金堆随涧逺路经铜冶入烟深过桥住马应回首上岭闻猿想动心胜事莫过饮酒乐此时销得各沉吟
　　临别成都帐饮万里桥赠谭徳称　陆防
　　成都城南万里桥芦根苹末风萧萧映花碾草红车小驻坡蓦涧青骢骄入门翠径絶窈窕临水飞观何岧嶤判无功名著不朽惟仗诗酒寛无聊清霜早巳足雉兎微冷便欲思狐貂喜看缕鲙映盘箸恨欠斫蟹加橙椒坐中谭侯天下士龙马毛骨矜超遥乌犀白纻谪仙様但可邂逅不可招今年一战馘余子风送六翮凌青霄美人再拜乞利市醉墨飞落生鲛绡我衰扵世百无用十年不趂含元朝华缨肯傍萧飒鬓寳带那束龙钟腰祝君好去事明主日望分喜来渔樵逰谈引类亦细事寄酒且解相如消
　　涪江泛舟送韦班归京　　　　前人
　　追饯同舟日伤春一水间飘零为客乆衰老羡君还花逺重重树云轻处处山天涯故人别更益髩毛斑
　　送朱元晦　　　　　　　　　张栻
　　君侯起南服豪气盖九州顷登文石陛忠言动宸旒坐令声利场缩颈仍包羞却来卧衡门无愧自日休尽收湖海气仰希洙泗防不逺闗山阻为我再月留遗经得防绎心事两绸缪超然防太极眼底无全牛惟兹断金友出处寕殊谋南山对床雨匪为林壑幽白云正在望归袂风飕飕朝来出别语巳抱离索忧妙质贵强矫精微更穷捜毫厘有不察体用岂周流驱车万里道中涂可停辀勉哉共无斁邈矣追前修
　　酬赠王益舜良殿丞　　　　　梅挚
　　倜傥渊宏未易才三年粉社幸游陪八吟丽赋凭髙得三咏雕镌选胜开玉苑早容収朴兰池甞许试海棠风里甘棠政只恐星趋节召囬
　　风度幽闲器宇髙暂分明寄握牛刀贾生学赡思仪汉李白才多合继骚歩武即防峩豸角对扬防见掷麟毫琴斋颂罢吟防逺时梦钧天醉碧桃
　　到防门呈王待制　　　　　　李石
　　手挈东风上水闗凤书迎日防新班五湖家世乌衣巷三峡楼台赤甲山画防门开春昼永卧龙帐稳海波闲安危大计须公等天定应知即赐环
　　送虞伯生使蜀　　　　　元吴成季
　　送别因思旧所经秦川花栁短长亭三峯髙附仙人掌万里先占使者星锦水东流江月白潼闗西去蜀山青当年不尽登临意待尔重镌剑阁铭
　　代祀西岳答袁伯长王继学马伯甫三学士
　　虞集
　　栈道年年葺旧摧巳将平易履崔嵬经行闗辅圗中见梦想鄊山马上来诸葛精神明似日相如情思冷扵灰重思亲舍犹南国愿托江波去却逥
　　家兄孟脩父输赋南还　　　　　前人
　　大兄五月来作客八年不见头总白五人兄弟四人在每忆中郎泪沾臆我家蜀西忠孝门无田无宅惟书存兄虽筦库实父防弟窃余泽承君恩文章不如仲氏好叔氏最少今亦老五郎十嵗未知学嗟我何为长逺道诸儿读书俱不多又不力耕知奈何忧来每得二三友防花把酒临风哦蜀山嵯峨归未得盘盘先垅临川侧碧梧翠竹手所移应与青松各千尺南风吹雪河始氷兄归乌防何睘睘明年乞身向天子共读父书歌太平
　　云山圗为刘伯温监宪赋　　　　前人
　　我家成都雪山东公家张掖雪山北吴船谁载郑广文起写昆仑半天白张掖雪融草木长禾生陇亩多牛羊烽火连台拟楼观江海微茫秋练光防书东观夜如水太乙然藜照圗史従逰冠带文武备斐然四郡良家子君不见黄河奔流百谷盈神禹疏凿中州平极天鸟道云气尽惟北有斗西长庚
　　赠杨旭贠外归蜀省墓　　　　明蹇义
　　紫诰初颁焕玉音扁舟重过大江浔峡中防缆牵春色天外蒲防带夕隂折栁长亭生别思焚黄先垄遂初心故园父老如相问为説叨承雨露深
　　留别京师诸友　　　　　　　牟伦
　　行行防马出皇畿古木霜寒独鸟飞天上故人青眼在蜀中诸弟素书稀秋风故陇云连栈夜月胡笳露满衣白发萧萧身万里不知别后竟何依
　　寄杨留耕先生　　　　　　　李东阳
　　峨眉山头云气浓锦官城上花枝红地灵人杰应时出往嵗吾识留耕翁一从献策明光殿三世科名眼中见鹦鹉洲前骢马归凤凰池里祥麟现一品封髙七袠稀乌纱玉带曳绯衣祗疑天上神仙是若比人间富贵非谁信今人不如古片玉一枝安足数苏氏竒峯仅有二窦家芳树才称五太史文章秘阁勲少年状元才出羣眼防是父复是子此语吾传扬子云白头忧国心尤切刚道承平好时节巳见西川洗甲兵更依北斗瞻京阙霜彩笔泥金笺为君兴寄西南天愿山不童花不老一嵗一赋长生篇
　　彭总制济物西平十咏　　　　侯唘忠
　　长鲸翻江江石裂城郭灰飞野流血妖祲迷茫日色昏鬼哭隂沉水声咽九重震怒天戈挥纶音急下黄金扇元臣身担社稷寄武夫力奋风霆威吾皇推毂临轩送锡马朱旄恩宠重朝野喧腾里市俦岷峨拟献平西颂
　　羽林寒芒十丈髙光留虎帐明旌旄严凝霜凛绿沉甲曈昽日射团花袍栁营白羽谩挥指介胄櫜鞬尽朱紫三宂无依狡兔悲重泉易竭狂鲵死桓桓武骑杰且雄驰驱旋转如追风防年西土暗乌兔老臣防有揩磨地黒风吹城地揺轴封豕长蛇走林麓丝鞭投江岷水浑鐡骑扬尘劒闗覆彤弓白羽刀未収伏尸十里横林丘巨灵开山魍魉哭大力撼鬼天吴愁战雨乖龙恣腾翥败北妖蛮乱飞絮鸣金息鼓日薄西时见惊乌漫来去庙堂元老一代雄甲兵千万罗胷中豸冠霜斧震山岳锦袍骢马驰雷风提兵晓发盐亭道虎队奔羊迹如扫堞血平分溪水红囬轮西蹴岷山倒一出全収百战功胡床坐啸氛埃空村氓共记指麾处拟严庙貌留遗踪青陵冈头矢如破骇鹿惊奔锋劒挫喧阗鼓角雷声轰歘忽貔貅电光过斩蛟刺虎壮士威跳崖怒挽狂酋衣血光乱送草梢赤妖防暗逐刀头飞蚩尤旗沉怪魖死露布星奔报天子从此寛纡西顾忧不用三巴散黄纸绣旗画鼓严中军陆离长铗冠如云飞熊怒揉怪兽窟俊鹘横击惊鸦羣投戈乞降良独苦但愿全生返鄊土草木荒莾迷不知圣世恩波喜重覩白旄油幢时一麾军威直欲摧峨眉凯歌取次献金阙平桑先勒燕然碑防年豺虎走江国荆棘蓬蒿塞川泽黔黎遭劫血肉枯文武忧时鬓毛白元臣受命殚赤心妖氛迅扫回甘霖闾阎阖郡转生意桑麻万顷分春隂太清无云日亭午击壤遗民方快覩金钱不惜买醉归戯防儿童竞箫鼓星驰驿骑红尘飞内廷报许班师归虎贲腰悬白羽箭龙媒首络黄金鞿队仗连营自三五随处市廛如安堵青田绿野随耰锄朱箔红楼放歌舞经年用兵人不知蜀中父老攀旌旗生祠处处有遗像千秋万载留遐思天门虎豹严九闗台端宫保平西还九卿竦耳聼章奏百僚囬首惊朝班禁旅倾开虎牙寂直气凌空裂金石三巴不独病草书四境行防塞烽息圣君注目龙颜开岳灵为国钟竒才金瓯不用覆名姓文昌巳见明三台圣主推恩重延赏奏凯论功示优奨风云际遇千载竒山斗尊崇万年仰我公原有戡乱功一时朝野推豪雄齐梁摧堕豺虎絶秦川洗荡烟霾空徳望喧腾帝心喜吉甫周宣正如此彛鼎全収絶代勲翰苑才臣漫青史
　　寄寄庵子　　　　　　　　李梦阳
　　寄庵子尝曰人生寄尔然利孰与义安愆孰
　　与美久臭孰与芳永库部骆子以其所言告于李子李子曰卓哉张子持此于天下诱之能移撼之能动乎能招之来麾之去乎呜呼张子者足以荷天下之重矣于是作寄寄庵子诗
　　嘤其鸣矣彼何求天下愿识韩荆州心须义投神便往万古不废江河流张侯崛起西南裔览辉振翮风云际钩陈苍凉阊阖闭排阍直谒蓬莱帝豸冠峩峩不动绅挺身遂作兰台宾窃愤辛裾谓淟涊誓与朱槛争嶙峋巳防腰褭狭道路复讶雕鹗卑风尘霜飞维扬海月落阳行沮洳汾花春还朝衮衣焕日月立仗正色揩星辰行歩既工马从痩谏草每就鸡将晨余力犹驰翰墨圃先秦两汉文心苦壮志真趫剑阁铭【张孟阳】幽懐缅拟归田赋【张平子】握珠响玉岂不足腼顔徒餐竟何补及时愿作朝阳凤不然退与渔樵伍予也纶竿孟诸客心本无他众莫白李白世人欲杀之苏轼频年遭贬斥雷劒虽埋光在天卞玉未剖终为石垂老重逢四海清不才幸免诸公掷思君欲追稽往昔立言辄践回由迹【顔渊季路】有田负郭未饿死且自射猎芒砀泽
　　吕广文四川衡聘　　　　　　　前人
　　大雅文衡重名师礼聘遥阁云寒暑斾栈月引星轺古帝蚕丛国才人驷马桥好将扬马軰収取贡清朝送五清先生赴浙江提学歌　　何景明
　　天台文宿冲紫霄先生捧勑驰星轺越山桃李花万树春色早渡钱塘潮忆昨先生遭斥逐漂泊荆湘望巴蜀九江鸿鴈春冥冥七泽龙蛇昼盘曲洞庭天髙急霜霰氷河雪开燕甸北来骢马一日闻倾都走识先生面十年卜筑楚村墟万里今瞻汉宫殿当朝门生贵不少先皇学士人犹见金门谁留供奉班银鱼旧锡恩荣宴长安春逥独囬首翠烟渐入龙池栁蓟门禹穴自此探送饯先生百壶酒丈夫轗轲心不疑贤圣流离古来有巳防身作指南车况复名髙悬北斗隋珠和壁世珍重眼前防毁终难动圣人不乆奏云门海内近亦求梁栋琴瑟须聆清庙音豫章且待明堂用我闻衡岳与天参七十二峯江汉南不然信此可栖息无使天柱石鼔空巉岩
　　送杨殿之朝正　　　　　　　徐文华
　　岳老局险难忧心日冲冲氷雪多苦寒裋褐常不充良朋在咫尺早晚寒暄通眷言迈皇邑入觐明光宫圣人垂衣裳万国咸来同黜陟分幽明车服旌勲庸滑没从兹升赫赫官阶崇愿子坚晚节固守嵗寒踪兹余滞荒戍径路同云封足趼不可行怅望西飞蓬
　　送田国用镇抚还蜀　　　　　陶骥
　　燕台花栁客徜徉蜀国风烟兴渺茫玉勒防年登剑阁江船五月下瞿塘清樽锦轴髙人共玉笛短箫良夜长年少壮逰轻万里可容华发缀清霜
　　正初承陈玉泉代廵邀饮青羊宫柬此奉谢
　　雷贺
　　丹室崔嵬傍郭幽尘襟喜向上清逰青羊自古逢肆白鹤何年下寳丘钟鼔频开千堞晓松筠长锁四时秋仗君绣斧霜威霁万象春涵锦水流
　　元日院中登楼自憩　　　　　前人
　　元日登楼俯碧空锦城春色匝帘栊早梅乆上蜂须嫩弱栁初传鸟语工四始条风占陆海九天瑞日普蚕丛玉堦履正阳开泰北极遥瞻紫气笼
　　畱别陈玉泉按院　　　　　　前人
　　玉泉脉脉含晶光骊龙喷洒乌台霜西征骢马濯紫缰踏破劒阁成周行云天堕彩映琳琅三春氷合寒瞿塘予亦仗钺事西土挹清饮淑消烦肠倐罹萋菲言旋辙相逢忽漫成逺别青羊对酌酒清冽乃知天为离情设【初玉泉公出巡子饯之青羊宫未二旬即闻勘之命今不获面觏而别故云】锦江花栁暄欲爇我有所思附萦结东归彭蠡夜月明照见玉泉长澄澈








　　全蜀艺文志巻二十一
　　钦定四库全书
　　全蜀艺文志巻二十二　　明　周复俊　编诗
　　杂赋
　　白头吟　　　　　　　　　　古辞
　　皑如山上雪皎如云间月闻君有两意故来相决絶【一觧】平生共城中何甞斗酒防今日斗酒防明旦沟水头蹀躞御沟上沟水东西流【二解】郭东亦有樵郭西亦有樵两两相推与无亲为谁骄【三解】凄凄重凄凄嫁娶亦不啼愿得一心人白头不相离【四解】竹竿何嫋嫋鱼尾何离簁男儿欲相知何用钱刀为如马噉萁川上髙士嬉今日相对乐延年万嵗期【五解】
　　詶宇文少府赠桃竹书筒　　　唐李白
　　桃竹书筒绮绣文良工巧妙称絶羣灵心圎映三江月彩质叠成五色云中藏寳诀峨眉去千里提携长忆君
　　成都为客作　　　　　　　　　田澄
　　蜀郡将知逺城南万里桥衣缘鄊泪湿貌以客愁销地富鱼为米山芳桂是樵旅逰惟得酒今日过明朝
　　蜀人为南蛮俘虏四首　　　　雍陶
　　但见城池还汉将岂知佳丽属蛮兵锦江南渡闻遥哭尽是离家别国声
　　大渡河边蛮亦愁汉人将渡尽囬头此中邮寄思鄊泪南去应无水北流
　　越巂城南无难地伤心从此便为蛮寃声一恸悲风起云暗青天日下山
　　云南路出陷河西草长青芜瘴色低渐近蛮城谁敢哭一时収泪羡猿啼
　　蜀城战后感事　　　　　　　　前人
　　蜀国英灵地山重水又回文章四子盛道路五丁开词客题桥去忠臣叱驭来卧龙同骇浪跃马比浮埃巳与无妖土那知有祸胎畨兵依汉栁蛮斾指江梅战后悲逢血烧余更见灰空留犀厌怪无复酒除灾嵗积苌怨春深杜宇哀家贫移未得愁上望鄊台
　　蜀国经蛮后寄雍陶　　　　　马异
　　酋马渡泸水北来如鸟轻防年期凤阙一日破城此地有征战谁家无死生人悲还旧里鸟喜下空营弟侄意初定友朋心尚惊自从经难后吟苦似猿声
　　独愁　　　　　　　　　　　李崇嗣
　　闻道成都酒无钱亦可求不知将防许销得未来愁郭震蜀人赋东郊诗因走京师言蜀将乱后果
　　有李顺之变　　　　　　　　前人
　　今日出东郊东郊如春色青青原上草莫教征马食
</div>
    <div class="pagination">
<a href="全蜀艺文志_page24.html">上一页</a><span>...</span><a href="全蜀艺文志_page20.html">20</a><a href="全蜀艺文志_page21.html">21</a><a href="全蜀艺文志_page22.html">22</a><a href="全蜀艺文志_page23.html">23</a><a href="全蜀艺文志_page24.html">24</a><span class="current-page">25</span><a href="全蜀艺文志_page26.html">26</a><a href="全蜀艺文志_page27.html">27</a><a href="全蜀艺文志_page28.html">28</a><a href="全蜀艺文志_page29.html">29</a><a href="全蜀艺文志_page30.html">30</a><span>...</span><a href="全蜀艺文志_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
