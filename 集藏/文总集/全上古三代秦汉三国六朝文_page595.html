<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 595 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 595 页/共 658 页</h1>
    <div class="content">　　仰惟高祖孝文皇帝禀圣自天，道镜今古，徙驭嵩、河，光宅函洛，模唐、虞以革轨仪，规周、汉以新品制，列教序于乡党，敦诗书于郡国。使揖让之礼，横被于崎岖；歌咏之音，声溢于仄陋。但经始事殷，戎轩屡驾，未遑多就，弓敛弗追。世宗统历，聿遵先绪，永平之中，大兴板筑，续以水旱，戎马生郊，虽逮为山，还停一篑。
　　窃以皇迁中县，垂二十祀。而明堂礼乐之本，乃郁荆棘之林；胶序德义之基，空盈牧竖之迹。城隍严固之重，阙砖石之功；庸堞显望之要，少楼榭之饰。加以风雨稍侵，渐致亏坠。又府寺初营，颇亦壮美，然一造至今，更不修缮，厅宇凋朽，墙垣颓坏，皆非所谓追隆堂构仪刑万国者也。伏闻朝议，以高祖大造区夏，道侔姬文，拟祀明堂，式配上帝。今若基宇不修，仍同丘畎，即使高皇神享，阙于国阳，宗事之典，有声无实。此臣子所以匪宁，亿兆所以失望也。
　　臣又闻官方授能，所以任事，事既任矣，酬之以禄。如此，上无旷官之讥，下绝尸素之谤。今国子虽有学官之名，而无教授之实，何异兔丝燕麦，南箕北斗哉！昔刘向有言：「王者宜兴辟雍，陈礼乐，以风化天下。夫礼乐所以养人，刑法所以杀人，而有司勤勤请定刑法，至于礼乐，则曰未敢，是则敢于杀人，不敢于养人也。」臣以为当今四海清平，九服宁晏，经国要重，理应先营；脱复稽延，则刘向之言徵矣。但事不两兴，须有进退。以臣愚量，宜罢尚方雕靡之作，颇省永宁土木之工，并灭瑶光材瓦之力，兼分石窟镌琢之劳，及诸事役非急者，三时农隙，修此数条。使辟雍之礼，蔚尔而复兴，调诵之音，焕然而更作。美榭高墉，严壮于外；槐宫棘宇，显丽于中。道发明令，重遵乡饮，敦进郡学，精课经业。如此，则元、凯可得之于上序，游、夏可致之于下国，岂不休欤！诚知佛理渊妙，含识所宗，然比之治要，容可小缓。苟使魏道熙缉，元首唯康，尔乃经营，未为晚也。（《魏书·李崇传》）
　　◇奏更申集改公孙崇所调音律
　　前被旨敕，以兼太乐令公孙崇更调金石，并其书表，付外考试，登依旨敕以去。八月初，诣署集议。但六乐该深，五声妙远。至如仲尼渊识，故将忘味；吴札善听，方可论辨。自斯已降，莫有详之。今既草创，悉不穷解，虽微有诘论，略无究悉。方欲商扌淫滥，作范将来，宁容聊尔一试，便垂竹帛。今请依前所召之官并博闻通学之士更申一集，考其中否，研穷音律，辨括权衡。若可施用，别以闻请。（《魏书·乐志》。正始元年十月，尚书李崇奏。）
　　◇辞北伐启
　　臣实无用，猥蒙殊宠，位妨贤路，遂充北伐。徒劳将士，无勋而还，惭负圣朝，于今莫已。臣以六镇幽垂，与贼接对，呜柝声弦，弗离旬朔。州名差重于镇，谓实可悦彼心，使声教日扬，微尘去塞。岂敢导此凶源，开生贼意。臣之愆负，死有馀责。属陛下慈宽，赐全腰领。今更遣臣北行，正是报恩改过，所不敢辞。但臣年七十，自惟老疾，不堪敌场，更愿英贤，收功盛世。（《魏书·李崇传》）
　　◎李平
　　平字昙定，崇从弟。太和初为通直散骑常侍，袭父嶷爵彭城王。后例降爵为公，拜太子中书舍人，迁散骑侍郎。出为长乐太守。除冀州仪同开府长史，行河南尹。宣武即位，除黄门侍郎。迁司徒左长史、河南尹，行相州事。寻正剌史，加征虏将军，又加平东将军。入为度支尚书，领御史中尉。拜镇北将军，行冀州事。领相州大中正，加散骑常侍。延昌中，迁中书令。孝明即位，加抚军将军，封武邑郡公，进镇军大将军、兼尚书右仆射。寻正右仆射，熙平元年卒，赠侍中、骠骑大将军、仪同三司、冀州刺史，谥曰文烈。
　　◇谏幸邺表
　　伏见己丑诏书，云轩銮辂，行幸有期，凤服龙骖，克驾近日。将欲讲武淇阳，大习邺魏，驰爽于绿竹之区，骋ら骥于漳滏之壤。斯诚幽显同忻，人灵共悦。臣之愚管，窃有惑焉。何者？嵩京创构，洛邑ㄈ营，虽年跨十稔，根基未就。代民至洛，始欲向尽，资产罄于迁移，千畜毙于辇运，陵太行之险，越长津之难，辛勤备经，得达京阙，富者犹损太半，贫者可以意知。兼历岁从戎，不遑启处，自景明以来，差得休息。事农者未积二年之储，筑室者裁有数间之屋，莫不肆力伊，人急其务。实宜安静新人，劝其稼穑，令国有九年之粮，家有水旱之备。若乘之以羁绁，则所废多矣。一夫从役，举家失业。今复秋稼盈田，禾菽遍野，銮驾所幸，腾践必殷。未若端拱中天，坐招四海，耀武崧原，礼射伊洛，士马无跋涉之劳，兆民有康哉之咏，可不美欤？（《魏书·李平传》。世宗将幸邺，平上表谏。）
　　◇表纠崔亮
　　臣以萧衍将湛僧珍、田道龙游魂境内，犹未收迹，义之、神念尚住梁城，令都督崔亮权据下蔡，别将分瓦生即住东岸，与亮接势，以防桥道。臣发引向堰，舍人曹道至，奉敕更有处分，而亮已辄还京。案亮受付东南，推毂是托，诚应忧国忘家，致命为限。而始届汝阴，盘桓不进；暨到寇所，停淹八旬；所营土山攻道，并不克就。损费粮力，坐延岁序。赖天威远被，士卒愤激，东北腾上，垂至北门。而亮迟回，仍不肯上，臣逼以白刃，甫乃登陟。及平硖石，宜听处分，方更肆其专恣，轻辄还归。此而不纠，法将焉寄？案律：「临军征讨而故留不赴者死。」又云：「军还先归者流。」军罢先还，尚有流坐，况亮被符令停，委弃而反，失乘胜之机，阙水陆之会？缘情据理，咎深「故留」。今处亮死，上议。（《魏书·崔亮传》。李平部分诸军，将水陆兼进，以讨堰贼。亮违平节度，以疾请还，随表而发。平表。）
　　◇奏张回转卖费羊皮女罪
　　冀州阜城民费羊皮，母死家贫，无以葬，卖七岁女子与同城人张回为婢。回转卖于俞阝县民梁定之，而不言良状。案盗律：「掠人、掠卖人、和卖人为奴婢者死。」回故买羊皮女，谋以转卖。依律处绞刑。（《魏书·刑罚志》。延昌三年，尚书李平奏。又见《通典》一百六十七。）
　　◇奏清河国臣为君母服
　　《礼》：「臣为君党，妻为夫党，俱为从服，各降君夫一等。故君服三年，臣服一期。」今司空臣怿自以尊厌之礼，夺其罔极之心，国臣厌所不及，当无随降之理。《礼记·大传》云：「从轻而重。」郑玄注云：「公子之妻为其皇姑。」既舅不厌妇，明不厌者还应服其本服。此则是其例。（《魏书·礼志》四。延昌三年，清河王怿所生母罗太妃薨，侍中崔光议，以为君厌降大功，国臣服期。博士封伟伯等、清河国郎中令韩子熙议以为君大功，国臣宜小功。尚书李平奏。）
　　◇奏立宗室犯法定式
　　帝宗磐固（《通典》作「磐石」。）周布于天下，其属籍疏远，荫官卑末，无良犯宪，理须推究。请立限断，以为定式。（《魏书·刑罚志》、《通典》一百六十七。）
　　◎李谐
　　谐字虔和，平第二子。受父前爵彭城侯。自太尉参军，历尚书郎、徐州北海王元颢抚军府司马，入为长兼中书侍郎。崔光引为兼著作郎，加辅国将军、相州大中正、光禄大夫，除金紫光禄大夫，加卫将军。元颢入洛，以为给事黄门侍郎。颢败除名。孝静初，徵为魏尹，不起。除大司农卿，加骠骑将军，转秘书监。武定二年卒，赠骠骑大将军、卫尉卿、齐州刺史。有集十卷。
　　◇述身赋
　　夫休咎相蹑，祸福相生。龟筮迷其兆，圣达蔽其萌。览成败于前迹，料趣舍于人情。咸争途以走利，罕外己以逃名。连从车以载祸，多厩马以取刑。岂知夫一介独往，乃千乘所不能倾。伊薄躬之悔吝，无性命之淑灵。藉休庸于祖武，仰馀烈于家声。徒从师以下学，乏游道于上京。洎方年之四五，实始筮之弱龄。爰释巾而从吏，谬邀宠于时明。
　　彼□□之赫赫，乃陋周而小汉。帝文笃其成功，我武治其未乱。掩四奥而同轨，穆三辰而贞观。威北畅而武戢，鼎南迁而文焕。异人相趋于绛阙，鸿生接武于儒馆。总群雅以同归，果方员而殊贯。伊滥吹之所从，初窃服于宰旅。奉圣王之高义，游兔园而容与。缀鸿鹭之末行，连英髦之茂序。
　　乃伯舅之西伐，赫灵旗之东举。复奉役于前辕，仍执羁于后距。迫玄冬之暮岁，历关山之遐阻。风激沙而破石，雪浮河而漫野。乐在志其无端，悲涉物而多绪。俄宫车之宴驾，改乘辕而归予。
　　属推恩之在今，自傍枝而礻是福。既献□以命宗，叨微躬于侯服。礼空文于ぽ飨，赋无征于汤沐。思守位而匪懈，每屏居而自肃。忽忝命于建礼，游丹绮之重复。信兹选之为难，乃上应于列宿。源犹且自免，何称仲治与太叔。生□之萧散，本寓名而为仕。好不存于吏法，才实疏于政理。竟火烛之不事，徒博弈其贤已。窃自托于诸生，颇驰骋于文史。通人假其馀论，士林察于□理。乃妄涉于风流，遂饰辈于士子。且以自托□□□□。
　　虽迩迩尘滓，而赏许云霞。栖闲虚以筑馆，背城阙而为家。带二学之高宇，远三市之狭邪。事虽俭而未陋，制有度而不奢。山隐势于复石，水回流于激沙。树先春而动色，草迎岁而发花。座有清谈之客，门交好事之车。或林嬉于夜月，或水宴于景斜。肆雕章之腴旨，咀文艺之英华。羞绿芰与丹藕，荐朱李及甘瓜。虽惭洛水之名致，有类金谷之喧哗。聊自足于所好，岂留连于或号。思炯戒而自反，勖身名于所蹈。奉哲后之渊猷，赞崇麾于华奥。岂于乘之乏使，感一眄之相劳。竟不留于三月，因病满而休告。
　　彼东观之清华，乃任隆于载笔。蔡一去而贻恨，张再还而有述。忽牵短而滥官，司史于藏室。惭班子之繁丽，微马生之简实。复通籍而延宠，陪帝扃之华密。信仪凤之所栖，乃丝文之自出。历五载而徘徊，犹官命之不改。谢能飞于无翼，故同滞于有待。晚加秩于戎章，乃□号之所在。
　　属运道之将季，谅冠屡之无碍。奄升御于鼎湖，忽流哀于四海。昔汉室之中微，皇统于是三绝。暨孝昌之陵陂，亦继□而祸结。将《小雅》之诗废，复三纲之道减。思于时昏，独沉吟于运闭。遂退处于穷里，不外交于人世。及数反于中兴，驱时雄而电逝。既藉取乱之权，方乘转圆之势。俄隙开而守废，遂冠冕之毁裂。彼膏原而途野，嗟卫旰与嵇血。
　　何古今之一揆，每治少而乱多。虑遁身于东掖，荀窘迹于南罗。时获逃于□阜，仍窜宿于岩阿。首丘急于明发，东路长其如何。遽登舟而鼓，乃沿洛而岩河。鹜寸阴于不测，竞征鸟于归波。时在所而放命，连百万于山东。何信都之巨猾，若封豕与大风。肆吞噬于嘴距，咸邑烬而野空。径黎阳之寇聚，迫崖垒之氵风隆。躁通川而鼎沸，矢交射于舟中。备百罹于兹日，谅陈蔡之非穷。乘虎口而获济，陵阳侯而迅往。得投憩于濮阳，实陶卫之旧壤。望乡村而伫立，曾不遥之河广。闻虏马之夕嘶，见胡尘之昼上。
　　王略恢而庙胜，车徒发而雷响。扇风师之猛气，张天毕之层网。裁一鼓而冰销，俄氛之廓荡。昔蘧生之出奔，睹亡徵于乱政。及季子之来反，乃君立而位定。伊吾人之蕞尔，本无于衰盛。忻草茅而偃伏，且优游于宸庆。复推斥于宦流，延光华于玺命。甫闻内侍之忝，复奉优加之令。何金紫之陆离，郁貂玉之相映。
　　时权定之云初，尚民心之易扰。何建武之明杰，茂雄姿于天表。忽灵命之有归，藉亲均而争绍。师出楚而飙发，旆陵江而云矫。辟阊阖之峥嵘，端冕旒于亿兆。神驾逝以流越，翠华飙而缭绕。苟命舛而数违，虽功深而祚天。时难忽然已及，网罗周其四张。非五三之亲昵，罕殉节于汉阳。彼百寮之冠带，咸北面于西王。矧恩疏而任远，固身存而义亡。及宸居之反正，振天网于颓纲。甄大义以明罚，虚半列于周行。乃褫带而来反，驱下泽于故乡。
　　探宿志以内求，抚身途而自计。不诡遇以邀合，岂钓名以干世。独浩然而任己，同虚舟之不系。既未识其所以来，亦岂知其所以逝。于是得丧同遣，忘怀自深。遇物栖息，触地山林。虽因西浮之迹，何异东都之心。愿自托于鱼鸟，永得性于飞沉。庶保此以获没，不再罪于当今。（《魏书·李平附传》。元颢入洛，以李谐为给事黄门侍郎。颢败除名，乃为述身赋。）

卷三十六
◎李冲
　　冲字思顺，陇西狄道人。西凉武昭王之曾孙。献文末，为中书学生。孝文初，迁秘书、中散、内秘书令、南部给事中。迁中书令，加散骑常侍，转南部尚书，赐爵顺阳侯。又进爵陇西公。五等建，封荥阳郡开国侯，拜廷尉卿，迁侍中、吏部尚书、咸阳王师。东宫建，拜太子少傅，领将作大匠，加辅国大将军，进镇南将军。改封阳平郡开国侯，兼左仆射。迁尚书仆射，改封清渊县开国侯。太和二十二年卒，谥曰文穆。
　　◇谏预召兵戍南郑表
　　秦州险厄，地接羌夷，自西师出后，饷援连续，加氐胡叛逆，所在奔命，运粮擐甲，迄兹未已。今复豫差戍卒，悬拟山外，虽加优复，恐犹惊骇，脱终攻不克，徒动民情，连胡结夷，事或难测。辄依旨密下刺史，待军克郑城，然后差遣，如臣愚见，犹谓未足。何者？西道险厄，单径千里，今欲深戍绝界之外，孤据群贼之中，敌攻不可卒援，食尽不可运粮。古人有言，「虽鞭之长，不及马腹」，南郑于国，实为马腹也。且昔人攻伐，或城降而不取；仁君用师，或抚民而遣地。且王者之举，情在拯民；夷寇所守，意在惜地。校之二义，德有浅深。惠声已远，何据千一城哉？且魏境所掩，九州过八，民人所臣，十分而九。所未民者，惟漠北之与江外耳。羁之在近，岂急急于今日也？宜待大开疆宇，广拔城聚，多积资粮，食足支敌，然后置邦树将，为吞并之举。今锺离、寿阳，密迩未拔，诸城、新野，跬步弗降。所克者舍之而不取，所降者抚之而旋戮。东道既未可以近力守，西蕃宁可以远兵固？若果欲置者，臣恐终以资敌也。又今建都土中，地接寇壤，方须大收死士，平荡江、会。轻遣单寡，弃合陷没，恐后举之日，众以留守致惧，求其死效，未易可获。推此而论，不戍为上。（《魏书·李冲传》）
　　◇答诏有
　　臣等徼逢幸会，生遇昌辰。才非利用，坐班位列；功无汗马。猥受山河，叨忝之宠，终古无比；莫大之施，万殒靡酬。而睿、丕识乖犬马，心同枭獍，潜引童稚，构兹妖逆，违悖天常，罪逾万殒。睿结衅在心，阴构不息，间说戚蕃，拟窥乾象。虽睹休平，未怀疑惑，何尝片辞披露宿志，原心语迹，实为贼首。丕之二子，从恶累年，交扇东西，窥扰并夏，测观此状，无容不知。惟圣慈含育，恕其生命，其若天地何！其若神何！夫效诚尽节，为下之恒分；刑兹无赦，在上之常法。况曲蒙莫大之恩，奖以忠贞之义，而更违天背道，包藏奸逆，求情推理，罪乃常诛。而慈造宽渥，更流恩贷，续睿三断之骸，还丕已绝之魄，二三纵宥，实亏宪典。犹复上延天眷，言念畴日。不以臣等背负馀党，别垂明诏，再申齐信之恩，重喻皎日之旨，伏读悲惭，惟深愧惕。（《魏书·陆俟附传》。陆睿构逆赐死。高祖诏仆射李冲、领军于烈云云。冲烈表。）
　　◇表弹李彪
　　臣闻范国匡人，光化升治，舆服典章，理无暂失。故晋文功建九合，犹见抑于请隧；季氏藉政三世，尚受讥于，固知名器之重，不可以妄假。先王既宪章于古，陛下又经纶于今，用能车服有叙，礼物无坠。案臣彪，昔于凡品，特以才拔，等望清华，司文东观，绸缪恩眷，绳直宪台，左加金，右珥蝉冕。（阙）东省。宜感恩厉节，忠以报德。而窃名忝职，身为违傲，矜势高亢，公行僭逸。坐舆禁省，冒取官材，辄驾乘黄，无所惮慑。肆志傲然，愚聋视听，此而可忍，谁不可怀！臣辄集尚书以下、令史以上并治书侍御史郦道元等于尚书都座，以彪所犯罪状告彪，讯其虚实，若或不知，须讯部下。彪答臣言：「事见在目，实如所劾，皆彪所知，何须复召部下。」臣今请以见事，免彪所居职，付廷尉治狱。（《魏书·李彪传》）
　　◇又表
　　臣与彪相识以来，垂二十载，彪始南使之时，见其色厉辞辩，才优学博，臣之愚识，谓是拔萃之一人。及彪位宦升达，参与言燕，闻彪评章古今，商略人物，兴言于侍筵之次，启论于众英之中，赏忠识正，发言恳恻，惟直是语，辞无隐避。虽复诸王之尊，近侍之要，至有是非，多面抗折。酷疾矫诈，毒愆非违，厉色正辞，如鹰之逐鸟雀，懔懔然实似公清之操。臣虽下才，辄亦尚其梗概，钦其正直，微识其褊急之性，而不以为瑕。及其初登宪台，始居司直，首复驺唱之仪，肇正直绳之体，当时识者，佥以为难。而彪秉志信行，不避豪势，其所弹劾，应弦而倒。赫赫之威，振于下国；肃肃之称，著自京师。天下改目，贪暴敛手。臣时见其所行，信谓言行相符，忠清内发。然时有私于臣，云其威暴者，臣以直绳之官，人所忌疾，风谤之际，易生音谣，心不承信。
　　往年以河阳事，曾与彪在领军府，太尉、空及领军诸卿等，阅廷尉所问囚徒。有人诉枉者，二公及臣少欲听采。理未尽，彪便振怒东坐，攘袂挥赫，口称贼奴，叱吒左右，高声大呼云：「南台中取我木手去，搭奴肋折！」虽有此言，终竟不取。即言：「南台所问，唯恐枉活，终无枉死，但可依此。」时诸人以所枉至重，有首实者多，又心难彪，遂各默尔。因缘此事，臣遂心疑有滥，审加情察，知其威虐，犹未体其采访之由，讯检之状。商略而言，酷急小罪，肃禁为大。会而言之，犹谓益多损少。故怀寝所疑，不以申彻，实失为臣知无不闻之义。
　　及去年大驾南行以来，彪兼尚书，日夕共事，始乃知其言与行舛，是己非人，专恣无忌，尊身忽物，安己凌上，以身作之过深劾他人，己方事人，好人佞己。听其言，同振古忠恕之贤；校其行，是天下佞暴之贼。臣与任城，卑躬曲己，若顺弟之奉暴兄。其所欲者，事虽非理，无不屈从。
　　依事求实，悉有成验。如臣列得实，宜殛彪于有北，以除奸矫之乱政；如臣无证，宜投臣于四裔，以息青蝇之白黑。（《魏书·李彪传》）
　　◇上书言宜立三长
　　宜准古，五家立一邻长，五邻立一里长，五里立一党长，长取乡人疆谨者。邻长复一夫，里长二，党长三，所复复征戍，馀若民。三载亡愆则陟用，陟之一等。其民调，一夫一妇帛一匹，粟二石。民年十五以上未娶者，四人出一夫一妇之调；奴任耕、婢任绩者，八口当未娶者四；耕牛二十头，当奴婢八。其麻布之乡，一夫一妇布一匹，下至牛，以此为降。大率十匹为公调，二匹为调外费，三匹为内外百官俸，此外杂调。民年八十以上，听一子不从役。孤独癃老笃疾贫穷不能自存者，三长内迭养食之。（《魏书·食货志》。太和十年，给事中李冲上言云云，书奏。高祖从之。）
　　◇奏录刘丙子孙
　　丙，河右硕儒，今子孙沉屈，未有禄润，贤者子孙，宜蒙显异。（《魏书·刘丙传》。太和十四年，尚书李冲奏，于是除其一子为郢州郧阳令。）
　　◇奏养子不从坐
　　前彭城镇将元拔与穆泰同逆，养子降寿宜从拔罪。而太尉、咸阳王禧等以为律文养子而为罪，父及兄弟不知情者不坐。谨审律意，以养子于父非天性，于兄弟非同气，敦薄既差，故典刑有降，是以养子虽为罪，而父兄不预。然父兄为罪，养子不知谋，易地均情，岂独从戮乎？理固不然。臣以为：依据律文，不追戮于所生，则从坐于所养明矣。又律惟言父不从子，不称子不从父，当是优尊厉卑之义。臣禧等以为：「律虽不正见，互文起制，于乞也举父之罪，于养也见子坐，是为互起。互起两明，无罪必矣。若以嫡继，养与生同，则父子宜均，祗明不坐。且继养之注云：『若有别制，不同此律。』又令文云：『诸有封爵，若无亲子，及其身卒，虽有养继，国除不袭。』是为有福不及己，有罪便预坐。均事等情，律令之意，便相矛盾。伏度律旨，必不然也。」臣冲以为：指例条寻，罪在无疑，准令语情，颇亦同式。（《魏书·李冲传》）
　　◎李韶
　　韶字元伯，冲兄子，孝文赐名。延兴中，补中书学生。袭父承爵姑臧侯，除仪曹令。迁给事黄门侍郎。后例降侯为伯。兼太鸿胪卿。迁太子詹事、秦州大中正。出为安东将军、兖州刺史。宣武初，徵拜侍中，领七兵尚书。寻除抚军将军、并州刺史。免。起兼将作大匠。出为抚军将军、秦州刺史。徵还，行定州事，转相州刺史。孝明即位，入为殿中尚书，行雍州事。后除中军大将军、吏部尚书，加散骑常侍。出为冀州刺史。迁车骑大将军，转定州刺史。正光五年卒，赠司空、雍州刺史，谥曰文恭。
　　◇奏狱成许家人诉枉
　　使虽结案，处上廷尉，解送至省，及家人诉枉，尚书纳辞，连解下鞫，未检遇宥者，不得为案成之狱。推之情理，谓崔纂等议为允。（《魏书·刑罚志》。兼廷尉卿元志上言，狱成不许家人陈诉。大理正崔纂等以为宜许陈诉。尚书李韶奏。诏从之。）
　　◎李琰之
　　琰之字景珍，小字默蠡，韶从弟。孝文时，举秀才，不就，后为彭城王勰行台参军，入兼著作郎。熙平初，为国子博士，领尚书仪曹郎中，转中书侍郎、司农少卿、黄门郎。迁国子祭酒，转秘书监、兼七兵尚书。迁太常卿。孝庄初，兼御史中尉。除征东将军。出为卫将军、荆州刺史，兼尚书左仆射、三荆二郢大行台。孝武初，徵兼侍中、车骑大将军、左光禄大夫、仪同三司。永熙二年卒，赠侍中、司徒、雍州刺史，谥曰文简。
　　◇宗室助祭议
　　案《祭统》曰：「有事于太庙，群昭群穆咸在。」郑氏注：「昭穆咸在，谓同宗父子皆来。」古礼之制，如是其广，而当今仪注，唯限亲庙四，愚窃疑矣。何以明之？设使世祖之子男于今存者，既身是戚蕃，号为重子，可得宾于门外，不预碑鼎之事哉？又因宜变法，《礼》有其说。《记》言：「五庙之孙，祖庙未毁，为庶人，冠娶必告，死必赴。」注曰：「实四庙而言五者，容显考始封之君子。」今因太祖之庙在，仍通其曾玄侍祠，与彼古记，甚相符会。且国家议亲之律，指取天子之玄孙，乃不旁准于时后。至于助祭，必谓与世主相伦，将难均一。寿有长短，世有延促，终当何时可得齐同。谓宜入庙之制，率从议亲之条；祖祧之裔，各听尽其玄孙。使得骏奔堂坛，肃承礻勺，则情差通。不宜复各为例，令事事舛驳。（《魏书·礼志》二。江阳王继表言，道武曾孙宜得预祭。李琰之议。又见《通典》五十一。）
　　◎李神俊
　　神俊名挺，以字行，小名提，冲兄子。释褐奉朝请，转司徒祭酒、从事中郎，拜骁骑将军、中书侍郎、太常少卿。出为前将军、荆州刺史，徵拜大司农。孝昌末，除镇军将军、行相州事。未之任。孝庄即位，拜散骑常侍、殿中尚书。封千乘县侯，转中书监、吏部尚书。以忤尔朱荣，除卫将军、右光禄大夫。孝武即位，拜散骑常侍、骠骑大将军、左光禄大夫、仪同三司。孝静初，行并州事。寻除肆州刺史。入为侍中。兴和二年卒，赠都督雍秦泾三州诸军事、骠骑大将军、尚书左仆射、司徒、雍州刺史。
　　◇奏定常侍员限
　　比因多故，常侍遂无员限。今以王元景等为常侍，定限八员。（《北史》二十四《王昕传》。太昌初，吏部尚书李神俊奏言。）
　　◎于烈
　　烈，代人。少拜羽林中郎，迁羽林中郎将。延兴初，领宁光宫宿卫事。迁屯田给纳。太和初，以本官行秦雍二州事。迁司卫监。转左卫将军，爵昌国子。迁殿中尚书。加散骑常侍、前将军，进爵洛阳侯。转卫尉卿，加镇南将军。迁光禄卿，封聊城县开国子。除领军将军。加金紫光禄大夫。宣武即位，出为征北将军、恒州刺史。不行。寻拜车骑大将军、领军事，进爵为侯。
　　◇乞黜落子登表
　　臣上或近臣，下不决引一人，（疑）而恩出分外，冀荷荣禄。当今圣明之朝，理应谦让，而臣子登引人求进，是臣素无教训，请乞黜落。（《魏书·于栗附传》。太和十九年，大选百僚，烈子登引例求进。烈表。）
　　◇因子忠奏事
　　臣虽朽迈，心力犹可，此等猖狂，不足为虑。愿缓跸徐还，以安物望。（《魏书·于栗附传》。咸阳王禧谋反，世宗敕烈子忠驰觇虚实。因忠奏。）
　　◎于忠
　　忠字思贤，烈子，本字千年。为侍御中散。太和中，授武骑侍郎，赐名登。转太子翊军校尉。宣武即位，迁长水校尉。寻除左右郎将，领直寝。改赐今名。迁司空长史、征虏将军，封魏郡公。迁散骑常侍，兼武卫将军。进太府卿。正始中，除安北将军、相州刺史。入为卫尉卿、河南邑中正，寻领左卫将军、恒州大中正。延昌中，除都官尚书，加平南将军。进侍中、领军将军。孝明即位，除车骑大将军，封常山郡公，加仪同三司、尚书令，领崇训卫尉。灵太后临朝，出为征北将军、冀州刺史。夺爵。寻封灵寿县公。除尚书右仆射，加侍中。神龟元年卒，赠司空，谥曰武敬。
　　◇矫诏诛裴植
　　凶谋既尔，罪不合恕。虽有归化之诚，无容上议，亦不须待秋分也。（《魏书·裴叔业附传》。时于忠专擅朝权，既构成其祸，又矫为此诏。）
　　◇疾病上胡太后表
　　先帝录臣父子一介之诚，昭臣家世奉公之节，故申之以婚姻，重之以爵禄，至乃位亚三槐，秩班九命。自大明利见之始，百官总己之初，臣复得猥摄禁戎，缉宁内外，斯诚社稷之灵，兆民之福，臣何力之有焉。但陛下以睿明御宇，皇太后以圣善临朝，衽席不遗，簪屦弗弃，复乃宠穷出内，荣遍宫闺，外牧两河，入参百揆。顾服知妖，省躬识戾。而臣将慎靡方，致兹疴疚。自去秋苦痢，缠绵迄今，药石备尝，日增无损。又今年以来，力候转恶，微喘绪息，振复良难。鸿慈未酬，伏枕涕咽。臣薄福无男，遗体莫嗣，贪及馀生，谨陈宿抱。臣先养亡第四弟第二子司徒掾永超为子，犹子之念，实切于心，乞立为嫡，传此山河。（《魏书·于栗附传》）
　　◎裴宣
　　宣字叔令，河东闻喜人。举秀才。孝文初，徵为尚书主客郎，转都官郎，迁员外散骑侍郎。及迁洛，除司空谘议参军。转司州治中，兼司徒右长史，又转别驾，仍长史。宣武即位，除太中大夫，领本郡中正，仍别驾。又为司州都督，迁太尉长史。出为征虏将军、益州刺史。永平四年卒，赠左将军、豫州刺史，谥曰定，改谥曰穆。
　　◇怀田赋
　　◇上言葬埋战亡者
　　自迁都以来，凡战陈之处，及军罢兵还之道，所有骸骼，无人覆藏者，请悉令州郡戍逻，检行埋掩。并符出兵之乡：其家有死于戎役者，使皆招魂复魄，祭先灵，复其年租调；身被伤痍者，免其兵役。（《魏书·裴骏附传》。裴宣迁太尉长史，上言。）
　　◎薛真度
　　真度，河东汾阴人。镇南大将军安都从祖弟。初从安都南奔，为徐州长史，后同归国。太和初，赐爵河北侯，加安远将军，迁镇远将军、平州刺史，假阳平公。后例降侯为伯，除冠军将军。假平南将军。除南蛮校尉、平南将军、荆州刺史。徙持节、冠军将军、东荆州刺史。改封临晋县公，转征虏将军、豫州刺史。景明中，迁华州刺史，转荆州刺史。入为大司农卿。正始初，除平南将军、扬州刺史。还，除金紫光禄大夫，加散骑常侍，改封敷西县公。永平中卒，赠左光禄大夫，谥曰庄。
　　◇豫州大饥表
　　去岁不收，饥馑十五，今又灾雪三尺，民人萎馁，无以济之。臣辄日别出州仓米五十斛为粥，救其甚者。（《魏书·薛安都附传》。真度为豫州刺史。景明初，豫州大饥，真度表。）
　　◎薛孝通
　　孝通字士达，真度族曾孙。正光中，萧宝夤引为骠骑府参军，后去职。永安中，除员外散骑侍郎，氽朱天光表为行台郎中，赐爵汾阴侯。普泰初，拜银青光禄大夫、散骑常侍、兼中书舍人，封蓝田县子。迁中书郎，出为贺拔岳行台右丞。太昌初入朝，除中书侍郎。永熙末，为常山太守。兴和二年，卒于邺。武平初，赠郑州刺史。西魏赠车骑将军、仪同三司、青州刺史。
　　◇博谱
　　乌曹作博，其所由来尚矣。双箭以象日月之照临，十二博以象十二辰之缠次，则天地之运动，法阴阳之消息，表人事之穷达，穷变化之机微。履谦谢则知冲退以致福，观杀罚则知当路而速祸，行其道则掎鹿有归，保其家乃瞻乌爰集。隐显藏用，莫不合道，龙潜雀起，率皆趣良。足以谐易至娱，洽协妙赏者也。（《御览》七百五十四。）

卷三十七
◎张彝
　　彝字庆宾，清河东武城人。孝文初，袭祖爵平陆侯，为散令。迁主客令，例降侯为伯，转太中大夫。迁典门，历骁骑将军。进爵为侯，转太常少卿、散骑常侍、兼侍中，迁尚书。宣武初，正侍中，除安西将军、秦州刺史。进号抚军将军，还，除光禄大夫。孝明初，加征西将军、冀州太中正。神龟三年，为羽林所殴卒，赠卫将军、冀州刺史，谥曰文。
　　◇上历帝圜表
　　臣闻元天高朗，尚假列星以助明；洞庭渊湛，犹藉众流以增大。莫不以孤照不诣其幽，独深未尽其广。先圣识其若此，必取物以自诫。故尧称则天，设谤木以晓未明；舜称尽善，悬谏鼓以规政阙。虞人献箴规之旨，盘盂著举动之铭，庶几见善而思齐，闻恶以自改。眷眷于悔往之衢，孜孜于不逮之路，用能声高百王，卓绝中古，经十氏而不渝，历二千以孤郁。伏惟太祖拨乱，奕代重光。世祖以不世之才，开荡函夏；显祖以温明之德润沃九区。高祖大圣临朝，经营云始，未明求衣，日昃忘食，开翦荆棘，徙御神县，更新风轨，冠带朝流。海东杂种之渠，衡南异服之帅，沙西毡头之戎，漠北辫发之虏，重译纳贡，请吏称藩。积德懋于夏、殷，富仁盛于周、汉，泽教既周，武功亦匝。犹且发明诏，思求直士，信是苍生荐言之秋，祝史陈辞之日。况臣家自奉国八十馀年，纡金锵玉，及臣四世。过以小才，藉荫出仕，学惭专门，武阙方略，早荷先帝眷仗之恩，末蒙陛下不遗之施。侍则出入两都，官历纳言常伯，忝牧秦藩，号兼安抚。实思碎首膏原，仰酬二朝之惠；轻尘碎石，远增嵩、岱之高。辄私访旧书，窃观图史，其帝皇兴起之元，配天隆家之业，修造益民之奇，龙麟云凤之瑞，卑宫爱物之仁，释网改祝之泽，前歌后舞之应，囹圄寂寥之美，可为辉风景行者，辄谨编丹青，以В睿范。至如太康好田，遇穷后迫祸；武乙逸禽，罹震雷暴酷；夏杰淫乱，南巢有非命之诛；殷纣昏酣，牧野有倒戈之陈；周厉逐兽，灭不旋踵；幽王遇惑，死亦相寻；暨于汉成失御，亡新篡夺；桓灵不纲，魏武迁鼎；晋惠暗弱，骨肉相屠，终使聪曜视并州，勒虎狼据燕、赵。如此之辈，罔不毕载。起元庖牺，终于晋末，凡十六代，百二十八帝，历三千二百七十年，杂事五百八十九，合成五卷，名曰《历帝图》，亦谤木、谏鼓、虞人、盘盂之类。脱蒙置御坐之侧，时复披览，冀或起予左右，上补未萌。伏愿陛下远惟宗庙之忧，近存黎民之念，取其贤君，弃其恶主，则微臣虽沉沦地下，无异乘云登天矣。（《魏书·张彝传》）
　　◇上采诗表
　　窃惟皇王统天，必以穷幽为美；尽理作圣，亦假广采成明。故询于刍荛，著之周什，舆人献箴，流于夏典。不然，则美刺无以得彰，善恶有时不达。逮于两汉、魏、晋，虽道有隆污，而被绣传檄，未始阙也。及惠帝失御，中夏崩离，刘苻专据秦西，燕赵独制关左，姚夏继起，五凉竞立，至使九服摇摇，民无定主，礼仪典制，此焉堙灭。暨大魏应历，拨乱登皇，翦彼鲸鲵，龛靖神县，数纪之间，天下宁一，传辉七帝，积圣如神。高祖迁鼎成周，永兹八百，偃武修文，宪章斯改，实所谓加五帝、登三王，民无德而名焉。犹且虑独见之不明，欲广访于得失，乃命四使，观察风谣。臣时忝常伯，充一使之列，遂得仗节挥金，宣恩东夏，周历于齐、鲁之间，遍驰于梁、宋之域，询采诗颂，研检狱情，实庶片言之不遗，美刺之俱显。而才轻任重，多不遂心。所采之诗，并始申目，而值銮舆南讨，问罪宛邓，臣复忝行军，枢机是务。及辇驾之返，膳御未和，续以大讳奄臻，四海崩慕，遂尔推迁，不及闻彻。未几，改牧秦蕃，违离阙下，继以谴疾相缠，宁丁八岁。常恐所采之诗，永沦丘壑，是臣夙夜所怀，以为深忧者也。陛下垂日月之明，行云雨之施，察臣枉罪之滥，矜臣贫病之切，既蒙崇以禄养，复得拜埽丘坟，明目友朋，无所负愧。且臣一二年来，所患不剧，寻省本书，粗有仿佛。凡有七卷，今写上呈，伏愿昭鉴，敕付有司，使魏代所采之诗，不堙于丘井，臣之愿也。（《魏书·张彝传》）
　　◇临终口占上启
</div>
    <div class="pagination">
<a href="全上古三代秦汉三国六朝文_page594.html">上一页</a><span>...</span><a href="全上古三代秦汉三国六朝文_page590.html">590</a><a href="全上古三代秦汉三国六朝文_page591.html">591</a><a href="全上古三代秦汉三国六朝文_page592.html">592</a><a href="全上古三代秦汉三国六朝文_page593.html">593</a><a href="全上古三代秦汉三国六朝文_page594.html">594</a><span class="current-page">595</span><a href="全上古三代秦汉三国六朝文_page596.html">596</a><a href="全上古三代秦汉三国六朝文_page597.html">597</a><a href="全上古三代秦汉三国六朝文_page598.html">598</a><a href="全上古三代秦汉三国六朝文_page599.html">599</a><a href="全上古三代秦汉三国六朝文_page600.html">600</a><span>...</span><a href="全上古三代秦汉三国六朝文_page596.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
