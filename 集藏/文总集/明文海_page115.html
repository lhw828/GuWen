<!DOCTYPE html>
<html>
<head>
    <meta charset="UTF-8">
    <title>明文海 - 第 115 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文海 - 第 115 页/共 134 页</h1>
    <div class="content">　　月娥者太平芜湖葛通甫之妻武昌邑长职马禄丁公之女西域人也少聪慧静幽诸伯氏皆明经工举子业月娥随而诵説通奥义及长归通甫及葛门事上抚下凛如礼法冡妇卢见月娥徳逾于已一日率诸妇诸女请曰愿以诸妇诸女属之娣蚤暮教诏之月娥奉命惟谨纫箴之隙必告以妇道及援引古烈女示以为则以是咸淑其化既而冦羣起其一据有豫章自上游而下势甚张郡邑悚惧卢曰郡有城郭可恃且有兵守因使月娥挟诸妇诸女避郡城未防冦果至城陷冦纪纲民事月娥叹曰吾生簪组世家其忍出犬彘下耶遂抱所生女赴水死诸妇诸女咸惊愕言曰姆之死必安于义吾可幸生乎哉亦相与死水中凡九人莫有后者其姻张纲中为物色死所得其尸时夏暑方炽七日不泛顔色如生郡人靡不骇异父老与纲中议曰十节同志死不可异圹乃于故居之南黄池里作巨穴同以塟题其石曰十女墓其弟鹤年相与树碑墓下以昭节行月娥无子其夫子与冡妇卢皆死于冦鹤年富于经史有操行幼时读书皆娥口授月娥幼名也今亦以月娥名焉论曰月娥不忍处冦境死以素习礼义诸妇诸女之死以素化于礼义以礼义死安于生也始一人自以死而九人亦相与俱何化之深耶是则九人者一月娥也自是而逺迩化其风者岂无其人奚止九人而已然不惟感诸人也至若尸七日而不腐毒暑又岂非精气感神神为翊其灵欤呜呼异哉
　　赵节妇【李东阳】
　　赵节妇宋氏陜西咸宁人也父讳翚尝知归徳州赵琳者归徳卫干戸也故节妇归之琳少负气与范指挥者交恶范计倾琳怒不能下宣徳庚戌琳以代赴京伍至两河口暴得狂疾夜乘马径去家人物色无所得筮之曰死矣节妇乃为位发丧以其衣冠塟焉时妇年十九子一曰逊始晬余节妇誓与儿存亡逊长而廕教之曰汝知吾所以不死者乎尔负我我无以见尔父于地下平居不假辞色虽壮犹加棰挞或觧之曰儿无父将恃而骄骄必败吾不食矣逊卒克自立拓产増业有四男六女虽屡干公于外栗栗如在膝下节妇亦自饬严甚别其母久迓之郊至则曰寡妇不敢野见请见于车中及堂而后拜有异姓遗女育于宋节妇弟之既而三嫁间往省节妇骂曰汝玷我家縦不能死尚戴面来也驱而出节妇事姑谨姑周老病疽甚节妇日防濯之竟愈姑季子狙节妇之财即予之姑问所畜节妇重怒其姑则曰固在实不存一钱姑死塟称子事成化丙戌有司上其节诏旌其门今年六十有七矣初千戸之病而亡也泅于河而苏鬻油者张氏竒其貌馆而饮之酒酒作复病去后十年霸州人云有狂男子时能自言我宦家子及问之即失度求者至霸则又传之保定保定盖其支族在焉至亦无所得自是遂絶又二十余年有僧寄归徳尝乞斋马牧寺为里人所嗤曰母嗤我我官也弃不为耳独我哉如赵千戸者亦僧也赵党有刘八者亟报逊使诘之僧曰予指挥徐忠中山王裔也土木之乱逃为僧于香山求有道者师久不值至徐闻有名僧在夀州始造焉其徒数十人予间及家故师怒以觚击予曰汝俗累故在恶吾従吾亦归徳赵千戸也惟闻此而已然师自为此言已悔之曰吾秘此三十年不觉妄发吾不能久居此矣盖将去也问其齿貌性度质其母其母曰噫是也逊诸父俊即率二老卒至夀访之则已发矣后归徳有九僧入赵东隣殷指挥家索饭中一老者甚怪伟问殷曰西隣者谁乎殷具以告僧顾其绰楔笑曰嘻乃树此乎遂亟去比逊追又不及人皆意其为琳也徐僧者居无何其五子来自凤阳请归之不可则彊之去竟逃还马牧犹能道赵千戸事云
　　太史氏曰节妇之行高矣当其夫亡时非不能死饮泣抱孤凡赵氏之祀之絶是惧其律身教子皆能以义自胜图于厥终虽烈丈夫岂复过哉千戸之事其亦矫诡务脱馽防之流未足深论独人之情有甚于死别者于是盖益重节妇之哀天其或者矜节妇之心使赵果不死万有一于后亦未可知彼节妇者固可以无愧也已节妇于予姑岳夫人兄弟也予毎闻其事未尝不敛袵而作重为之痛叹而不能巳故传之而千戸之事亦附见焉
　　六烈女【李梦阳】
　　儒生刘徳举来言六烈女事李子闻之然而涕出刘生曰夫子奚恸乎李子曰予盖伤为臣不忠云于乎死生亦大矣往逆瑾之乱予寔丁焉当是时人士大都以赇行问之曰救死尔又曰死瑾无谓于乎死生大矣彼粉黛笄袆之人乃顾若是烈耶自死瑾无谓之説兴于是赇者公言于朝羣议于巷偶语于途以逮至则问金多少为罪重轻于是天下吏曰考掠桎梏之咸金逋也下敛而上聚公簿而显输曰姑救死尔夫为宜若是否耶设靡赇瑾能尽死之耶于乎死生之际难矣彼粉黛笄袆之人乃顾若是烈耶予盖伤焉于是作六烈女传陈氏者陈杰女也年十八聘杨瑄居无何瑄卒女痛哭将死之父母不许欲往哭瑄又不许女则窃翦髪属媒氏往置其夫懐汴俗聘女生年月日朱绮金字与男家号定婚帖于是瑄母以定婚帖裹其髪瑄懐塟焉而女乃遂卸容饰素笄缟衣居无防父母谋改聘女缢而死天顺五年六月十一日也后五十三年为正徳甲戌瑄有侄曰永康者改塟瑄而求陈氏骨合焉二骨朽矣髪定婚帖独鲜完刘生曰塟之三年而岐谷丫产之墓李子曰世人盖多言青陵台事予窃疑焉连理之木比翼之禽今以岐谷丫瓜观之不其信耶张氏者李杰妻也年十八归杰逾年而夫病且死握其手诀曰我死汝必更然善侍后人矣妻泣矢之曰君死妾死不愿更也杰死张氏谓棺匠曰棺大之夫性喜寛大也其父母曰棺第狭之勿大匠従其父母狭其棺张氏哭毁其狭棺曰不大不棺也棺成自经而死
　　高氏者夏永昌妻也嫁三月而永昌病死高氏欲従之然家人防之严则日主前焚香窃祝曰永昌俟我其母知之泣谓之曰汝今十九年耳奈何轻死高氏曰嗟母谓百年永耶然均死耳竟缢死
　　刘氏者魏相妻也相之死也祖姑王觇妇有决志乃引妇登楼同寝妇哭之达旦不辍已绐其祖姑曰我饥渇甚祖姑信之下楼取水食妇以手巾二幅接缢于梁上年二十一矣
　　王氏者孙林妻也林病贫无以疗王氏卖衣办汤药夜吁天祈身代之林死则匍匐哭不絶声水浆不入口者二日乃潜诣后园枣树自经死
　　张氏者田孝子妻也孝子曰田鋭尝刲股疗母病母死庐墓三年于是称田孝子云孝子有甥宿舅铺而夜杀其隣铺客盗其财于是逮孝子狱无何孝子死出其尸墙为之崩张氏之死也或劝之矣则忿痛曰我与田鋭夫妇二十年矣彼既为孝子我独不得为节妇耶竟死今按六女者皆祥符郭门西人也六十年间烈女六焉足谓之兴矣闻风者激也抑地之灵使然耶李子曰予于六女而重伤时俗之偷也孔子曰匹夫不可夺志乃人不欲死顾诧人曰我死弗获死今以六女事观之然耶否耶夫钜镬之赫盈诸耳甘绮之诱战于中人之闗须防是决乃六女者方视死如归求亡如饴侦间伺隙如探金攫玉惟恐后时而靡获也斯其志可夺耶不可夺耶夫粉黛笄袆之人至防穷檐敝阓顦顇下贱之女非有闺阁之储文史之训父兄之指诲闻见之开卓也而一旦有如此者彼冠裳鸣佩之夫口先王而讲诗书者乃徃徃狼贪而狗生患难之至不化蘅为萧则豕突鼠窜矣于乎极矣予于六女安得不重伤时俗之偷也刘徳举曰斯举也予倡首义于乡人复白其事于官司矣业为六女立庙郭西
　　赞曰贵非必爵辉岂惟华有碎而完有凶而嘉于烈陈女甘心未家槁骸竟双并蔕则岐穗离离载嘉者禾五女继兴奋义执情陨躯舍生展哉令名于惟六女生有鸿毛死而遽巍山岳其高瞻庙者拜过里者式无贵无贱无识不识即迹揆心持独验同古今一感人心至公熊掌取譬瓦全是耻尔忠尔孝敢告君子
　　四烈妇【张治道】
　　闗中山川之壮风化之淳其来尚矣人生其间男子多仗节死义之士女子多贞烈抗厉之行古不暇论自嘉靖丙戌至于今百里之内有四烈妇焉呜呼难哉四烈者马康杨濮也皆以少艾之年以身殉其夫或缢或药虽死有不同而英英烈烈之气俱之与日月争光余恐其久而冺焉于是作四烈妇传
　　马烈妇者燕山左卫千戸刘钺之女山西按察司副使欹湖马公侧室也欹湖公为吏部主事时以无子娶刘氏娶十九年欹湖公病刘氏昼夜不解衣亲尝汤药吁以身代欹湖公卒刘氏遂不饮食日夜号痛五窍出血三日晚逐其侍女至夜半自缢而死觉乃奔救见其衣服腰襋悉密缝之顔靣如生有神防之者焉
　　康烈妇者康对山先生子栗妻灵寳左布政杨公女也栗有美才娶杨氏甫一年栗暴病卒杨氏坚以死殉姑张氏日夜防之恐防之有脱绐令之归宁意其见母族少弛其意可以无死而杨氏即归宁姑喜谓对山公曰无患矣无患矣及栗葬杨氏来奔葬已挟有砒霜在身至葬前数日遂潜吞之又毒以醯汤药力大作百救不能解従容言笑而死三原马谿田遗余书曰汝当为杨氏作传以垂不朽至于今未能也
　　杨烈妇者戸部郎中武功康徳充女灵寳生员杨宋妻也宋于前康烈妇为兄而烈妇乃栗従妹也宋以前哭康烈妇呕血成疾三年而卒康氏许以死殉舅姑知之百劝不听乃指其懐中少女曰汝独不念此耶康氏冷笑曰死且不顾安能顾少女乎乗间吞砒霜数匙须臾目暴面赤呼之不应救之不纳而死渼波王太史为作志与传甚悉
　　濮烈妇者长安儒生员濮仕通妻西安右防卫千戸闗景旻女也归仕通十六年而仕通卒闗氏哀毁骨立日夜坐灵柩前悲号声达里闬吊客虽疎逺者闻之无不掩面呜噎暨葬期亲为仕通治椁乃谓姑曰当作大可容两棺为是姑窃知其意亲自防范之防之不及乃用仕通縧缢牀格上死后启箱箧视之见明衣衾褥等物俱两件平生旧衣巾裙巾鞋之类悉焚烧不存乃知其谋坚定久矣
　　太防子曰人孰无死死而有名乃为可贵谚曰鴈过留声人死留名美哉四妇与古之圣帝明贤忠臣才士并垂不朽可谓知处而不重其死者矣呜呼闗中天下之一域七八年间而有此四妇焉何其多欤歴观载籍上下数百年忠臣烈士盖不多见而冯道辈代代有之岂天之付与厚于妇人而索于丈夫哉意者富贵利达有以夺之也信哉今之享高官大爵徳不足以变俗功不足以匡时文不足以经世朝身死而暮名灭其视四烈妇何如哉杨当载入河南传以产自闗中与马康濮死照耀前后故得并为四烈妇传云
　　月尼【陈鹤】
　　月尼者姓莫氏武林人也性慧多才有静徳其母向失身花间尼方十二三不能自奋遂従母失然非学士大夫不见及见非道徳文字不谈一日问潘大夫曰所谓名业者学従孰始大夫曰有志于名则名立于业则业成否则是无志者乌足以言名业耶尼闻之黙然良久曰如斯而已以是益自励凡人至益见抗不羣一日乂问田大夫曰所谓文辞者人従孰求大夫曰妙由天传机由人究致天以尽人则文辞之得矣尼闻之黙然良久曰如斯而巳以是日诵诗读书遇学士大夫即稍稍能撰五七言诗论当世务故呉越间往往有传诵其诗者后岛夷起海上勡掠两浙人多説武而学士大夫皆赞防军门召募之士渐充塞闾巷尼忧惶阖戸密迹不面人者嵗余或常对镜顾容自笑若惜陷其已无以起而终者乙夘三月望尼入天竺山院礼慈像求超脱因而大恸归倐失路见一樵者倚薪卧树间尼往问曰孰路归城中樵者曰路固岐苟致之皆可归尼曰尔何滞于此耶樵者曰吾逃樵而归于樵也尼闻之悟因拜樵乞防樵乃顾所卧薪语于尼曰夫薪也始出土中天机莫遏焉但为类材纠缪遂屈上达之性今吾伐之方得脱根株断萌蘖就收藏煆于烈阳之中变其凡姿反其静质羣妄消融截然寂灭以复于命此薪之所能也吾固怜而樵焉尼因进曰问路知归闻薪悟脱然吾生营营何求可了樵者曰人性本直流行惟光一有所制则直者屈施光者受昧不有见勇之士力反其元孰得其了哉惟山中之松溪上之月抑之不偃防之不灭初性自如本体常澈人诚求之即可了其生矣尼于是豁然大觉乃临清流涤铅粉卸绮丽衣草曳韦入家辞其母往清波郭门遂拜老尼为师削髪修禅终其身自号松月尼者鸣野山人曰世传唐吕嵓尝度女妓白牡丹宋蘓轼防化琴操事余毎论之未尝不异其人以为声乐之塲亦有能回头向道者焉月尼本背法失従当艶盛之年一旦断情欲逺凡归真倘日后采而传之未必非牡丹琴操者之流欤噫滛风蔓地妇道日凋使世之二节者与闻月尼之事得不俛顔自汗哉
　　烈女辉【郑善夫】
　　烈女辉者三河令周应文之季女也其先姬姓末裔即国为氏散处方隅应文盖居庸之世也辉生而含慧抱素七嵗知女训尝论夏侯令女曰一死事便了何截髪断鼻乃尔应文甚竒之时有将耀者将子也习业于应文隽爽絶于流辈应文亦甚竒之间遂以辉属焉待年于归大礼未就而耀以正徳九年六月死时辉年十七礼不敢逾阈奔讣吞声痛悼自废其食饮应文忧之纠戚属谕意不少变旬有二日遂自经于中堂中外闻者靡不嗟惜声动山后先是耀之家买棺毕氏得巨木一本析而二之至兹遂以及辉唏天其偶然耶辉性嗜花草墀下自萟数十本英蘂繁膴日供采撷辉死一夕尽为之凋焉山后暑多蝇自辉之死辉之家蝇亦去类尽其次年乙亥所司部使者以事迹闻曰节义
　　越人郑善夫闻之曰燕赵之风悲以壮其生人多忼慨奋跃有所激触即轻舎其生自古然哉故感燕丹之义视死如赴者白虹遂为贯曰往往有焉辉一女子也一念之至至感草木动天时是故城頽杞妻雷击齐廷天人通贯之理古今一也吾尝论燕赵之士使充以仁义道徳顾但为侠客劒士称显后世而己耶辉之天资冲粹节义昭然岂又不在学者歔夫
　　徐妙锦【黄佐】
　　徐氏妙锦者先世凤阳人父中山武宁王达开国元勲母夫人贾氏妙锦夙承姆训性复端静虽生长王公家然执礼柔嘉且寡言笑长姊适燕王后正位中宫是为仁孝文皇后次姊代王妃洪武末诸藩不靖代王被逮妙锦乃爇香告天矢不适人斋戒洁清若事佛然实无佛可事自是亲藩来求婚皆谢絶之有妹及笄亦归安王为王妃矣家人或劝之妙锦坚志如故仁孝文皇后崩时妙锦年已二十有八文庙闻妙锦贤且美欲聘为皇后命内使暨六尚女官往谕防妙锦称病辞匿不出家人复来劝之曰此朝命也可终避耶女官随即直抵病榻妙锦拥被呻吟内使遥列房栊外与女官皆叩首请不得已乃徐徐引起自以手指面曰吾所以不嫁者岂有他哉正以貌陋且有麻痕非妇容也女官皆罗跪仰视良久乃进言曰尊貌明莹如玉安得有麻特谦辞尔妙锦即谬指数处曰此皆斑斑作防岂非麻乎女官即出内使亦随去复命妙锦即削髪为尼旦夕望虚空礼佛未尝一日懈文庙闻之竟虚中宫不复册立洪熈改元妙锦乃养髪返初服宣徳初上仁宗皇后张氏尊号为皇太后皇太后自为东妃时闻禁中往事歆羡其节行高洁每叹以为古今罕有至是始下教令达于宣宗欲一见之于是遣宦官将命至留都召妙锦赴北京叙戚里恩谊勅有司具舟楫饮膳礼视公主且遣内使防行及至即延入宫中相见即自称徐达第三女肃拜谦谨雅裕皇太后以下皆尊敬之每晨入晚出或出不待晚凡数日进退恭重不失跬步宫娥见之莫不悚然私相语曰此辞皇后不为者也特赐金帛服用诸物优养其老复遣内使防送还留都旧第正统庚申正月卒年六十有一祔塟钟山先茔之次予闻其志操于勲卫徐天赐甚详惜不能尽忆也复得墓志陈琏集中畧其始终然与闻诸天赐者相合天赐乃妙锦长兄魏国公徐辉祖曾孙云
　　太史氏曰书称二女厘降礼云天子一娶九女使妙锦在当时继长姊正位中宫亦礼当然也顾乃逊避若将凂焉亦甚高洁矣哉世称光武不能屈子陵子陵亦呼帝文叔视若韦布皇甫士安犹疵其面君耀节不入高士传乌乎世之丈夫子汲汲求仕低首屈膝惟恐不荣以禄故遗子陵以高然此犹以君臣言也若中宫则与帝敌体并主天下大与委质事君者异妙锦乃竟坚厥贞守文皇帝亦竟不之强皆盛徳事也呜呼难哉
　　熊烈妇【敖英】
　　烈妇清江人也姓彭氏清江县学生熊崇文妻也崇文贫而好学烈妇织絍给之不告劬勚故人称内助贤必曰彭氏云初华林贼之冦端州也姜通判妾被执义不辱死之崇文以语烈妇意在激之也烈妇曰此妇人分内事耳既而贼果至攻东门不破焚城外庐舍杀人烈妇走遇贼被执之尽脱簮珥与贼不得免贼牵之入室将汚之烈妇则抱庭柱不行贼怒以铁锤击之烈妇怒骂曰狗贼无礼我不爱生宜速杀我贼拔刃截其衣领惧之烈妇不为动贼犹迟之时里中妪亦被执在傍劝之曰何苦如是烈妇叱之曰是何言吾意决矣第语吾夫自爱于是贼知不可夺也始刃之血流满地烈妇犹骂贼不絶口而死贼去崇文收其尸其色如生过者悲焉有泣下者呜呼贤哉烈妇可谓死于义矣夫彼戴须眉服冠绅携志丐生防大僇于天地间者观此亦可省哉或者谓烈妇之死成于激此不知烈妇者也此説行则忠臣孝子之志孤矣慨惟世降而俗漓为世道计者恒激之以作其气是故名节之训义生之别清议之讥评国史之华衮鈇钺激之也至矣然犹贸贸焉莫知适趋也呜呼何况妇人又况应变于卒至之时予窃悲夫天下之不能皆激也使天下为子为臣果皆成于激而为子孝为臣忠亦何病于激而顾以之加烈妇也故曰谓烈妇之死成于激者不知烈妇者也烈妇死一年副使提学先生闗西李公以其事闻于朝许立石旌表今立石明伦堂之右
　　陆义姑姊【陆粲】
　　陆义姑姊者吴郡陆粲之姊也婉嫕有识鉴归蒋氏而寡其弟粲举进士为给事中疎戆好言事一嵗中章十余上数讥弹用事者过恶竟以是得罪谪西南夷徼外地荒逺不能以家従粲既行数月而其妻病没有一男一女皆幼母胡夫人老且失明方悲号嘑天莫知为计姊闻之曰嘻此吾责也顾其子曰善视而室吾往与二雏俱存亡矣亟走弟舍抱持其男若女以泣日抚视之且教以学书记及女红恩意甚笃男若女皆忘其母之没也他日粲得稍迁为县令过家恋恋不能别姊曰别矣有尔姊在何忧粲遂慨然辞去不复顾家曰有吾姊在何忧久之粲致仕归其男若女则皆长矣姊又日为缝纫衣被饬治奁具视毕婚嫁乃辞去复従其子以居于是呉之大夫士凡与粲兄弟友者闻之莫不高贤姊之行曰昔者鲁妇人遭乱舍已子而存兄子时号鲁义姑姊今姊行足追配若人宜遂曰陆义姑姊云或曰姊其有所闻而兴起者与姊未尝学问顾自其少时喜従诸弟説史传故实及览稗官小説至古人壮节事辄拊手称善为吟诵不释口夫其嗜义也固天性然耶然姊居贫足不出阃阈又其诸弟及子皆贱士不能借交于四方之贤豪长者以谈説游扬其名故姊之事独其乡人知之耳今世有良史如刘中垒者录寘之列女传中安知不与鲁义姑姊者并传也虽然姊之始愿则岂为区区之名哉于是姊年且六十其弟粲将率其男若女往为夀而书其事以祝之曰俾尔后之人无忘焉作陆义姑姊传
　　节妇虞氏【许相卿】
　　节妇虞氏钱山董湄之妻也少慧知书年十六归董归董及两月湄暴得惑疾强死节妇褫魄惊恸一日三四絶复蘓痛且自念従一大义也同穴信誓也殉义成信计莫如死潜治后事以身殉家众觉共防之节妇不获逞则长恸曰吾即不死终不能与生人事耳于是尽屏常所服髽免麻枲以居哀哭无间晨夕娣姒弗叅语笑丈室重扃攻苦食淡时董方饶乐独瘁瘠如枯禅苾蒭尼人为弗堪顾甚安之间咏菊云移种春苗爱防周柴桑无主为谁秋寒芳甘抱枯枝萎羞坠飘风逐水流咏竹云一片贞心古井泉清寒彻骨自堪怜相防嵗暮青青色歴尽冰霜戴一天节妇死计不遂终怨无已曰吾不得従官人死得复见官人如生者快长瞑乎乃自貌其夫额准眉目耳轮郭倩辅两颧重頥粲齿綘唇晳肌黝鬓如其平生募工刻画而私润饰之然工得形似耳意态风度溢于雕绘粉墨之表则节妇情属神解防手应心得十五焉既成大哭曰官人今果如生矣且酒炙飨之自是日必荐语必告事必祷盥栉汤沐昏旦寝兴裘葛更袭无异生人之奉十五年一日也夫感通之实精诚之极也节妇于夫诚积而思专梦耶寤耶而目若见之而耳或闻之家众老穉骇而走相告曰木官人汗簌簌下矣又相告曰木官人举褏指挥矣见妇人口语张其舅谦木强人也恚曰儿乃冯为厉耶亟取火之节妇无可奈何大恸曰吾长已矣由是食则祈死泣必泪血黯尔郁悒以终节妇死时年五十一以伯氏淞子升嗣淞好文与予善故为序列之着于篇
　　论曰妇以节事夫义也然时遇邅迍全于坚忍机来眇忽贵于决従决従俄顷而坚忍将终身焉故节一也惟时与机难易悬矣是故江涨待符贞姜溺旅舍断臂王妇决恶疾偕老宋女贞早寡终养孝妇义自刑全节梁行高浴室毕命隂妻壮残形显操魏妇激投崖軿死二窦勇血书清风王妇烈礼殿血象谭妇灵是其节何可轩轾而难易自非一律也故仲由结缨王蠋伏劒概之北庭十九年不屈之臣同一节尔而子卿险艰倍十百矣节妇亦云悲夫
　　四烈【吴国伦】
　　四烈其三郡人其一蜀人而郡人姬也俱生嘉靖间也先后以盛年従其夫死予窃心异之乔木之诗説者谓文王化行江汉即女子能以礼自守岂四氏能风于诗乎夫四氏皆处身贫贱家生无所师死无所激第自信其従一之志巍如泰山不可动信如四时不可移曾不知有后名也奚啻贤于游女之自守者乎至如刘中垒范宣城所著称方斯或有遗憾矣夫徽美不殊而世典或漏君子犹愍焉乃予产同其乡而覩闻其事甚着宁能使之溘死无传也即闾巷何以风作四烈传
　　石琼秀丰乐里人郡诸生石汉女生嘉靖丁酉自少性刚烈与羣女居抗志自好不习为冶容甲辰聘州人张经世乙夘经世病卒琼秀闻讣悲咽毅然欲奔丧父母力挽之不可比至经世家一哭几絶徐强起上堂拜舅姑曰不幸不及事吾夫犹得为吾夫事二尊人即张家妇无他志矣遂留丧次不去其后父母屡迎之舅姑亦以贫故屡劝之归琼秀竝以死誓弗聴稍迫之辄欲引刀自决自是宗党内外无复敢有夺其志者张氏故防而经世父方困诸生不能自给未几父又病死琼秀独与其姑自相吊即并日而食不言饥易衣而起不言寒竟癯然骨立至庚申三月呕血死予考列女传其以未嫁称高节者仅罗女静翟女素也然静之不嫁为父报夫而素之死夫为见迫于贼皆有以也乃琼秀则何以哉夫执礼奔丧甘贫誓死此其志盖可以贯金石而与日月争光即罗翟二女难之矣经世又名化予少尝师事之
　　従二姑为宣化里人従必达女适赵璁两家皆田舍儿曾不闻醮诫语乃其居室倡随油然天性乡邻贤之越六年璁病且死目其妻而不能言二姑泣曰得毋以妾为念乎惟有与君同穴耳于是璁目始瞑二姑抚尸哭之屡絶其姑力慰不解誓以死殉姑因属一老婢密防之二姑知姑意勉従之已葬璁舍东隅朝夕持浆饭哭奠焉闻者为之哽咽流涕未几私告其婢曰幸善视吾姑吾夫待吾冥冥且旬日今得以身与之试黄泉蓐蝼蚁死无恨矣语毕遂不复食寻以他事绐婢出即闭门解其巾经死室中姑与婢破壁救之无及矣死之日年才二十有四其姑哭之恸曰妇死吾儿也因举其丧与璁合葬予观古烈女类为人所不亮而恐见汚至自刑其耳目鼻髪以示心若曰刑余之人可释也乃二姑一无所为而独以有同穴盟慨然身赴之惟恐失期即贾生所称烈士殉名未必若是勇也此之为节不已难乎太史公尝悲岩穴之士名堙灭而不称嗟乎岩穴之士犹有称者而独处身泥垢若所谓男而壻婢女而妇奴即有竒节不得负青云之士以传岂贱其人而羞称之乎夫管仲父之举甯戚也以婢知其诗周大夫有其婢贤为能忍辱甘死以全其主父母不可谓细行矣曾不得少概见至如翟家婢青死其主女即因主女见烈由古及今其不得有所因而称者又何可胜数乎予所闻里中庄八儿死节事窃不胜其悲矣八儿郡富口人庄宁女宁父祖三世为庄家奴遂冒庄姓八儿年十六嫁刘学良学良亦人奴子越一年病卒葬舍旁八儿执丧甚哀日举案进食哭奠于墓屡絶复苏久之为舅姑所厌欲嫁之八儿以死拒又数月有少年佣耕者见八儿悦之求为赘壻其舅姑业已纳聘而使八儿母従臾之八儿自度不能抗佯许焉佣遂为期以请至期八儿与其姒方晨舂私谓姒曰明日不相舂矣姒不解其意少选又与姒易簮曰他日见簮毋相忘也姒益疑之至暮忽改新妆出拜舅姑舅姑不知其诀也以为将受壻而喜之须臾入室自缢死夫八儿以人奴子为人奴妇至防贱矣又年少质弱即依违其舅姑非有门阀可损保训可辱也顾独视再适为汚而甘死若饴兹不凛凛丈夫女哉彼以富人子而有文君名人子而有文姬岂得与八儿论贵贱哉语云金生沙砾珠出汚泥信矣信矣艾姬者蜀之什邡县人艾荣女吾友陶弼令绵竹时纳为小姬初陶娶于黄无子而善妬尝纳呉氏姬生一子且数嵗黄阳爱之因劝陶再纳黄氏姬盖黄姬即其兄女性悍而有妖态计纳之足以薄呉宠而危其孤也陶寻携两姬之绵竹果不相能无何黄亦往助之初入廨即抚呉姬子阳泣曰久不抱儿儿瘠甚岂小妇不善视儿耶陶信以为爱也遂不复有他虞防儿有防疾陶适役于外二黄隂赂医酖杀之且目呉姬曰尚能恃儿近吾夫否已陶知儿死二黄手而莫如之何第遣与呉姬俱归呉姬遂见逐为农人妇矣故陶得乗是时纳艾姬艾姬年始十七端好寡言笑有宠于陶后陶迁姚安别驾携艾过家与二黄异居二黄窃恨之已陶又坐事贬闽阃叅军独携艾姬往黄愈不能平嗾黄姬往制之比至则艾姬退处一室曰宁絶吾进御毋宁使官廨有恶声汚吾夫名是时陶己逾五十无嗣自愤为妬妇悍妾所厄郁郁成疹死黄姬恬不为哀第自括其装中资为再适计而独艾姬抱尸抚棺哭七日七夜不食而死死之日属其従者曰吾従夫子地下无恨矣幸焚吾尸裹吾骨以归庶几祔夫子之余土藏焉従者如其言以骨従陶榇还至家黄犹妬未巳大骂曰婢子安得祔夫寻瘗其骨壊垣下且迳其上曰婢子安得有冢乃所谓黄姬者业已不用命而自嫁夫矣嗟乎悲哉艾事陶未久且非其正御也而能慨然以死殉可不谓贞乎彼妇之妬不有其夫而忍于翦其嗣又何有于殉夫之小姬也后三年黄以恶疾死又二年郡牧杨仁甫始迁艾姬与陶合葬而为文祭焉










　　明文海巻四百十三
　　钦定四库全书
　　明文海巻四百十四　　　　余姚黄宗羲编传二十八
　　列女
　　书张贞女死事【归有光】
　　张贞女父张耀嘉定曹巷人也嫁汪客之子客者嘉兴人侨居安亭其妻汪妪多与人私客老矣又嗜酒日昏醉无所省诸恶小往往相携入妪家饮酒及客子娶妇恶小皆在其室内治果肴为欢宴妪令妇出徧拜之贞女不肯稍稍见姑所为私语夫曰某某者何人也夫曰是我父好友通家往来久矣贞女曰好友廼作何事若长大若母如此不媿死耶一日妪与恶小同浴呼妇提汤见男子惊走遂归母家哭数日人莫得其故其母强叩之具以实告居久之妪阳为好言谢贞女贞女至则百端凌辱之贞女时时泣语其夫令谢诸恶小复乗闲従容劝客曰舅亦宜少饮酒客父子终不悟反以语妪辄致榜掠恶小中有胡岩最桀黠羣党皆卑下之従其指使一日岩众言曰汪妪且老吾等不过利其财且多饮酒耳新娘子诚大佳吾已寝处其姑其妇宁能走上天乎遂入与妪曰小新妇介介不可人意得与胡郎共寝即懽然一家吾等快意行乐谁复言之者妪亦以为然谋遣其子入县书狱妪尝令贞女织帨欲以遗所私奴贞女曰奴耳吾岂为奴织帨耶妪益恶之胡岩者四人登楼縦饮因共呼贞女饮酒贞女不应岩従后攫其金梳贞女詈且泣还之贞女折梳掷地妪以已梳与之又折其梳遂罢去顷之妪方浴岩来共浴浴已妪曰今日与新妇宿岩入犯贞女贞女大呼曰杀人杀人以杵击岩岩怒走出贞女入房自投于地哭声竟夜不絶明日气息仅属至薄暮少蘓号泣欲死岩与妪恐事泄絷诸牀足守之明日召诸恶小酣饮二皷共防贞女椎斧交下贞女痛苦宛转曰何不以刃刺我令速死一人乃前刺其颈一人刺其胁又防其隂共举尸欲焚之尸重不可举乃縦火焚其室隣里之救火者以足蹴其尸见吓然死人因共惊报诸恶小皆潜走一人私谓人曰吾以铁椎椎妇者数四犹不肯死人之难死如此贞女死时年十九耳嘉靖二十三年五月十六日也官逮小女奴及诸恶小鞫之女奴歴指曰是某者防吾姊某以椎击吾姊某以刃刺吾姊妪骂恶小曰吾何负于汝汝谓姑杀妇无罪今何如妪寻死于狱贞女为人淑婉奉姑甚谨虽遭毒虐未尝有怨言及与之为非独亢然蹈白刃而不惴可不谓贤哉夫以羣贼行汚闺闼之间言之则重得罪不言则为隠忍抑其处此尤有难者矣自为妇至死逾一年而处汪氏仅五月或者疑其不蚤死嗟乎死亦岂易哉嘉定故有烈妇祠贞女未死前三日祠旁人皆闻空中鼓乐声祠中火炎炎从柱中出人以为贞女死事之徴予来安亭因见此事叹其以童年妙龄自立如此凛然毛骨为竦因反覆较勘着其始末以备史氏之采择
　　徐贞娥【陈有年】
　　贞娥上虞人也父诸生三旸字邑葛之泰泰殇娥闻问即于邑小楼雉经父母排闼入税之得无絶则亟请赴丧众格不遂遂衣大练自闭一室矢靡它间值家庆诸姑姊固邀之出娥怆然固拒曰繄不祥人也行将焉如父母夙庀奁饰间陈诸左右辄又怆然循其袂曰身已缟素矣直弃不视忉忉乎恤恤乎逾二年不解顔已而名家多慕従之媾者语稍稍闻娥娥大恨曰天乎身不获蚤决致滋纷纷也齧其臂至糜始娥自闻讣隠闵湛痛日侵寻以病至是革竟骨立卒厪加中殇一嵗耳呜呼脰之缪犹可税也五内之缪不可税也其归一死也泰父诸生烶临泣曰娥果为儿死矣合言诸三旸三旸归其柩曰女志也呜呼难矣古之为教者不轻贷人于死亦不重以死律人曰国君死社稷大夫死众士死制乃若妇则曰夫死称未亡人曰従一而终如是而已其在未为妇抑异矣戴记有之取女有吉日女死婿齐衰吊葬而除夫死亦如之又有之女未庙见而死归葬于女氏之党两者明着之礼文可考虽然是果尽于人情而无所置隆汚损益耶否耶迹徐娥所操执同耶异耶易曰君子以致命遂志鲁论曰匹夫不可夺志也志囘则礼従释之志端则礼従节之志纯挚则竭情归质而自致于天自致于天也者天之所不得违也而圣之所不得制也教之所不得束也文之所不得传也呜呼难言已难言已或闺閤而进于君子或章逄而非夫或荏苒而能遂或轩然自雄而易夺圣人之取舍宜何如哉童汪踦之死仲尼曰能执干戈以卫社稷虽欲勿殇不亦可乎圣人之教其不为不可继也津津乎其许人以志而乐成人善也徐娥生不识两髦然身殉焉而后瞑葛之宗未尝告逆妇然窆两鲜而后无憾余嘉娥以一藐殇女能用其志为世教重不宜冺冺乃为传而论之曰若娥者加于殇礼而合之墓亦可也又曰娥高祖为聘君文彪葛生则大理卿浩曾孙也两君当竖瑾时俱有大节娥不辱云
　　二贞【陈有年】
　　余少时则见世母家盖三嫠嫂云继重以仲氏孤之妇聚室茹荼门无偶迹亦人道之极恫也转毂数纪诸嫠闇然盖棺余重愍之宗父老言三嫠娣姚贤矣而仲姒李最蚤寡无间然余摭其可论者联为传列家乘焉李贞媍者有智妻邑姜山李女也年十八而归逮姑周媪归一年子启恩生启恩生之嵗先中丞则备兵松州顾诸犹子曰有智愿遂以智往往无何病且亟中丞公泣而抚之曰毋忧媍媍名家子当有固志有固志继而丝枲立而孤则惟我在乃归其丧而贻书先淑人谓周恤若有智媍如所谓有智者防李氏哭稍苏泣言大人岂以是坚我哉防大人宁当二心者遂称未亡人以终李为人沈挚少言天然絶色笑亦未尝菀蹙见所难堪浑浑嘿嘿家人见者尽以为古太朴也日夕纺絍抚所生子骎骎长中丞公归呼启恩共余学聘周媪宗氏女己而比嵗遭伯李丧中丞公之不禄火作诸居室悉燬焉周媪继卒李雕落益甚先淑人起煨烬余割旁舍二三楹栖其孤娶所聘妇扃戸与俱作即昼日过者寂不闻人音第时见壁间炊炀或轧轧纺纱声始觉其有人也曰嗟乎李贞妇能帅其新媍一至此乎咸叹息又数年启恩能授童子业先淑人复佐以址数椽草草营栖妇寻举子李亦未尝解頥如故操久之卒距始嫠三十四年年五十有四而其卒也娣姚贞妇哭倍哀以同忧患故姚贞妇者智弟有容妻也父家上虞曰姚经归时年十六生一子启英未晬而有容卒姚年眡李寡差长然二十九耳先一年伯氏有常亦卒一子甫龀及是则周媪子尽矣媪耄且病三嫠妇相吊持藐诸孤累如也居室灾伯姒洎姚附同堂者构寝寝厪厪施椽未落防有周媪之丧同堂有惑于禨祥者议毋内媪肂三嫠妇环而哭哭己姚奋曰义不以惸惸故诎损姑丧遂身负尸呼二姒掖我直趋寝所既寘尸复环而哭倡议者愕然至辟睨哭甚哀则义格且业已在寝遂不复言姚癯弱呐呐如不能言即言气如不能属然铁靣凛凛望而知其节也启英幼而孱甚时时病欲不生姚剂桮棬噢咻鞠之苦心特至居常泣谓英若父一线脉安在吾忍死待若若不慎自立吾瞪目死矣即英胜冠且有室犹然若始税襁也姚持家治于丈夫第亡论攻苦纎啬乃官私出入直用臆为计簿嵗时防稽防门授子弟凡目倾臆如贯无爽者初时疏粝不属季年稍称囷羡粟箧羡布孤壮且防成焉有孙二皆聘乃卒距始嫠三十七年年六十五伯氏先姚三年卒季贞媍子启恩亦蚤世所娶周媪宗氏女二十八嵗而寡颇渐二贞风力贫长二孤无他先姚二年年未五十卒论曰于乎余观于二贞而重伤世之多佻也自中古以还掲名教以厉俗兴耻讵不较着于乎一何佻者之多也二贞起邨阎襁呱呱不意全之孤持与俱立初曷知名为何物卒亦曷尝沾沾自憙哉盖性固然矣名之持人其流使人沾沾自憙而不得反其真然而茍出于不佻君子贵之况出于真哉
　　任烈妇【王邦才】
　　烈妇姓杜氏邑人杜薰女宁州刺史乡贤杜公之孙也适庠生任堵子自立佥宪乡贤任公之孙也烈妇天性聪慧克勤女红自立家不饶裕烈妇以辛苦自甘一日自立疾烈妇供侍汤药甚苦盖己几半载矣疾笃烈妇即以死誓家人俱莫之知卒之日众为殓事于庭烈妇在寝室中以刃自刎血流如注者半晌烈妇挺然坐床头一足彊持于地终不之仆众觉而视之畧无难色久之方伏枕盖在甲午年四月二十六日也无论男妇童稚往观如市靡不惊异有告于余余既信且疑遂吊自立请见烈妇烈妇即许余同翁兄至烈妇室烈妇端坐于床敛衣衾叩首称谢视项下刀眼如桃大气従此出而眼光面色依然一无恙人也原刃在床边余曰苦烈妇曰不苦余曰痛烈妇曰不痛且曰夫死愿不移时而往不意今己七日不死也盖虽声气不壮烈妇以手自形视之皆防其意至五月初五日以手指棺欲就寝于内若得意遂志之状再二日方卒自自立末卒以前至刎后以及卒其不食者先后二十日矣固正气自持即不至死者天不令烈妇即死使众得目覩其事以愧世之无节操者不然而一刎即死一死即殓未必人人闻而信之也况气従项出食不下咽至二十日方毙不以为苦且痛者非旷世所罕见者哉至邦才氏曰士君子读圣贤书系纲常任尚有不能坚白其操甚至昧义偷生视烈妇为何如哉古人谓慷慨易従容难烈妇能慷慨亦能従容盖难之难者也吁是可以风世以俟夫司竹帛者采焉
　　归烈妇【归子慕】
　　归烈妇者太仓陈鼎彛之女昆山归善世之妻也年十九来归而善世年十八二年而善世死善世疾革语妇曰尔母寡居无子我即死丧毕尔自归与母居养尔母妇泣曰妾无归礼君即死妾将随君善世竟死妇哭之顾牀头劒拔劒欲自裁母抱持夺劒谓母曰儿必死业已许夫死矣自数宜死者四无子宜死年少宜死舅姑老异日无依宜死舅姑自有子奉养无须我宜死曰趣市棺我妇人死即殡不可露尸母守之三日夜谓母儿活一刻即一刻如刀刺愿聴儿死侍婢以糜进不食则以置善世前曰君食则我亦食抚尸哭曰吾所以悲者非悲君也吾旦暮死将欢然见君独吾母老无子嗣子又亡走于外惟吾与姊二人而吾姊者势不能相收吾又且死使六十嵗之寡母穷无所归是故悲也含尸以玉珥珰一自含曰九泉之下以此为信母见其志坚不可夺慨然曰女死不过一时痛耳吾旦暮之人适使我无后累遂母子相对缝衣衾治殓具市棺善世死五日妇沐浴更衣出拜舅姑舅姑止之悲哀不胜其従大母毛节妇周氏十九嵗丧夫无子执志不移事姑以孝闻朝廷旌其闾时年八十舅谓之曰如汝従大母者新妇所亲见也顾不足效乎奈何欲死妇曰人各有幸不幸而大人皆老新妇年少嵗月遥遥事变难料新妇何敢望従大母死决矣退而复自语曰吾今日惟知不绐夫以生何心为名母与姑皆毛出従姊妹也姑谓母曰吾两人何至立视其死必止之母出棺钉盈握铮然掷于前曰视之女已如是而谓尚可止乎是夜妇自经于牀喉间声如锯母坚塞两耳卧啮被流汗它妪救之复苏张目视救者频顣曰徒苦我我终当死明日日中妇寝以被防头伺人去仍以被裹衣为防头状脱身缢死其辞舅姑也袭衰其缢以殓服时万厯三十三年十月十四日也妇之初欲死也劝者曰盍従尔夫临没之言乎妇曰临没之言非夫意也去年里中某妇者夫死年少无子而独自居守吾夫哀其志谓我曰不如速死夫固已命我矣善世为人质直无隠情每自知其短刻意自将辄曰我不知何自能好数为其妇称古义烈事
　　烈妇黄氏【郑之】
　　烈妇黄氏太史东崖先生族姑嫁予侄歾遗四孤不三年皆续亡烈妇自经死家史氏曰古有之死易立孤难厥有幸有不幸焉烈妇之死于夫也盖死于孤也烈妇夫殁之三年而后死于其夫之忌日者孤存与存孤亡与亡之义也夫殁而有孤也又有四孤也烈妇固念不至死而其势亦将不得死不敢死及夫一摘再摘以至三摘之又四摘之三年之内四孤荡然矣一孤亡复立一孤烈妇已矣无孤之可立矣无孤之可立则死之虽欲勉于其难而不得不就于其易故曰有幸有不幸也乡使夫歾之日无一线之遗者烈妇必慷慨引决不俟今日始杀身以报夫子也故夫幸则婴之存赵不幸则息之死奚齐其尤不幸则亡一孤复立一孤﨑岖图存而卒无所济则相死于厓山之海也烈妇乃类之悲夫烈妇死于九月廿九日沐浴结束阖戸投缳癸亥死之日也用其夫故时灵帛即其日为异时酾酒之享従容审处死不忘同食也年三十八不得旌而力防亦不能鸣之有司余窃悲夫穷巷之户纬萧之媪其有奇烈奇节冺冺赍志不闻于人如余家妇者何可胜数故私传而藏于家
　　赞曰死夫死孤志无有二用夫死日故帛一缢决絶成仁从容为义胜彼古人刮发截鼻
　　荡子妇【戴士琳】
　　荡子妇者故儒家女也生而婉娈便娟闲其父教自女红外傍及图史琴奕诸艺皆絶里闬习闻其美且贤父必欲得良偶而后字之防富人某者通于妇之隣姥因赂姥使誉某子甲之才因致求姻之意母艳其富遂字某子甲未逾年富人死某子甲悉发其父藏为长夜饮一切狗马蹋踘摴蒱狎邪之好毕集遂扫其父赀妇父兄故以舌耕无厚产可资壻某子甲从故酒徒逰诸酒徒业睥眤之归而妇不善也日夜向隅饮泣某子甲不能堪自惟此身无所寄将遂作沟中瘠乎方踌躇间遇故酒徒故常鹑衣乞食于某子甲者俄而怒马鲜衣掉臂于市某子甲低回羡之方逆缩不敢见酒徒従俦众中揽其衣絶叫曰公乃一寒如此哉某子甲惭不忍告已而徐吐情实故酒徒抚掌大笑曰愚哉余贫宁出子下一旦有此秋毫皆主人力也子谓季布卫青非夫哉子诚一俛首犹可恣睢令人不敢正视又何论饥寒乎某子甲起再拜谢曰谨如教第不识所従曰方今邑中最赫赫人耳目者子试思之某子甲黙然良久曰得非某公乎曰是矣是匪借父兄灵也彼别有霜露在握视县令丞家监耳可頥指使也每谭一事发一笺即千金立至子诚能得幸某公防虎之皮横行里中朝夕倚醉歌楼縦横如意或防有睚眦则吾党羣出噪呵之其人且韲粉矣何似尔妇翁龌龊青衫搦三寸管以石田糊口哉某子甲仰天狂笑以为遇子晚因相与连袂踵门见某公某公方张筵燕客不得见留宿故酒徒家夜分酒人起蹴其枕曰子休矣我视尔无一长足录徒厐然食粟耳为我主人仆者率多技能或美少年可狎者子自度何技可当吾主而往乎有则我见若于公不能子休矣某子甲垂首丧气防焉如不欲生因长跽问计于酒人酒人故沈吟久之应曰得之矣我闻子妻甚丽而才子诚饰妻以求幸富贵股掌间耳某子甲曰我不难身为仆妻为奴独惜老大不従奈何曰子又愚矣子在而妻焉往且子忧公不纳耳公欲之畴敢抗者乃见某子于公因图其妻之貌以进公大悦立召某子甲使召其妻某子甲意其妇翁必且梗命挟其羣数十人往扬扬従里门入妇翁果大惊徒跣号天而泣曰嗟乎子之无良一至是乎父子自度不能得之于公必不能得之于监司守令抱女欲絶者数四使妇饰膏以往妇乃従容顾父兄曰何虑之深也儿岂以此生累父兄哉第令人戒车徒儿且膏沐以待诡其父兄出扄户自经死死三日某公方据胡牀对客忽覩一丽人自称某人持匕首刺公中左肩因大叫伏地须臾觉左肩隠隠作楚及旦成大疽竟以不起
　　野史氏曰悲哉荡子妇之死我未敢谓节侠也彼特粗知礼义羞为臣妾计画无复之耳其去沟渎之经几何独悲某公之豪华岂不能千金买骏而逼其故人女供奴婢至令抱恨以没伤哉彼妇之父兄身厠衣冠尚隠忍不得白何论含寃于蔀屋者耶
　　李翠翘【戴士琳】
　　京口娼曰李翠翘者貌可中上机頴絶伦甫及笄即负超然逺举之志歙有罗生者自新安之燕道出京口邂逅翠翘翘即心许罗生生不知也既逾年岛夷横行江南所过残破生还自都已失翘迹矣方奔走南北落魄贫甚时胡大司马镇越生往依之胡特众畜生居嵗余生遮説胡曰公所部材官良家子俱越柔脆之夫闻岛夷腥臊自溃谁能陷敌也江淮间故多亡命贩盐鼓掉出入洪涛陆行持矛握槊不避生死此可当呉兵十百之用不佞习其渠魁一呼可致三千人公能假我万里装募致其豪杰使将而南即区区岛夷如疾风扫残箨耳公大喜立授三千金使渡江而北生尽以付昔时酒徒博人不逾月装立尽自度不能见公则走分宜相胄子幕下乞一缄负荆而还公素习分宜公子度不能奈何生姑含之诡谓曰尔能従我麾下立一竒节数千金不汝问也生负惭矢口应曰诺愿蹈汤火以赎前罪时倭酋曰徐海曰汪直者角立以畸扼东南公既己挑怒之两酋者内不相能而外尚合公欲先诱海以钓直但未得人如郦生陆贾者因思罗生能以口舌动我脱三千金宁不能以口舌动海使内附乎此辨口可使也遂遣生使説海生既至海巢则踞上坐为陈説利害海意殊不为动撼羣卤防生下露白刃临之生鼓掌而笑顔色自若海意解复延生坐稍稍肯赴胡军而疑信且半姑试生曰汝能留质吾军我单车见胡公乎生曰幸甚海大解頥与生痛饮期以旦日日中往抵暮而还嘱其党曰我暮不还则醢罗生发兵救我比旦海果行生留为质日既晡海留酌胡公所大酣畅不时返羣倭竞来防生刃加于腹生自分必死矣俄闻壁后叩门甚急众皆蒲伏聴命则一少年女子亭亭立户下叱曰尔曺何须臾不能忍也假令主还欲得生罗生尔曺能续其颈耶主果不还罗生几上肉耳何烦此张皇呵叱也众皆唯唯袖刃生窃瞷之则李翠翘也因叩首乞怜翘为呉音以对曰子无忧异类我将脱汝生又叩头谢不杀恩因此知翘盖被掳岛夷已得幸徐海矣无何海归大善胡公意遍谕诸酋使释生防然海卒无还生意也居旬日海忽遣使送生还生心知翘意特无従考镜惟有涕泣衔恩而已以此胡公亦善御生留之幕府生又挟分宜公子势恫吓之居然为重客矣嵗余公捣海巢防海翠翘亦在俘中谓生且当活已所以乞哀万状生卒不向胡公出一语翘竟死于市临刑仰天大呼曰李翠翘误识罗生而负徐海死真晚矣乃知海昔日之従降翘与有力也
　　野史氏曰徐海以狂竖煽祸东南国家盖诎数万金钱供战士仅乃降之而不能胜翘枕上一语此其功当录即贷一死不为过也奈何罗生忍人不为翘乞哀令冺冺以没余闻此事于金陵人陈岱华怜其无闻为传之其后分宜败罗生不免伏法天道盖不爽哉











　　明文海巻四百十四
　　钦定四库全书
　　明文海巻四百十五　　　　余姚黄宗羲编传二十九
　　方技
　　齐琦【王祎】
　　齐琦者字仲圭饶之徳兴人也别号易岩时人咸称之曰易岩先生因不复以字行曾祖明善宋端平甲午乡贡进士祖潜起父顗世以儒学名初齐从祖有梦龙贵澄者皆明易専心邵子之学而贵澄尝注经世观物等书琦读其遗书自幼即领悟其防又廖应淮者建昌人精通邵氏学在宋季言国家运祚祸福如指掌而琦同郡傅立号初学者实得其传立当至元间以其学显世祖甚敬信之又祝泌者亦琦同郡人其于邵学尤精与应淮同时出其学则有子传焉琦既承家学又兼得祝氏傅氏之传葢其为术由声色气味以起数而推乎元防运世即其数之所见天地气运之否泰生人吉凶休咎之徴无不可以预定尝至衢有周孚者邀诣其家问以家事琦曰自子造居屋必厯一纪乃始生育人今满一纪则嵗中当添三子男今年十二月七日明年二月九日及八月子生之月日也孚补县幙軄待次于家明年三月当上琦曰子赴官在今年九月乎与同适市指一女子曰此为子家八月生子者也孚因纳为子妾未防其前官有故九月即之官十二月七日某妻果产子二月九日子妇复育子至八月所纳妾亦生子矣当琦留孚家有二客扣门者琦闻其声輙曰二人必皆三品官然不久且至坐重罪二人者一为潭守别多喇卜丹一为衢守将赵甲后果俱以罪废同郡马氏者故相家琦至其家隔垣闻妇人声曰是妇来嵗其举子乎其夫曰吾妇年巳四十矣生七女子矣纵娠亦恐非男耳琦曰不然来嵗举子当在秋中癸酉日明年八月癸酉果得子至休宁金南庚逺迓之问曰今日至吾家首何见琦曰子家首见我者与我同甲辰生人也比至果然琦曰子家今夜子时后山有不动之物动明日辰时前山有不动之物动是夕家后土库栋桡崩明日大石坠前山巅金氏以问琦曰土库崩万二千时内损小口大石坠万二千时有一布衣受宣命者未三年其孙自经死既三年其子用大臣荐授武畧将军平江万户府镇抚江浙行省平章呼圗克布哈致琦问动静琦曰朝廷今日除公矣问軄为何琦曰軄三品耳且当理财赋后旬日报至果以其日除大府卿又曰然公还半涂必改除入中书明年当复为平章矣比至中途果改除中书右丞明年果复为平章有进士三人曰扎拉伊埓台曰伊纳克哈雅曰布延同谒琦琦各问其今何官扎曰我以阶五品矣琦曰子当作郡推官而散阶仍五品又曰子当作郡守阶三品又曰皆非也子当作行省理问官散阶四品也巳而江西行省迁调除潮州推官湖广行省迁调又除髙州捴管而中书皆不准复除湖广行省理问官所得散阶亦悉如所言伊曰我亦当及五品阶琦曰子不能五品也府判县尹县尹府判府判县尹终六品耳已而中书除兴和府判官而福建迁调又除崇安县尹厯十月中书不理俾复任兴和比至兴和而过期不得任再授延平路判官又以故不赴复除浦城县尹以终布曰吾阶当至六品琦曰子可及五品为漕运官已而除海道盐运千户果五品也江浙提学黄晋卿年六十有六将致仕琦谓之曰来年乃可致仕当带秘阁軄名七十后于是起位一品然公性褊少容止二品耳于是明年以秘书少监致仕至七十有三复召为翰林直学士陞侍讲学士而归枢宻参议归旸谒琦琦谓曰公旦夕当陞軄本府寻任风纪为三品又登政府二品矣顷之陞枢宻判官即擢河西防访使遂拜四川行省参政中书平章嘉珲致琦问琦曰不出旬日公出中书矣越九日除大司农又问琦琦曰当复逺出耳俄迁平章行省江浙琦尝语所知曰自今以往天下多故不十五年京邑南迁千里矣未防海内大乱朝廷削弱而权臣挟皇嗣驻河南今且十五年又尝语人曰南士行入风宪矣方是时省台摈南人不用已久不久果有诏用南人其术精验类如此琦防京师名贵人非可与语者虽以礼来致末尝往门外谒者车马如市亦未尝轻语人而乐从韦布之士防琦尝用荐者署初庵书院山长至正已丑自京师归屛居番阳山中邈焉若与世絶或劝之出则曰时行时止吾岂固必者哉嵗庚子乃携妻子至金陵居焉琦于经史悉究通大义虽精于数学然耻于术数名家讲论易道剖析理趣多昔儒所未发立言建议必要归于仁义道徳有闗于世教故士大夫间用是尤尊慕之
　　赞曰先天之学秦汉而下唯魏伯阳能知之至陈圗南乃发其秘一再传而邵子出焉邵子之言曰先天学心法也万化万事何莫不由心生心者理与数之会而世之言邵氏学者乃唯论数而舍理何哉隂阳五行有是理斯有是气及其生物气聚而有形则象与数所从出理者太虚之实义数者太虚之定分治乱祸福不能外于数而数曷尝离于理乎故夫数囿于理理函乎数者先天之教也世传邵子以其学授王豫天恱天恱蜀人死无所授以所着皇极经世軆要一篇内外观象数十篇者同塟玉枕中未百日吴曦叛盗发塜出其书道士杜可大得之以授廖应淮而应淮所着又有集画前妙用等书数十万言悉以授傅立而齐琦得之则其渊源所自来可徴巳余数从琦防闻其言未尝不以理为本盖程子所谓加一倍法者然世之浅于知琦者徒谓其于数为精何也余故取世之称琦者録其一二而特论其学术之大要着于兹
　　郭守敬【王祎】
　　郭守敬字若思顺徳邢台人也生有异质不为儿童戯祖荣号驾水翁通五经精于算数水利之学时镏秉忠张文谦张易王恂皆同学州西紫金山而秉忠与翁为同志友以故守敬就学秉忠所秉忠学通天人守敬学之悉得其防要而又兼承家学之懿故其所造有异于寻常年十五六时得石本莲花漏圗即能凖其式为之又得尚书璇玑圗规【阙】为之尤极其精顺徳城北有石桥嵗久为泥潦所沈没无能知者守敬輙审其地形而求得之人以为神中统三年文谦为中书左丞荐守敬习水利且精制度有巧思征诣召对称防乃面陈水利六事其一中都旧漕河东至通州权以玉泉水引入行舟嵗可省僦车钱六万缗通州以南于兰榆河口径直开引由防村跳梁务至扬州还河以避浮鸡盘浅风浪逺转之患其二顺徳达活泉开入城中分为三渠引入城东可灌溉其地其三顺徳沣河东至古任城失其故道没民田千三百余顷此水开修成河其田即可畊种其河自小王村经滹沱合入御河通行舟楫其四磁州东北滏漳二水合流处开引由滏阳邯郸洺州永平下经鸡泽合入沣河其间可溉田三千余顷其五懐孟沁河虽巳灌溉尚有漏堰余水东与舟河余水相合开引东流至武陟县北合入御河其间溉田亦可一千余顷其六黄河自孟州西开引少分一渠经由新旧孟州中间顺河古岸下至温县南复入大河其间亦可溉田二千余顷上览其奏喜曰成吾国家之务者其斯人乎即授提举诸路河渠明年加授银符副河渠使至元元年从文谦行省西夏兴复濒河诸渠先是西夏濒河五州皆有古渠在中兴州者一名唐来长四百里一名汉延长袤二百五十里其余四州又有正渠十各长袤二百里支渠大小共十八计溉田可九万余顷兵乱之后废壊淤浅守敬为行视因故道而濬导之更立闸堰役不逾时而诸渠皆通利夏人徳之为立生祠于渠上二年迁都水少监入奏言臣向自中兴还顺河而下四昼夜至东胜可通漕运及见香泊乌梁海古渠甚多皆可修理又言金时自燕京之西麻峪村分引卢沟东流穿西山而出是谓金口其水自金口以东燕京以北可溉田利甚溥兵兴以来典守者惧有所失因以大石塞之今若按视故道使水得通流上可以致西山之利下可以广京畿之漕纳其议行之又言当于金口西预开减水口西南还大河令其深广以防涨水突入之患众皆服其识十二年丞相巴延捴师南伐宋议立水站诏守敬行视所便自陵州至大名又自济州至沛县又南至吕梁又自东平至纲城又自东平清河逾黄河故道至与御河相接又自卫州御河至东平又自东平西南水泊至御河乃得济州大名东平泗汶与御河相通形势为圗奏之悉如其言十三年都水监并入中书工部除工部郎中是嵗改修新厯立局以庀事先是秉忠言大明厯自辽金承用二百余年浸以后天宜在所立改未及用其议而秉忠没至是江南平天下混一上思其言遂举行之诏守敬与恂率南北日官分掌测验而文谦易领其事前中书左丞许衡亦叅领焉守敬乃言厯之本在于测验而测验之器莫先于仪表今司天浑仪宋皇祐中汴原所造与此处天度不符比量南北二极差约四度表石年深亦复欹侧宜尽攷其失更置之又择髙垲之所造木为重棚创简仪髙表用相比覆又以为天枢附极而动昔人尝展管望之未得其的作极仪极辰既得天体斯正作浑天象象虽形似莫适所用作仰仪以表之矩方测天之正圎莫若以圎求圗作仰仪古有经纬结而不动是之作立运仪日有中道月有九行合而作证理仪表髙景虚其象非真作景符月虽有明测景则难作闚管凡厯法之验在于交会作日食月食仪天有赤道轮以当之两极低昻标以指之作星晷定时仪其器凡十有三又作正方按丸表悬正仪凡四等为四方行测者所用又作仰规覆矩圎异方浑盖圗月出入永短圗凡五等与上诸仪互相叅攷十六年改而为太史院以恂为太史令守敬同知太史院事乃进所造仪表式于榻前指陈理致一一周悉自朝及夕上不为倦因奏唐开元问僧一行令南宫说测景天下其可考者今十三处今疆宇比唐尤广必多方测验而后日月交会分数时刻之不同昼夜长短之不同日月星辰去天髙下之不同可得周知上可其奏乃置监官十四人分道而出先从南北取直立表以测景南海北极出地二十五度夏至景在表南长一尺一寸六分昼五十四刻夜四十六刻衡岳北极出地二十五度夏至日在表端无影昼五十六刻夜四十四刻岳台北极出地三十五度夏至景长一尺四寸八分昼六十刻夜四十刻和林北极出地四十五度夏至景长三尺二寸四分昼六十四刻夜三十六刻铁勒北极出地五十五度夏至景长五尺一分昼七十刻夜三十刻北海北极出地六十五度夏至景长六尺七寸八分昼八十二刻夜一十八刻继又测验上都北极出地四十二度少北京北极出地四十二度强益都北极出地三十七度少登州北极出地三十八度少髙丽北极出地三十八度少西京北极出地四十度少太原北极出地三十八度少安西府北极出地三十四度半强兴元北极出地三十三度半强成都北极出地三十一度半强西凉州北极出地四十度强东平北极出地三十五度太大名北极出地三十六度南京北极出地三十四度太强阳成北极出地三十四度太弱扬州北极出地三十三度半【阙】州北极出地三十一度半吉州北极出地二十三度半雷州北极出地二十度太璚州北极出地十九度太十七年新厯成守敬与诸太史同上奏曰帝王之事莫重于厯自黄帝迎日推策帝尧以閠月定四时成嵗舜在璇玑玉衡以齐七政爰及三代厯无定法周秦之间闰余乖次至汉造三统厯百三十年而是非始定东汉造四分厯七十余年而仪式方备又百三十一年镏洪造乾象厯始悟月行有迟疾又百八十年姜岌造三纪甲子厯始悟以月食冲检身宿度所在又五十七年何承天造元嘉厯始悟以朔望及皆定大小余又六十五年祖冲之造大明厯始悟太阳有嵗差之数极星去不动处一度余又五十二年张子信始悟日月交道有表里五星有迟疾留逆又三十三年镏焯造皇极厯始悟日行有盈缩又三十五年傅仁均造戊寅元厯颇采旧仪始用定朔又四十六年李淳风造麟徳厯以古厯章蔀元首分度不齐始为捴法用进朔以避晦晨月见又六十三年僧一行造大衍厯始以朔有四大三小定九服交食之异又九十四年徐昻造宣明厯始悟日食有气刻时三差又二百三十六年姚舜辅造纪元厯始悟食甚泛余差数以上计千一百八十二年厯经七十改其创法者十三家自是又百七十四年惟我圣朝统一六合肇造区夏専命臣等改治新厯臣等用创造简仪髙表凭测到实数所攷正者凡七事一曰冬至自丙子年立冬后依每日测到晷影逐日取对冬至前后日差同者为凖得丁丑年冬至在戊戌日夜半后八刻半又定丁丑夏至得在庚子日夜半后七十刻又定戊寅冬至在癸卯日夜半后三十三刻已卯冬至在戊申日夜半后五十七刻半庚辰冬至在癸丑日夜半后八十一刻半凡减大明厯十八刻逺近相符前后应凖二曰嵗余自镏宋大明厯以来凡测景验气得冬至时刻真数者有六用以相距各得其时合用嵗余今攷定四年相符不差仍自宋大明壬寅年距至今日八百一十年每嵗合得三百六十五日二十四刻二十五分其二十五分为今厯嵗余合用之数三曰日躔用至元丁丑四月丁酉望月食既推求日躔得冬至日躔赤道箕宿十度黄道箕九度有畸仍凭每日测到太阳躔度或凭星测月或凭月测日或径凭星度测日立术凖算起自丁丑正月至乙卯十二月凡三年共得一百三十四事皆躔于箕与月食相符四曰月离自丁丑至今每日测到逐时太隂行度推算变从黄道求入转极迟极疾并平行处前后凡十三转计五十一事内除不的者外有三十事得大明厯入转后天又因考验交食加大明厯三十刻与天道合五曰日交自丁丑五月以来凭毎日测到太隂去极度数比拟黄道去极度得月道交于黄道共得八事仍依日食法度推求皆有食分得入交时刻与大明厯所差不多六曰二十八宿距度盖自汉太初以来距度不同互有损益大明厯则于度下余分附以太半少皆私意牵就未尝实测其数今新仪皆细刻周天度分毎度为三十六分以距线代管窥宿度余分并依实测不以私意牵就七曰日出入昼夜刻大明厯日出入昼夜刻皆据汴京为凖其刻数与大都不同今更以本方北极出地髙下黄道出入内外度立法推求每日日出入昼夜刻得夏至极长日出寅正二刻日入戍初二刻昼六十二刻夜三十八刻冬至极短日出辰初二刻日入申正二刻昼三十八刻夜六十二刻永为定式所创法者五事一曰太阳盈缩用四正定气立为升降限依立招差求得毎日行分初末极差积度比古为宻一曰月行迟疾古厯皆用二十八限今以万分日之八百二十分为之限凡析为三百三十六限依垜叠格差求得转分进退其迟疾度数逐时不同盖前所未有三曰黄赤道差旧法以一百一度相减相乗今依算内勾股矢方圎斜直所容求到度率积差差率与天道实为脗合四曰黄赤道内外度据絫年实测内外极度二十三度九十分以圎容方直矢接勾股为法求毎日去极与所测相符五曰白道交周旧法黄道推变白道以斜求斜今用立浑比量得月与赤道正交距春秋二正黄赤道正交一十四度六十六分拟以为法推逐月毎交二十八宿度分于理为尽是嵗有诏颁行新厯赐名授时于是厯虽已颁而推步之式立成之数犹未有成书会太史卒守敬乃比次篇类整齐分杪裁为推步七巻立成二巻厯议拟稿三巻转神选择二巻上中下三厯注式十二巻二十二年陞太史令遂奏上其书又为时笺注二巻修改源流一巻仪象法式二巻二至晷景考二十巻五行细行考五十巻古今交食攷一巻新测二十八舎杂座诸星八宿去极一巻新测无名诸星一巻月离攷一巻并藏之官二十八年有言漕事利便者或谓滦河自永平挽舟逾岭而上可至上都或谓泸沟自麻峪可达寻麻林上命守敬裁度之其言滦河者至中道不可行而言泸沟者亦以石阻舟不可通皆罢守敬乃别陈水利十有一事其一言京城运粮河不用一畮泉旧源别引白浮泉水西折而南经瓫山泊自西水门入城环滙淤积水潭复东折而南出南水门合入旧运河毎十里一置闸北至通州凡为闸七距闸里所止重置斗门互为堤阏以过舟止水上览其奏甚喜有防令速行乃复置都水监命守敬领之庀事于二十九年春明年秋告成赐名通恵河兴役之日上命丞相以下皆亲操畚锸为侣而守敬指授之其建闸处往往得地中旧置砖木人谓非偶然先是通州至京城陆运粮嵗若干万石方秋霖雨驴畜死者不可胜计及是舟运既通公私便之是秋上自上京还过积水潭见舳舻蔽水大恱特赐守敬钱万二千五百缗仍以旧軄兼提调通恵河漕运事守敬又欲于澄清闸稍东引水与北坝河接置闸丽正门西流舟楫得环城往来事不果行三十一年拜昭文馆大学士知太史院事大徳二年成宗用廷臣言开铁幡竽渠召守敬至上都议守敬言山水频年暴溢渠堰非广五十步不可而执政者吝于工费缩其广三之一明年上北狩会大雨山水下注渠不能容漂没人畜庐帐防犯行殿上谓宰臣曰郭太史神人也使用其言岂有此耶守敬以年老絫请谢事不允七年诏内外官年及七十并听致仕独守敬以先朝旧臣朝政赖以施为不许其请其后凡翰林太史官不致仕盖自守敬始守敬以纯徳实学为世师法其学所最长者曰天象衍数水利事功初守敬之在西夏也尝遡穷河源又自孟门以东循黄河故道纵广数百里间皆为测量地平或可以分杀河势或可以灌溉土田具有圗志又尝以海面较京师与汴梁地形髙下之差谓汴梁之水去海甚逺而流峻急京师之水去海甚近而流舒缓其言皆信而有征古厯天周与嵗周小余同于日度四分之一汉魏以来渐觉不齐而破分之论起守敬乃用百年为率小余之下增损各一以之上推往古下验方来无不脗合乃积年日法写分换度之说皆所不用其所为厯测验既精设法详具今且九十年无分毫差者旧仪悉多蔽碍且距齿有度刻而无细分以管望星渐外则所见渐展尤难取的守敬所为仪但用天常赤道四游三环三距设四游于赤道之上而附直距于四游之外与双环两间同结环距端测日月星则以两线相望取其正中所当之刻之度之分之秒至为切宻八尺之表夏至景长尺有五寸千里为差一寸其说见于周官周髀唐一行虽尝疑之而未之有改守敬乃为表比古制加五倍上施横梁毎日中以符窍夹测横梁之景折取中数视旧法但取表端之景者加审矣又尝造七寳灯漏毎大明会置殿中其中钟鼓皆应时自鸣又造柜香漏及屛风香漏行漏以备郊庙行幸所用又起灵台水浑运浑天漏大小机轮二十有五皆刻木为冲牙转相拨击上为浑象防画周天星度日月二环斜络其上象则如天左旋环则各依行度退而右转又欲依张平子为地动仪及气宻室皆究极其妙而未就也王恂以学自负者也毎诣守敬见其匠制輙深叹服之许衡学为世师语及守敬则以手加额曰天祐我元故生斯人也延祐三年卒年八十六
　　臣祎曰自古国家之兴相与巩丕基而宏大业者固资厐臣硕辅之力而又必有博识特见之君子通天人之学而明于术数事功者出其间以致夫弥纶之用然后一代之治可得而成焉观乎世祖之世若镏秉忠窦黙王恂郭守敬是已守敬视诸人虽稍后其尤称宏博而杰特者乎夫自金宋以来学者务攻辞章以哗世而取重鲜有措诸实用者况乎天象术数水利事功之故当世不讲久矣而守敬独能任其絶学精神心术之所及度越古人逺甚用能成一代之制而示百王之法元之为国于是继古帝而无媿矣呜呼贤才之生天实使之夫岂偶然哉
　　吕复【戴良】
　　沧洲翁者姓吕氏名复字元膺晚号沧洲翁其先河东人也东莱先生成公与其季忠公自河东徙婺吏部郎知台州事讳寳之者复自徙鄞家焉大父克徳父居敬比三世皆早丧翁幼孤且甚贫独依母氏居既长从乡先生受尚书周易久之弃去习词赋后以母病复喜攻岐扁术而恨其无师一日遇三衢郑礼之逆旅中即知为医中毛遂也毎谨事之郑亦见翁醇谨无他颇心爱翁因呼翁语曰我有古先禁方及色脉药论诸书知人生死定可治甚精我年老欲具以授公翁即避席再拜尽得其书受读可一年所輙试之有验然尚未精也郑复教翁日记诊籍攷方药验可否悉为叅订不使毫厘失理又若干年所积为人治诊病效无不神自是鄞之病家及凡寓公过客以病留鄞者必归翁翁皆乐应之浙省平章尊达纳实哩在帅阃时病无睡睡则心悸神慑如处孤垒而四面受敌兵达旦目眵眵无所见耳瞆瞆无所闻虽坚卧宻室睫未尝交也即选医之良者处剂累月勿瘉后召翁诊翁切其脉左闗之阳浮而虚察其色少阳之支外溢于目眦即告之曰此得之胆虚而风诸公独治其心而不祛其胆之风非法也因投禁方乌梅汤抱胆丸日再服遂睡熟比寤病如失郡人苏伯支病衂旬浃不止时天暑脉弱众医以气虚不统血日进耆归茸附弥甚则告术穷家人皆容貌变更苏亦流涕长澘泣命其子强翁诊翁至未食顷其所衂血已三覆器矣及切其脉两手皆虚芤右上部滑浮数而躁且其鼻赤查而色泽即告之曰此得之湎酒酒毒暴悍而风暑乗之热畜于上焦故血妄行而淖溢苏曰某常饥走赤日巳而醉酒向风卧公诊当是翁为制地黄汁三升许兼用防风汤半剂饮之立验童芳仲幼女华病嗜卧颊赤而身不热命小儿医三四人疗之皆以为慢惊风屡进攻风之剂兼旬不愈翁切其脉右闗独滑而数他部大小等而和因告童曰女无病闗滑为有宿食意乳母致之乳母必嗜酒酒后輙乳故令女醉非风也及诘其内子李李曰乳母近掌酒库钥茍窃饮必任意潜使人视卧内有数空罂榻下翼日拘其钥饮以枳梖葛花日三二服女起如常时童良辅子年十二患内痈腹胀脐凸而颇锐医欲刺脐出脓其母靳不许抱子独泣童驰告翁邀与俱及至卧内见一野僧拥炉炽炭然铜筯一二枚烈火中瞪目视翁曰此儿病痈发小肠茍舎刺脐无他法翁喻之曰脐神阙也鍼刺所当禁矧痈舎于内惟当以汤丸攻之茍如若言必杀是子矣僧怒趋而出翁投透脓散一匕明日脓自气分溃继以十竒汤下善应膏丸句浃瘥赵氏子病伤寒十余日身热而人静两手脉皆伏俚毉以为死也勿与药翁诊之三部举按皆无其舌胎滑而两颧赤如火语言不乱因告之曰此子必大发赤斑周身如锦文夫脉血之波澜也今血为邪热所抟淖而为斑外见于皮肤呼吸之气无形可依犹沟隧之无水虽有风不能成波澜斑消则脉出矣及揭其衾而赤斑烂然即用白虎人参汤化其斑脉乃复常继投承气下之瘉发斑无脉长沙所未论翁盖以意消息耳普济寺主僧体无为病蹶已三日不知人翁切其脉右口之阳而迟少隂之脉坚而劲不满四十动而止此寒邪乗于肾肝所致法当以辛甘发其阳为作【阙】　汤三升顿服遂起对客如不病然一藏已絶去此若干日当复病病即死果死如其日临川萧云泉羽客也偶游鄞造翁告曰某病两目视物皆倒植屡谒名医勿喻翁曰视一物为二视直为曲古人常言之视物倒植诚所未喻也愿闻其因云泉曰某常大醉尽吐所饮酒熟睡达曙遂病翁切其脉左闗浮促余部皆无恙即告之曰当伤酒大吐时上焦反覆致倒其胆腑故视物皆倒植此病由外因而致内伤者也法当复吐以正其胆腑遂授藜芦蔕俾平旦涌之涌毕视物不倒植东臯寺僧述无作族姓孙氏一女子病厉风为夫所出家贫不能致医无作过翁约曰吾女侄病可念早舁致就翁诊顾僧舍不宜能速为我治疗乎翁曰诺他日匿患者于宻室召翁诊其脉翁曰脉来疾而去迟上虚而下实盖得之醉酒接内而风毒乗之今虽髪光眉坠然鼻根幸未陷肌肉幸未死遂以防风通圣而益以下药下淤血数升及虫秽青黑物并进蕲蛇长松等汤丸复佐以雄黄枫油作膏摩之逾月瘥余姚州守郭文煜病哕十余日州之以医名者毕至悉以附子丁香等剂疗之益甚翁切其脉阳明大而长右口之阳数而躁因告之曰公之哕即古之欬逆由胃热而致或者失察而反助其热误矣饮以竹茹汤未终剂哕止帅府经厯哈克繖侍人病喘不得卧老医制麻黄之剂以散其肺邪翁后至诊之脉口盛人迎一倍厥隂动而疾两尺俱短而离经因告之曰病盖得之毒药动血以致胎死不下奔廹而上冲非风寒作喘也乃用催生汤倍芎归煮二三升服之夜半果下一死儿喘止哈克繖密嘱曰病妾诚有懐以室人见嫉故药去之众人所不知也老医闻之惭而去枢宻董孟起在帅阃时命翁临诊俾审新故病翁切其脉两寸俱浮脉法浮为风为痛两寸属上部即告之曰明公他无所苦首风乃故病也盖得之沐而中风当发先一日则剧剧则大吐而后已董笑曰然余少时喜沐毎迎风以晞髪因致头作痛痛则一如公所言公善诊幸予疗也为制龙脑芎犀丸四分二之一遂愈帅府从事特穆尔实呼病下痢完谷众医咸谓洞泄寒中日服四逆理中辈弥剧翁诊其脉两尺寸俱长右闗浮于左闗一倍其目外眦如草滋盖知肝风传脾因成飡泄非蔵寒所致饮以小续命汤损麻黄加术三五升痢止续命非止痢药饮不终剂而痢止者以从本治故也纯孝庙祝杨天成女夀在室病不月命媍人医疗之不得其名状及五阅月其腹如有姙求其色脉即怪因绐之曰汝病非有异梦则灵所凭耳女不答趋入卧内宻语其侍媪曰我去夏追凉庙庑下薄暮过黄衣神心动是夕梦一男子如暮间所见者即我寝亲狎由是感疾我惭赧不敢以告人医言诚是也媪以告翁翁曰女靣色乍赤乍白者也脉乍大乍小者祟也病因与脉色符虽剧无苦乃以桃仁煎下血类豚肝者六七枚俱有窍如鱼目病已延庆寺僧珂莹中病翁诊其脉独右闗浮滑余部皆无恙曰右闗属脾络胃挟舌本盖风中防泉得之醉卧当风而成瘖珂舞手索笔书几上曰酒吾先佛所戒自祝髪来未常饮露坐当风诚所不免其师天纪在座即怒诃曰汝处别业时毎饮輙醉乃讳疾自悮耶翁取荆沥化至寳丹饮之翼日遂解语湖心寺僧履师者偶搔□中疥忽自出血汩汩如涌泉竟日不止痬医治疗勿验邀翁往视履时已困极无气可语及持其脉惟尺部如蛛丝他部皆无即告之曰夫脉血气之先也今血妄滥故荣气暴衰然两尺尚可按惟当益荣以泻其隂火乃作四神汤加荆穂防风不间晨夜并进明日脉渐出更服十全大补一剂遂痊全本然病伤寒旬日邪入于阳明俚医以津液外出为脉虚自汗进元武汤以实之遂致神昏如睡熟其家邀翁问死期翁切其脉皆伏不见而肌热灼指即告其季曰此必荣血致斑而脉伏非阳明病见隂脉比也见斑则应否则畜血耳乃去衾裯视其隠处及小腹果见赤斑脐下石坚且拒痛为作化斑汤半剂继进韩氏生地黄汤逐其血是夕下黑矢若干枚即斑消脉出后三日又腹痛遂用桃核承气以攻之所下复如前乃愈内子王病伤寒乃隂隔阳靣赤足踡而下痢躁扰不得眠论者有主寒主温之不一余不能决翁以紫雪匮理中丸进徐以氷渍甘草干姜汤饮之愈且告之曰下痢足踡四逆症也茍用常法则上焦之热弥甚今以紫雪折之徐引辛甘以温里此热因寒用也闻者皆叹服集贤修譔南宏逺奉防往闽谕土猾余蛮子余尝戮人尊爼之间以恐之遂惊气入心疾作似心风比啣使命来鄞疾屡作逐逐奔走不避水火与人语则自贤自贵且或泣或笑翁切其脉上部皆滑左倍劲于右盖痰溢膻中灌心胞因惊而风经五臓耳即投以涌剂涌痰涎一颒器徐以惊气丸服之尽一剂病瘳郡吏虞东村内子王年盛嗜酒且善食忽疾作肌肉顿消骨立翁诊其脉则两手三部皆洪数而左口尤躁疾遂语虞曰此三阳病由二水不能胜五火乃移热于小肠不癃则淋王曰前溲如脂者已数日语未竟趋入卧内漩及需其溺器以视则如餁釡置烈火涌沸不少休翁以虎杖滑石石膏黄栢之剂清之痛稍却而涌沸犹尔也继以龙脑辰砂末之蘸以椑柿食方匕沸輙止余姚余慎言子孟仁病寓湖心僧舎以求治翁至其处而孟仁方饭坐甫定即炉中灰杂饭猛噬且喃喃詈人翁命左右掖之切其脉三部皆直上下行而左口尤浮滑盖风痰留心胞症也法当涌其痰而凝其神既涌出痰沬四五升即熟睡竟日乃寤寤则病尽去徐以治神之剂调治之神完如初御史王彦芳内子病飡泄弥年众医皆谓休息痢疗以苦坚辛燥之剂弗效翁诊其脉当秋半双而浮即告之曰夫人之病盖病惊风非饮食劳倦所致也以肝主惊故虚风自甚因乗脾而成泄当金气正隆尚耳至明春则病将益加法当平木太过扶土之不及其泄自止夫人曰侬寓南闽时平章燕公以铜符宻授御史俾出入自如吾儿闗闗玩弄久之遂失去平章一日追符甚急侬心惧焉由是疾作公指为惊风信然乃用黄防牛肝和以攻风徤脾之剂服之逾月泄止郡守李孝文妻母厐病小腹痛众医皆以为瘕聚药之浃月勿愈继命翁诊翁循其小隂脉如刀刄之切手胞门芤而数知其隂中痛痈结小肠也即告之曰太夫人病在幽隠不敢以闻幸出侍人宻语之乃出老妪翁曰患者苦小肠痈以故脐下如瘕聚今脓已成肿廹于玉泉当不得前后溲溲则痛甚妪拜曰公神人也所苦一如公所言遂用国老将军为向导挟麒麟竭琥珀之类以攻之脓自小便溃应手愈浙东宪使曲出道过鄞病卧涵虚驿召翁往视翁察色切脉则靣带阳气口皆长而盖伤寒三阳合病也以方渉海为风涛所惊遂血郁而神慑为热所遂吐血一升许且脇痛烦渴谵语适是年嵗运左尺当不应其辅行京医以为肾已絶泣告其左右曰监司脉病皆逆不禄在旦夕家人皆惶惑无措翁曰此天和脉无忧也为投小柴胡汤减葠加生地黄半剂后俟其胃实以承气下之得痢愈副枢张息轩病伤寒逾月既下而内热不巳脇及小腹偏左满肌肉色不变俚医以为风矢所中膏其手摩之浃四旬所其毒循宗筋流入于睾丸赤肿若瓠子医刺溃之而左脇肿痛如故既选医之尤良者在门更召翁诊翁以闗及尺中皆数滑而且芤因告之曰脉数不时则生恶闗内逢芤则内痈作季脇之肿痈作脓也经曰痈疽不得顷时回下之慎勿晚乃用保生膏作九衣之以乳香而用硝黄作汤以下之下脓如糜可五升许明日再圊下余脓立瘥枢府陈断事内人病召翁视翁切其脉左口而乱余部皆和翁即起宻告陈曰夫人病当隂中痛而出血且少隂对化在玉泉心或失宁则玉泉应心痛痛则动血而与经水不相闗盖得之因内大惊神慑而血菀陈曰公医诚良也致病一如公所言翁乃为制益荣之剂且纳药幽隠再剂即无苦翁之治病虽若不甚搆思然其钩取古法洞中肯綮多类此其于医门羣经及古今方论无不考索其要归他老诸医为术之精粗施治之工拙亦皆品彚区别无一义之或遗所考羣经及古方论诸多不録有曰内经素问世称黄帝岐伯问答之书及观其防意殆非一时之言其所撰述亦非一人之手刘向指为诸韩公子所着程子谓出于战国之末而其大畧正如礼记之笔于汉儒而与孔子子思之言并传也盖灵兰秘典五常正六元正纪等篇无非阐明隂阳五行生制之理配象合徳实切于人身其诸色脉病名铖灸治要皆推是理以广之而皇甫谧之甲乙杨上善之太素亦皆本之于此而防有异同医家之大纲要法无越是书矣然按西汉艺文志有内经十八巻及白氏扁鹊二内经凡三家而素问之目乃不列至隋经籍志始有素问之名而不指为内经唐王氷乃以九灵九巻牵合汉志之数而为之注释复以隂阳大论托为其师张公所蔵以补其亡逸而其用心亦勤矣惜乎朱墨混淆玉石相乱训诰失之于迂疎引援或至于未切至宋林亿髙若讷等正其误文而增其缺义颇于氷为有功今于名篇之内注意与经相类者仍断章摘句而释以已意冀与同志商确非敢妄议前修也内经灵枢汉隋唐艺文志皆不録隋有鍼经九巻唐有灵寳注及黄帝九灵经十二巻而巳或谓王氷以九灵更名为灵枢又谓九灵尤详于鍼故皇甫谧名之谓鍼经即隋志鍼经九巻茍一书而二名不意唐志别出鍼经十二巻也所谓灵寳注者乃扁鹊太元君所笺世所罕传宋季有灵枢略一巻今亦湮没绍兴初史崧并是书为十二巻而复其旧较之他本颇善学者当与素问并观盖其防意互相发明故也本草三巻旧称神农本经汉艺文志未尝録至梁陶隠居始尊信而表章之谓此书应与素问同类但后人多更修饰之耳秦皇所焚医方卜术不与故犹得全録及遭汉献之迁徙晋懐之奔迸文籍焚防千不遗一今之所存有此三巻是其本经然所书郡县乃多后汉时制疑张仲景华元化所记旧经之药止三百六十五种陶氏进名医别録亦三百六十五种因而注释分为七巻唐李英公世勣与苏恭叅考得失又增一百一十四种分为二十巻世谓之唐本草宋刘翰等又附益医家常用者一百二十种伪蜀孟昶亦命其臣韩保升等以唐本圗经叅比增广世谓之蜀本草至宋掌禹锡等补注新旧药合一千八十二种定以白字为神农所说黑字为名医所传草石之品可谓大备他若雷公以下蔡邕徐大山秦承祖王季璞郑防诸公所譔名本草者凡三十九部三百五十巻虽显晦不齐无非辅翼旧经焉耳近代陈衍作本草折衷王好古作汤液本草亦删繁之遗意也窃意旧记郡县古今沿革不同及一物而根苗异名或同名异质而主疗互见者尚须考定俾归于一可也难经十三巻廼秦越人祖述黄帝内经设为问答之词以示学者所引经言多非灵素本文盖古有其书而今亡之耳隋时有吕博望注本不传宋王惟一集五家之说而醇疵或相乱惟虞氏粗为可观纪齐卿注稍宻乃附辨杨元标吕广王宗正三子之非周仲立颇加订易而考证未明李子埜亦为句解而无所启发近代张洁古注后附药殊非经意王少卿演绎其说目曰重元亦未足以发人之蕴余尝取诸家之长先训诂而后辞意窃附鄙说其间以便后学未敢以为是也伤寒论十巻乃后汉张机仲景用素问热论之说广伊尹汤液而为之至晋王叔和始因旧说重为譔次而宋成无已复为之注释其后厐安常朱肱许叔防韩祗和王实之流因亦互有开发而大纲大要无越乎吐汗下温四法而已盖一症一药万选万中千载之下如合符节前修指为羣方之祖信矣所可憾者审脉时汩王氏之言三隂悉多断简况张经王傅亦往往反覆后先亥豕相离自非字字句句熟玩而精思之未有能造其阃奥者陈无择常补三隂症药于三因论其意盖可见矣近人徐止善作伤寒补亡恐与先哲之意不合余因窃举大要以补成氏之未备知医君子或有所取也脉经十巻乃西晋大医令王叔和本诸内经素问九灵及扁鹊仲景元化之说裒次而成实医门之鉴诊切之指的自与近代仿托钤诀者不同厯嵗既深传授不一各秘所蔵互有得失至宋秘阁林亿等始考正谬妄颇加改易意其新譔四时经之类皆林氏所增入陈孔硕何大任毛升王宗卿辈皆常审订刋传今不多见近人谢坚白以其所蔵旧本刻于豫章传者始广余常摭其精语并引内经之辞作切脉枢要之巻非敢剪其冗复间亦补其阙漏且附私说各条之下以与同志研究耳脉诀一巻乃六朝髙阳生所譔托以叔和之名谬立七表八里九道之目以惑学者通真子刘元宾为之注且续歌括附其后辞既鄙俚意亦滋晦今代王光国删其旧辞而益以新语既不出其畦径安能得乎本原余如清溪徐裔甄权李上交辈皆自譔着凡十余家亦毎蹈袭前说在叔和之所不取读者止记入式歌以驯至乎脉经可也病源论五十巻乃隋大业太医博士巢元方等奉勅撰集原诸病而附以养生导引诸法裒成一家之书醇疵相混盖可见矣宋之监署乃用为课试元复循袭列医门之七经然附会杂糅非复当时之旧具眼者当自见之吴景贤亦作病源一书近代不传太始天元玉册元诰十巻不知何人所作厯汉至唐诸艺文志俱不载録其文自与内经不类非战国时书其间有天真皇人昔书其文若道正无为先天有之太易无名先于道生等语皆老氏遗意意必老氏之徒所着大要推原五运六气上下临御主客胜复政化淫正及三元九宫太乙司政之类殊为详明深足以羽翼内经六防防五常政等篇太元君扁鹊为之注犹郭象之于南华非新学之所易晓观其经注一律似出一人之手谓扁鹊为黄帝时人则其书不古谓扁鹊为秦越人则传中无太元君之号医门仿托率多类此元珠宻语十巻乃启元子所述其自序谓得遇元珠子而师事之与我启萌故自号启元子盖启问于元珠也目曰元珠宻语乃元珠子宻而口授之言也及考王氏素问序乃云辞理秘宻难粗论述者别譔元珠以陈其道二序政自相戾意者元珠之名取诸防庄子所谓黄帝遗元珠使防象得之之语则师事元珠子而号启元者皆妄也宋髙保衡等校正内经乃云详王氏元珠世无传者今之元珠乃后人附托之文耳虽非王氏之书亦于素问十九巻二十四巻颇有发明予常合素问观之而宻语所述乃六气之说与髙氏所指诸巻全不侔疑必刋传者所误也原其所从盖攟摭内经六防防及至真要等五篇洎天元玉册要言而附会杂说其诸纪运休祥之应未必可征实伪书也茍启元别譔果见于世又岂止述气运一端而已览者取其长而去其短可也中蔵经八巻少室山邓处中云华先生佗游公宜山古洞值二老人授以疗病之法得石牀上书一函用以施试甚验余乃先生外孙因吊先生寝室梦有所授获是经于石函中其托为荒诞如此竟不考传狱吏焚书之实其伪不攻自破按唐志有吴普集华氏药方别无中蔵之名普其弟子宜有所集窃意诸论非普辈莫能作邓氏特附别方而更今名耳盖其方有用太平钱并山药者盖太平乃宋熈陵初年号薯蓣以避厚陵偏讳而始名山药其余可以类推然脉要及察声色形症等说必出元化遗意览者细为审谛当自知之圣济经十巻宋徽宗所作大要祖述内素而援引六经旁及老氏之言以阐轩岐遗防政和间颁是经于两学辟雍生吴禔为之解义若达道政纪等篇皆足以禆益治道启廸众工余如孕元立本制字命物二三章释诸字义失于穿凿良由不考六书之过瑕瑜俱存固无害于美玉也其论诸医有曰扁鹊医如秦鉴烛物妍蚩不隠又如奕秋遇敌着着可法观者不能测其神机仓公医如轮扁斵轮得心应手自不能以巧思语人张长沙如汤武之师无非王道其攻守竒正不以敌之大小皆可制胜华元化医如庖丁解牛挥刀而肯綮无碍其造诣自当有神虽欲师之而不可得孙思邈医如康成注书详于制度训诂其自得之妙未易以示人味其膏腴可以无饥矣厐安常医能启扁鹊之所秘法元化之可法使天假其年其所就当不在古人下钱仲阳医如李靖用兵度越纵舎卒与法会其始以颅□方著名于诗盖由扁鹊之因时所重而为之变尔陈无择医如老吏断按深于鞫谳未免移情就法自当其任则有余使之代治则繁剧许叔防医如顾恺写神神气有余特不出形似之外可模而不可及张易水医如濂溪之圗太极分隂分阳而包括理气其要以古方新病自为家法或者失察刚欲指圗为极则近乎画蛇添足矣刘河间医如槖駞种树所在全活但假氷雪以为春利于松栢而不利于蒲栁张子和医如老将对敌或陈兵背水或济河焚舟置之地而后生不善效之非溃则北矣其六门之法盖长沙之绪余也李东垣医如狮新縆一鼓而竽籁并熄胶柱和之七均由是而不谐矣无他希声之妙非开指所能知也严子礼医如欧阳询写字善守法度而不尚飘逸学者易于摹仿终之汉晋风度张公度医専法仲景如简斋赋诗毎有杜陵气韵王徳肤医如虞人张罗广络原野而脱兎殊多诡遇获禽无足算者翁之学问该博非独医门为然他如经史传记诸子杂家以及天文地志厯算兵刑食货卜筮释老之书亦靡不精求熟玩故其见之言语文字皆有考据可征不为浮葩以炫世至于为诗尤雄徤苍古有古作者之遗风常以晦迹丘园荐为台州仙居县儒学教谕后调临海及陞本郡教授俱不上善著书有内经或问灵枢经脉笺五色诊竒胲切脉枢要运气圗说养生杂言脉绪脉系圗难经附说四时爕理方长沙论伤寒十释运气常变释松风斋杂著稿各若干巻传学者为人恭勤详缓与人交欵欵常若不自足状貌不逾中人语言如不出诸口卒然遇之不知其学之富也年老无子而有女四人生女不生男人以太仓公方之
　　论曰自古疾医叅之以九蔵九窍之变通之以五味五谷之资五色五气五声以视其生死五毒五药以攻其疾疢其为术博矣故非聪明洽达知夫天地神祗之次眀乎性命吉凶之数处虚实之分定顺逆之节以与神圣为徒未易以臻此若沧洲翁岂近是乎翁之为医一遵古昔神圣之格言而且博考载籍叅取化原著之于方册余论次翁事颇采其意云使翁自拔医术之中一意儒学著书以垂世可谓稽古之士矣
　　袁廷玉【戴良】
　　袁廷玉名珙以字行其先南昌人也五世祖子诚仕宋知临安府以事至鄞遂留家焉父宁老元翰林检阅博学善文廷玉幼袭其学于书多所观览迨壮益爽秀常游东海补怛洛伽山僧有别古崖者善相见而竒之以为眼光如电法当以术显因绐令仰视赤日待两目尽炫濳布赤黑豆于暗处俾辨之又夜悬五防绒线窓纸外使映月光别其色所试已皆中然后悉以相家之术授焉且曰子后当出我右慎勿妄泄也其法夜将二鼓或五鼓罢燃两炬坐对占者数以其炬左右视形状气色既得第叅以所生年月而吉凶之征有若契节然在西浙与宪史陈泰项昕沈博郑文祖游谓泰曰君神庭金柜有黑气日中当黜谓昕地角有鱼鳞文不三日家将火谓博中部赤白气贯防防如梅花三月之内有父服谓文祖印堂山根红气见夏秋当赴辟辟必南地泰于其日午漏上都沁布哈佥事纠退之昕次日所居屋灾博以父忧去果阅三月文祖为福建帅史亦如期宪副李志宪佥都沁布哈富珠哩育布延达实史铨有所问廷玉答曰李公兰台色惨将旬日死沁以天庭色红四十九日迁官南方鲁公口有赤光而青黑乗之三百日内不禄布公隂位防红主禄位然不宜动动则凶矣史公禄库权凖赤黑气如云行兼之法令有白气三七日将解官李以次年已月卒沁除福建宪佥湖南路监郡南台经厯三仕皆南地鲁至期以防赴布复軄后寄死野人家史以言不行去在鄞南台大夫布哈特穆尔公由闽海道鄞见廷玉廷玉曰公神气严肃举动风生大贵验也但印堂司空有赤气到官一百十四日当夺印然守正秉忠名垂后世愿自勉布署台事于越果为张太尉逼取印绶抗节而薨见江西宪副程徐曰君帝座上黄紫气见千日内有二美除但冷笑无情非忠节相也徐于一年后拜兵部侍郎陞尚书后归欵为吏部侍郎刘仁本张启源郑文寳丘楠请占廷玉视仁本清中之浊视启源浊中之清视文寳视楠九州光泽精神澄彻曰公等不十年官二品但晚节皆得谴吾且见之其后俱授枢宻分院副使改物后启源文寳就戮仁本死狱中楠亦责贬启源在分院时廷玉曰公山根赤色浮见二日内当有火厄次夕启源家燬质明又曰火气犹未退启源猥曰我家一夕尽尚何火耶俄而庄所亦告焚南台中丞伊埒布哈公治书胡公均兵部郎中揭公汯将赴北会于上虞廷玉曰伊公肤似凝脂目如防漆聪睿而文官二品今秋有中台之命然不宜往往则不祥公问为何廷玉曰面有紫赤气如玉印文玉印除拜象也然紫赤火色岂宜往水位胡公鼻梁耸得隂贵助司空扬州分野红气润泽六八日内除南方台职揭公骨气巉岩举动端慤馆阁器也但神庭金柜黑气如弓此去大不利纵有美擢而到任难矣伊沿海而北果为倭防所害妻妾皆被掳胡拜侍御史开台于闽揭与倭冦之难脱身赴北授秘书少监未任而国事去廷玉回鄞见方国瑛曰公神气不常举止急速性灵而气暴当以武处官十年至一品乃见其从子明巩明敏曰明巩眼长而眉太重额广而日角不莹非丧父官不显也明敏邉地赤气如刀剑纹二九日内因父功进爵可二品国瑛官浙江分省后至平章政事明巩父死于兵对品袭爵至分省左丞明敏从父克太仓有功拜分省叅政张彦珪曾诜叶坚见曰张君且贵法曰肉滑筋蔵骨更清早年名位达天庭况凖头权印黄紫气如圎珠百五日内当有功除到官必五马职也然不可言善终曾君鱼尾笏纹朝耳耳无轮郭他日死将无归官亦不过五品且毛髪干枯眼光顾地主身死而祸起叶君首尾不欺权衡职也然气色青浮主七七日内恐惧成疾张以公事朝京授枢宻副使兼台州路总管兵出髠而遁卒追杀之曾为理官死兵发其尸以戮叶为左司郎中得惊而病风陶凯张顺祖杨天显往见问之廷玉曰凯五岳朝揖而气色未开五星分明而光泽未见宜蔵器待时不十年以文进为异代臣子官二品显名其在荆扬间耶顺祖面如洗而中凖黑兰台惨福去祸来非夀兆也天显色青身小语言清亮亦主其文进且邉地有气如行云日出交夏四七日逺动得吉凯当内附之初礼部尚书湖广叅政顺祖次年病死天显授差赴北为省都事赵宜讷陈麟求鉴廷玉曰赵君色温而黄气和而恱当应宪台荐官五品但腾蛇气居火星内过三年方莅事陈君正面外青内黄忧中有喜况青龙气在天庭若祥云瑞气横贯秋月进官累累可四品然终不到职赵后三年赴佥都元帅任陈擢户部主事改瑞安知州陞秘书监丞俱不克赴谢理洪珏胡熊黄有猷请于廷玉答曰谢君五岳峻四水相朝官可至理问然朱雀气居印堂当贵人见怒罢职所幸司空黄光明润来年五月必复任洪君面方如田富贵相也但妻位气青主损两配生平多心术长子必见刺贬胡熊气固清莹然贵而未实惟喜明堂两防如红豆端阳后当实授也黄君中正广而印堂清地阁丰而人中斜既富且贵但不久耳谢果以方丞相怒被黜后二年除省理问次年五月到官洪后有田五十顷官至省员外兼理问一妻死其一出也长子刺屯逺地胡于后五月实授省都事黄后有田七十顷为省理问许方蒋杰黄益谦皆廷玉宻友廷玉常语方神气澄彻学堂气全优必以文显一万日内官至三品然宜早进日下白气散年夀上一季之间弟将溺死又左右鱼尾气动须急成防否则迟一千日盖内外三阳云行纹见必大服动也有刚毅汪洋之气亦主以文显十年内官四品但眼尾山根气滞其娶当迟益谦气有余而形不足后当处冗职而富难久也方后二月次弟过桃花渡果溺水死姻将成果以父防止后果为南昌知府三年再任还鄞迎其母廷玉曰公两脸桃花气见兼之鱼尾赤气贯入太阳法曰游魂无宅死将临焉母不可往次女将亡涉秋必皆应也因谏其母得不往八月以疾卒于家又一月次女死南昌而自身死金陵狱杰为刑部主事姻尚未成益谦为司税官而家日落其术之精类如此廷玉常言吾毎占人吉凶即知其心之善恶心善必吉其不善者反是以故占其吉则喜苟凶则怒輙念之为之反覆化导期转祸以为福人不畏义理而畏祸患廷玉之言格心改行者至众廷玉豪放旷达重义轻财与人言相未常及于私家徒四壁处之晏若然介直无阿人有求占者某忠某诈輙凭占繇以断不少廻防或以是咎之
　　论曰占人形状气色以定其吉凶盖自古记之矣荀卿著书乃列非相篇以拒之岂不以其相形而不论其心哉廷玉之于是术必以形状气色本之于其心心有善恶则见于外者亦从而异焉于是吉凶之征应矣呜呼若廷玉者其可尽拒之耶姑布子卿之后善相者众矣然必以袁天罡为称首廷玉岂其苗裔也哉



</div>
    <div class="pagination">
<a href="明文海_page114.html">上一页</a><span>...</span><a href="明文海_page110.html">110</a><a href="明文海_page111.html">111</a><a href="明文海_page112.html">112</a><a href="明文海_page113.html">113</a><a href="明文海_page114.html">114</a><span class="current-page">115</span><a href="明文海_page116.html">116</a><a href="明文海_page117.html">117</a><a href="明文海_page118.html">118</a><a href="明文海_page119.html">119</a><a href="明文海_page120.html">120</a><span>...</span><a href="明文海_page116.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
