<!DOCTYPE html>
<html>
<head>
    <meta charset="UTF-8">
    <title>香艳丛书 - 第 265 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 265 页/共 467 页</h1>
    <div class="content">
　　红豆蔻轩薄幸诗（中） 
　　素秋，居苏州采莲巷。本秦淮旧人也，余友人秣园识之。尝夜偕俞明府，及秣园往过。淡妆出见，蛾眉轻埽，蝉鬓半偏，自有一种绰约妩媚态。问其姓，以周对。戏曰：“素秋宜俞，何为而周？”姬冁然曰：“姓俞者，乃《聊斋志异》仙蠹耳。”顾明府曰：“然则此君其谨庵耳。”次素芳出见，余曰：“素芳亦古美人。”答曰：“素芳名甚伙。”余强辨曰：“不论古人，论今人，可乎？”曰：“请问今人为谁？”余曰：“王素芳。”点头笑曰：“是矣。”余曰：“此甬东名妓，近人耳。汝何以知之？”答曰：“非姚梅伯《十洲春语》之第一品花乎？”余曰：“王润卿何足言。若卿者，真可以冠群芳矣。”因与纵谈古今典籍，无不应对如流。嗟乎，薛涛、严幼芳，固尚在人间耶？临行余撰联赠之曰：“素心对酒推知己，秋色愁花似美人。”昵长白徐公子，徐死，为行服营佛事。其年秋，过雉皋，闻流寓此间，闭门枇杷花下，不复见客矣。纪以三绝句： 
　　休将名姓误痴蟫，玉局清游佐雅谈。 
　　憔悴柳丝秋鬓影，江南江北两难堪。 

　　素服营斋事事愁，美人心死水云秋。 
　　徐君冢树青如许，日暮风吹燕子楼。 

　　别后烽烟夕照燃，苏台南望草连天。 
　　枇杷门巷无寻处，只得邮亭一见缘。 
　　无锡惠山，仅平冈耳，而名闻字内者，以有美人在焉。然皆作优婆夷观，盖非散花之天女，实则唾粉之难陀耳。有苹君者，甚慧丽可喜。余问壁间联何以不藏法号，曰：“以‘苹’对‘君’，固自不易。君能撰语相赠乎？”余即口占，以“萍水”“君山”作对。笑曰：“萍、苹异韵，君误矣！”余不觉色赧。随改曰：“苹末风来花影袅，君迁霜熟果香幽。”得之甚喜，亲煮龙并茶以酬。又有桂凤，甚娇小。时早春，黄梅半树，修竹数竿，经卷药炉，别有尘世外想。附以一绝云： 
　　洗尽铅华学道装，寒知春早静闻香。 
　　夜深秉烛寻苔井，风动涟漪散露光。 
　　庚申，余公车北上至淮，同行友人粤东胡君，邀余及钱、朱、张、方四孝廉饮。有荷珠者，绝色也，一座注目视之，争命佐酒。荷珠左右酬应无倦色，余大笑，指一老倡令侍饮。比歌管发，则旧日念奴也。收声出韵，无不吻合魏家绳尺，不觉为之击碎钿头。彼亦叹知音难遇，酒酣后大有浔阳江上之感。附一绝云： 
　　新歌一曲怨清商，顿老琵琶独擅长。 
　　我亦扬州杜记室，天涯憔悴为秋娘。 
　　地以人而名，人不能以地而限。山左道上负琵琶赶唱者，皆瓦刺耳，而郾城董月喜独异。其貌秀而洁，其神婉而静，其衣服妆点，皆有姿态，殆所谓“一生爱好是天然”者欤？庚申春夜，听其歌声，不觉心醉，欲赎之。问其价，云：“七十金。”问其年，曰：“十四矣。”问：“肯从余去乎？”点头微笑。时虑道途不便，欲须归时。比出京，再访，则已为人招去，怅然久之。时囊橐已空，即见之，亦力不及矣。后遇武林商人张姓，初见即云：“君非与郾城月喜昵乎？”余愕然，叩其详，云：是夕招之歌曲，竟欲留宿，固辞。出巨金赠之，夷然不动，日询余耗。始知其尚未梳拢，为懊恨者竟日。附以一绝： 
　　当时春色等闲看，别后相思梦见难。 
　　千古多情千古恨，莫教花影到阑珊。 
　　庚申秋，同王太史出京。再过淮上，则尽瓦砾场。王邀听曲，有素卿者，色艺甚佳。晚饮其家，杯盘狼藉，竹肉交清。然归途月明如水，照颓墙荆棘间，尚闻鬼哭兵过声。纪以一绝句： 
　　欲移明月照鸡台，醉后娑罗急管催。 
　　眼底劫灰飞不定，春风尚有小桃开。 
　　维扬江上有妓船。夜深时，闻邻舟琵琶丁丁然。或于水窗中，见素面含春，羞娥照渌。舟泊泰州，王太史招饮岸上，七客九妓，并有教坊名优，大合乐于西风秋色间，喧甚。既归，就苓香处灯下听钐弦声，弹［山坡羊］。孤舟如叶，一灯如豆，人声寥寥，惟有秋烟泻碧，明月徘徊于舱外，觉有静躁不同处。附一绝云： 
　　芙蕖秋影照香鬟，宿鹭眠鸥尽日闲。 
　　欲买蒲帆江上住，五湖烟雨六朝山。 
　　如皋，古雉皋也。吴趋既陷，至浙东者皆由此入海。余至，寓北门火星庙，道士陈古琴能弹七弦。其客徐，亦豪侠，约访水绘园，则荒凉余古址而巳。因言及熏苑影梅庵故事。徐盛称宫小婷雅淡。小婷本白下名妓，避乱居镇江，再徙雉皋。能画兰鼓琴，予携纨素同访，为写风枝数箭。次日，友人有托代求者，遂再过之。临行曰：“君无事，明日盍过此谈。”予曰：“请迟数日。招友人饮，屡作清游，不胜愧耍。”小婷曰：“此间多鬅头大腹贾，令人见作三日恶。以君谈谐风雅，故愿时临存耳，岂有他哉。”余谢曰：“纵卿青盼，不加憎鄙，阿母日以钱树子相望，岂不加白眼耶？”曰：“妾无媪，愿君勿疑。”余颔之，后遂往来无间。每循柳岸过小桥，至西曲第三门。门前小通潮，残荷败芰，秋阴桂子，蔌蔌如雨。至则或为书仿字，或作梅花数枝，或出厨藏法书名画，泥余评隲。一日问余曰：“君识某太史乎？”曰：“予友人，同出都者也。”曰：“君能为妾寄一纸书耶？”予曰：“诺”。因裁尺素，托徐邮致之。某得书不答。怅然谓予曰：“妾与渠交，乃无情若此，令人悒悒。”明日诣之，适有客在，余趋出。小婷曰：“君勿去。客为镇江李叟及袁氏昆季，君同年生。妾请为介绍。”遂与三君相见。少顷，徐亦至。小婷敛袂起，请李叟作山水，予与袁昆季，各写梅竹卉木，独徐壁上观。予笑曰：“北海今日不得袖手。”徐亦笑请受罪，愿操缦鼓湘妃一曲，小婷倚洞箫和之。于是客意少舒，击筝吹笙。小婷女弟歌昊歈。余曰：“今日乐甚，请各赋诗以记。”予得七古一章，汝南填［齐天乐］，而陇西序之。徐耻不能文，亦勉成二十字，曰：“江南佳丽地，欢乐输今宵。何事东阳客，归心逐夜潮。”视斜阳挂屋角，各匆匆散去。明晨，客有招饮者。时已重阳后，小集菊圃，遂携小婷往。归途诣之，入门，则方设宴，小婷嘱少待。适已醉，踉跄卧虚榻。宴罢，小婷唤余醒，为盥洗毕。余告以行期，小婷怅然若有所失，问：“能再来乎？”予曰：“茫茫世界，缘法不可思议，又安知予不重来此间也。”因垂泪而别，小婷送至桥畔。余与姬语不及亵，所赠又甚薄，然晓窗梦破，午酒微醺，形影相对，心目相许者，盖十日。迄今思之，犹系寤寐。纪以一绝云： 
　　别泪斑斑杂酒痕，远情深恨两无言。 
　　一帆送我寒潮去，梦入烟皋有断魂。 
　　甬上孙孝廉，招余饮莫桂英家。有蒋五官，甚韶秀，颇与予昵，妮妮话儿时事。叶姓客至，呼之不去，叶恚，隔房语相侵。五官伏予怀娇泣，孙、徐皆怒诟，叶知不敌，设宴谢罪。予婉劝，五官终不肯去。呼宫小婷至，始怅然敛退。附一绝云： 
　　随鸦打鸭欲销魂，呜咽青衫满泪痕。 
　　不料杨家红拂后，章台尚有此人存。 
　　庚申九月，行次甬上，悦阿素，止焉。稚年弱质，淡服靓妆，有闺阁风度。盖冶叶倡条之习，至此一洗矣。附一绝云： 
　　不将脂粉涴清姿，不学轻狂唱竹枝。 
　　微笑倚人花下立，闲拈团扇记新诗。 
　　清乔，甬上录事也。曩余与芾园饮其家，灯唇射覆，屏角藏钩，颇极欢洽。庚申自京师还，重往访之，人面桃花，已莫从问讯矣。附二绝云： 
　　春窗香破梦迢迢，枕臂纱笼玉色娇。 
　　一别东风归草草，空将芳字记清乔。 

　　水花无种不成春，醉后痴莺解恼人。 
　　只恐花飞春欲去，故将清梵咒金轮。 
　　倪宝居阊门外，为灯船第一，以色艺自负，性爱文人。余偕瘦羊博士，往访之。晓妆初竟，明艳欲绝，余叹为秋水芙蓉，非风尘中物。是夕置酒相款，减字飞花，传觞击鼓，倍极其乐。余偶言及射策京华事，姬曰：“君至都门，当多作诗词赠余，竭力提唱，俾增声价，当有风流学士知妾名也。”附以一绝： 
　　四座红妆杂锦袍，宴余花夜月轮高。 
　　春明若说旗亭事，应有微之忆薛涛。 

　　红豆蔻轩薄幸诗（下） 
　　壬戌之夏，避乱至沪上。寓甚窄，毒暑不可耐，因至小锦宝家，为逭暑计。浮瓜沉李之馀，忽而竹声浏亮，与弦指相错杂。或于锦氍毹舞拓枝小垂手，正陈思王所云“翩若惊鸿，婉若游龙”，使人听而忘倦。小酌则鳖臛鹄臇，穷极郇厨。时吴越陷没，富商巨室，皆迁峰泖间，依西贾以安。十里之间，琼楼绮户相连缀，阿阁三重，飞甍四面，粉黛万家，比闾而居。昼则锦绣炫衢，异香扇霄；夜则笙歌鼎沸，华灯星璨，入之如天仙化境。然米珠薪桂，十倍于他处。■⒂豆初入市，价至斤一缗。盖繁华靡丽之区，有近于妖孽矣！呜呼，可不惧哉！附一绝云： 
　　天涯孤客怨无家，日落潮声咽暮笳。 
　　冻馁沿途沟涧骨，伤心重见旧繁华。 
　　褚金福，吴门人。庚申避乱徙沪，居城中花草浜左右。小楼三楹，迥绝纤尘。湘帘棐几，帷帐尊彝，无不淡然入古。富于赀，所藏玩好，穷极精巧。有玉船一，长尺有咫，径半之，镂刻工细绝伦。窗凡八扇，皆可启闭。中坐一男子，状若贵官，须眉生动，媵姬四五环侍焉。桌上壶觞碗碟，历历可数，玲珑剔透，几疑鬼斧神工。闻以千金购致，盖大内物也。曾有珠一串，皆巨如龙眼核，以索价太昂，后归粤商。姬既坐拥多金，意将择人而事。与之周旋者，多风雅士。性慷慨，有侠妓风，不琐琐较钱帛。纫秋居士，香橙道人，皆与相善。余以一介贫士，贸然至沪，方虞投趾无门，乃姬一见，即垂青眼。喜与余谈诗，每至月斜犹不倦，虽招者红笺粉至，弗顾也。尝谓余曰：“人生贵适志。与人交好，当以肺腑相期，阿堵物何足以易我心哉。”余受秦中大吏聘，行有期矣。姬凄然曰：“此间风鹤频惊，几于旦夕莫保。君远适乐土，独不少念妾乎？”余慰藉再三，然亦呜咽不能成声。盖遘知己于穷途，故不觉其感之深也。姬出《铃山堂集》、《弇山四部稿》相赠，余受之有愧色。自此一别，天涯人远矣。附二绝云： 
　　绝代丰姿艳若花，穷途青眼愧相加。 
　　美人心性才人骨，每夕谈诗到月斜。 

　　可怜义侠出红妆，偏解怜才有别肠。 
　　赠我琅函犹在箧，挑灯展阅倍神伤。 
　　朱五官，昊中小家女，淞北玉魫生所昵也。僦屋城北大马路旁，姊妹花数枝，五官称翘楚。鄞人尹姓者，贾人子，稔于秦楼楚馆，绳五官美于余前，随往访之。花明玉媚，名下洵无虚也。尹姓遂开夜宴，飞巨觥相嬲。余醉不能归，留宿其处。夜半酒醒，索茶，有从别榻起而噭应者，持一瓯饮余，香沁肺腑，真不啻琼浆玉液。视之，姬也。云鬓惺松，晚妆初卸，谓予曰：“余应客招，归亦末久，恐惊君睡，故就别榻眠。君今醒未？”余曰：“酒非能困。余连日征逐于花天酒地间，倦甚，故不觉遽入黑甜乡里耳。”因询何时，曰：“外间钟鸣三下矣。”姬与余促膝并坐，有飞燕依人之态。告予个中苦况，谓误堕风尘，亟思自拔，泪眦荧然，弥觉娟楚。明日遂别，不复相见。此与邮亭一夕之缘，仿佛相似。附一绝云： 
　　画阁银灯一夕眠，深情亦属百年缘 
　　。临行不忘丁宁语，谁念青泥一朵莲。 
　　丁金宝，以艳名噪一时。余至沪时，枇杷花下，闭户独居，素服淡妆，不出酬应。余始闻名往访，则隔断巫峰十二，怅然而回。偶饮酒楼，遇尹姓者亦来，睨余而笑，曰：“阁下其曾入天台而不遇乎？”余惊问何以知之，尹曰：“伊顷遣小鬟来，招余偕阁下重临。盖以阁下负海内文名，欲求一经品题，以长声价。渠所拒者，碌碌无足重轻之辈耳。”因与俱往，延入阁中坐。金宝出见，则眉斗遥山，眼含秋水，丰神态度，迥异时流。余曰：“闻卿北里不居，东风有主。一朵青莲花，自拔于淤泥中，洵非凡品也哉！”将夕设宴相款，珍错杂陈，别有风味。畀以金，固辞不受。自此得闲，辄往小憩。或为写竹石，或为作隶篆，姬必令小鬟磨墨以待。有时任意挥洒，淋漓满幅，姬辄藏庋勿失。余每至，必瀹佳茗，供佳点。花晨月夕，特设盛馔。姬善弹琴，酒后必为余鼓一二弄，以破愁思。如是者几阅一时，余未尝费一缠头也。别后，辄思之不置。附一绝云： 
　　艳友如卿近亦稀，绮窗相对有红薇。 
　　宵深玩月无情思，独抚瑶琴理玉徽。 
　　高二官，字梅卿，以行着。居城中小白栅。从吴门避乱来沪，不接一客，惟与相稔者乐数晨夕。湘乡左公子侨寓金阊，素与相识，至是言寻旧好，重缔新欢，他客皆不得问津。余至沪时，左公子已还楚南。适高氏姊妹花，从乡间来，再入章台，重张艳帜。陆孝廉与其妹薇卿、芍卿善，延余饮酒其家。梅卿特出相见，娴静娟媚，有大家风。于众客中特属意余，款待殷勤，时嘱余往。一夕，酒阑宵静，街鼓紞如，窗外雨声甚恶，因不能归，遂与定情。“同是天涯沦落人，相逢何必曾相识。”读白傅诗，凄然有感矣。系以一诗云： 
　　绰约身材阿娜姿，动人情处费人思。 
　　河鱼天雁无消息，谁向江头寄一枝。 
　　李香邻，又字香轮，行三，自称珊珊女史。颇知书识字，尝填小词，自能入拍。余亦因陆孝廉始识之，时往其家小饮，藉以消忧破寂。一日余往特早，姬尚未起，见研匣旁斜露一纸角，取观之，乃小词一阕，调寄［阮郎归］： 
　　枕上分明都是泪，深夜难成睡。春来已觉病恹恹，玉骨瘦无比。　　可怜人，可怜事，写个相思字。字成盼着谁人寄，仍闷沉沉地。 
余赞其颇有思致，姬已靧面出，笑曰：“下里巴人，恐不免为大方所笑。君为词坛名宿，妾请列绛帐中，愿为女弟子。”并云：“昨夕梦中得句云：‘郎情轻比风中絮，妾梦多于山上云。’其词悱恻，惜未成篇。”余笑曰：“此卿从性灵肺腑中流出，故有兹妙句。余远不能及，敢谢不敏。”姬疑谓诮己，俯首不语。姬妹曰香云，尤聪慧。每逢余与姬谈诗，辄顾余而笑。余曰：“子其别有会心乎？”曰：“然”。曰：“亦有所作乎？”姬袖中出一红笺： 
　　调寄［清平乐］ 
　　香云学填：凭阑独自，芳草系愁思。空抱红绫清泪渍，说与相思谁寄。　　当时燕子窗纱，如今飞絮飞花。耐得春离秋别，人生多少年华。 
余读之不禁欷歔欲绝，曰：“此杰作也，才更出姊上。”遂为之悉心指授，未阅月，居然有词稿矣。后随一显者去，年仅十四龄耳。香邻亦为人簉室。附一绝云： 
　　玉田伊郁草窗哀，难得闺中咏絮才。 
　　有字碑宜贮金屋，前身应是谪逢莱。 
　　乱既定，余将从计吏北行。时同郡王君，令上洋，余识其次公。暇日同游城南，就雅卿听曲。雅卿说书承应，伎之可狎而不可亵者也。曲终，挥麈纵谈。王与雅卿两小无猜，喁喁语甚昵。已而许少府至，拉余就西邻汪翠娥听谈稗官。翠娥貌靓艳，姿容绝世。因张灯捻弦，说唐子畏三笑故事。方半，停拍微笑曰：“秋香见伯虎，何以一粲？大凡解事女子，见风雅文人，其心中先有一段感触处也。”语次，以秋波斜睨余。余不觉为之颠倒，遂赋七律二章以赠。明日，扬帆出吴淞口，天海茫茫，真似剂阮到天台时矣。附一绝云： 
　　黄金两袖泪痕鲜，来听山塘一笑缘。 
　　匆促相逢容易别，此身空有美人怜。 
　　以上皆越中箐江词客所作。词客谓余曰，其家先世素封，至词客已中赀。少美丰姿，好泛览典籍，然耿介，不干求名誉，时人亦未之知。弱冠补博士弟子，寻举明经。本落落寞寞，无柔情缱绻，至是始遨游郡国，嗜好声色。所至辄与友人征歌纵酒，时佐以山水丝竹，与夫书史谈谐。颇愿得远山芙蓉，与共四壁，而久之不能遂。大人先生中，既无于节度、牛奇章；朋游宾客，亦鲜王吉、许俊、古洪。至美人求其如霍小玉、红拂、章台柳者，尤不易得。即间有所遇，或人事相左。乱离以来，益贫窘，孑身异地，谋衣食犹不给，况其它哉。虽经艰危，狂态犹昔。才鬼佳狐，亦唾弃之。日出则随肥马尘，夜分一灯相对，焦琴布被而已。嗟乎！既不能置身青云，又不能营栀茜橘竹之利，独侘傺憺烦，将何以自解？不得已取昔年所历，拉杂书之，以消块磊。或谓洛真、楚润，传于北里之编；顾媚、宛君，寿于板桥之记，胜于鹤背腰缠多矣。岂词客微意之所在乎？然则词客之作此诗也，其为寄托欤？牢骚欤？寂悟欤？抑当兵燹之后而为之凭吊欤？世必有能辨之者。 

　　朱素芳 
　　梁溪秀才邹伯翔，少负才华，性倜傥，落拓不修边幅。尝以《罗浮梦赋》受知于长白恩方伯。中有一联云：“昨宵月色三分，怜卿守寂；今日冰心一片，与我争寒。”遂自号“冰心道人。”顾家贫数奇，衣食恒不继，遂适馆于吴门某绅家。 
　　绅故巨宦，富倾一城，子弟习惯豪华，姬侍满侧。美婢尤 伙，皆明眸皓齿，美艳绝伦，能以眉语，以目听，伺候曲如人意。绅有弱弟，自粤东解任归，道过申江，购得雏姬一人。年只十四五，慧而美，天人不啻也，擅宠为诸姬冠。绅弟喜渔色，性尤暴戾，喜怒无常。姬深忧之，而鸟已入笼，亦遂无计。惟看书作字，以解忧烦而已。 
　　会绅父冥诞，借城南一粟庵，受戚友祝，延僧启斋坛。雏姬亦随夫人偕往，登殿拜佛。时正初秋，衣碧罗衫，长袖弓鞋，不啻鸡群之鹤。生平视良久，不觉神驰。比晚归斋，颇涉遐想，而红墙银汉，咫尺天涯。私询幼徒，知姬为朱姓，而不得其名。一日课余之暇，见园门正开，乃散步而入。姬适在水亭遣兴，排笺设砚，倚槛微吟。既而吹凤箫，命婢按红牙板，吹自制新词曲未己。生适至，不及检点而避。生故善箫，闻其声，复见其人，心中狂喜。乃伪为不知，蹑足登亭上，炉烟未烬，香泽犹存。案上有薛涛笺书，蝇头小楷，格类簪花。方欲注目微吟，而馆僮觅至，讶曰：“荒园久闭，向无人居。顷当晚膳，不见先生，何处不踪迹，乃竟在此。胆果大不畏鬼魅耶？”生不知云何，急袖诗笺，随僮归馆。饭罢无事，展玩袖中笺，得［如梦令］一阕云： 
　　帘外春光如醉，帘底人儿憔悴。蹙损小娥眉，一寸愁肠碾碎。无谓，无谓，燕子替侬劝慰。　　下书“素芳”二字，盖姬名也。生反复吟哦，幽闷欲绝，援笔和［柳长春］词一首，并系以跋云： 
　　朱姬素芳，天上仙姝，人间才女。忆牵牛之约，花落伤春；吹引凤之箫，月明写怨。读［如梦令］一阕，而知其幽恨深矣。灯下曼吟，凄惋欲绝。填小词一解，以慰素芳，兼以自慰。若谓一池春水，何事干卿，则固欲索解人而不得也。词云： 
　　佛殿焚香，红亭写韵，翩翩曾见惊鸿影。斜阳吹冷一枝箫，知音可许中郎听。　　一样孤怀，十分幽恨，伤春同抱恹恹病。可怜情重不胜娇，东流薄了桃花命。 
即取槟榔笺书之，款署“冰心道人”四字。 
　　一夕，月明如昼，万籁都寂，闻笛声清越，出自闺中。生不觉技痒，亦抽箫和之，即吹自己新咏。悠扬呜咽，庭中老鹤，婆娑起舞，一时月为之停，云为之遏。曲终兴阑，掩斋寻梦，忽闻叩门声，询之，则其音尖细似女子。甫启扃，一婢掩入笑曰：“先生妙弄，空绝一时。吾家素姑，虽好此技，苦乏师承。特私遣婢子致辞，愿聆雅教。”生见婢明丽多情，为之心醉，笑曰：“下里之音，不斥为污耳，亦云幸矣。乃柯亭之竹，竟见赏于中郎，恐凡啄一鸣，当令天仙作十日恶也。”曰：“素姑喜听妙音，愿无固却，托之谦词。”曰：“闺阁庄严，分难相见。今既见招，敢不如命。特虑春光易泄，月影终亏，或反足为素姑累耳。”曰：“先生自奏一曲，红楼咫尺，倚槛可听，无劳亲觌玉容也。”言已竟去。生于是凝神静虑，奏姬之［如梦令］辞，幽怨弥深，哀感欲泣，似闻楼上有凄咽声。生亦泣然归寝。明日早起，匣砚旁，有锦函一缄。启视之，素芳札也。展阅未半，主人适至瞥见函角有“素芳密缄”四字，顿有愠色，不言遽去。无何，以学徒患病，托故辞生。 
　　生遂客申江，为西人司笔墨，旋挈眷属至。而相思万斛，欲寄无从，如是者三年。 
　　乔秀才定侯，生新雨也。文字投契，相见成莫逆交。花天酒地，游宴必偕。一日同游味莼园归，见香车怒马，飞驶而来。比近，见车中一美人，绝类素芳。目光所注，各自流盼，而车行甚捷，衣香鬓影，瞬息已遥。生痴若木鸡。乔戏之曰：“子赏识舆中人耶？此枇杷巷底朱素芳也。新自吴中来，憨态娇嗔，娭光曼视，尤善洞箫，洵为北里冠。君欲一识香巢否？”生狂喜，急偕之往，确是意中人。顾问以前事，则茫然也。夜宴既开，生不觉沾醉，遂留宿焉。琴歌酒赋之闲，辄一往访。素芳早已属意，顾谐伉俪，为啮臂盟。顾生家赤贫，佣书自给，飘泊研田，每呼庚癸。城北太守，适有山左之行，闻生名，招之入幕。生不得已，与姬言别，相对哭失声。 
　　次日鼓轮出海，两日抵芝罘。是处为通商一市集，海滨繁华，女闾极盛。主人素达，见生终日书空咄咄，若重有忧者，因招二三红袖，把酒清歌，为生解闷。其中有名红梅者，有名绿玉者，生旅况无憀，视若无睹。既而至般阳驿，小住数日。瓦檠灯火，土坑蜡虫，孤影凄然，益无聊赖。虽东南宾主，胶漆相投，而幕里红莲，殊难生色。越数日，居停晋省奉檄，赴莱州府任。一麾出守，案牍形劳，文采风流，贤嘉相得。 
　　署左有女娲殿，生爱其幽静，移笔研其中，为办公地。公余退食，煮茗焚香，为消遣计。新得石箫，一土产也。试取吹之，颇能入破。一夕新奏方罢，忽闻有和之者，其声呜呜然。细聆之，则素芳所制词也。心甚惊疑，夜深不敢过访。越数日，新浴甫罢，凭槛纳凉。时清风拂林，璧月流素，闻箫声又作，乃梯女墙窥之。见梧阴下坐一女子，挽慵来髻，着半臂，肌白如雪，仿佛艳绝。手抵洞箫，仍吹前调。生侯其曲终，微惊以嗽，女似知墙内有人，遽起，冉冉入花阴以去。生归，竟夜猜疑，反侧不寐。翌日，潜往迹之，不能得。因倚［菩萨蛮］词云： 
　　楼台凉浸山城月，碧梧金井风萧飒。顾影忒无聊，谁家宛转箫。　　良宵芳讯断，天近银墙远。玉貌见分明，同心何处人。 
会友人招饮，薄醉而归。见斋头有短笺，上有和作云： 
　　红闺待老嫦娥月，夜凉梦断秋声飒。雁字亦无聊，清愁付洞箫。　　天涯空目断，心与书同远。幽绪太分明，何从寄个人。 
及视下款，则“素芳手笔”也。疑昨夕吹箫之人，即为朱姬。然山左江南，相隔数千里，身无凤翼，断不能来。反复推寻，殊难索解。 
　　时值中元，署中例设盂兰盆会，僧坛祀鬼，铙鼓喧闻。生厌其扰，长箫短剑，策蹇入山。陟高岭，度深林，路转峰回。徘徊舒啸，独自拔剑起舞，已而抽箫作凤凰引，响入云际。于时皓魄当空，群响俱息。甫数声，则松风谡谡，猿鸟悲啼。自以为邹某绝调独赓，可以遥贶山灵，非凡间所能赏及矣。清奏未已，一女子轻衫窄袖，携婢穿林度樾而来，曰：“秀才豪兴洵不俗哉。亦知空山中尚有同心耶？”生惊顾间，则一绝代丽姝也。长揖曰：“何处仙人，翩来尘世。岂秦楼弄玉，尚在人间哉？”女曰：“僻壤人稀，忽逢翠袖，得毋以花妖月魅疑之耶？”生曰：“雪夜寻梅，非徒安道；柳堤坐月，竟遇高阳。千古同心，无独有偶。兴与缘合，今人何遽让前人哉！”因请姓氏。女曰：“妾，泰山君主第十三女。闻君有裂竹之能，故踏月而来，愿聆绝伎。”生不少逊，即倚声吹之，而吞吐激昂，极尽抑扬之致。女鼓掌曰：“宫征和平，心神融洽，素芳眼力诚不浅哉！”生知其言有异，急叩其详。女曰：“为君与素姊一段因缘，南北往还，奔走数万里。”生曰：“仙姬为素芳寄书耶？”曰：“非也。余与素芳为姊妹行，向居月府，堕落人间。君亦广寒宫校书郎，时清虚府演剧，大宴群仙。素姊以醉后向君一笑，遂结尘缘。惟是两美之谐，须余撮合。曩者亭上之笺，斋头之句，隔墙人影，楼上箫声，皆妾所为也。今素姊早厌风尘，望君如岁。君宜速着归鞭，莫使天边游子，犹成守鳏之鱼；楼畔文鸳，化作望夫之石。”生闻言，极为感激，转请于女曰：“无米难炊，其如阮囊之羞涩何。”曰：“千金市玉，十斛量珠，金屋藏娇，镜台下聘，本非穷措大所易办。幸素姊奁中，薄有私蓄。将来五湖烟水，尽可逍遥。惟此时玉人声价，动掷千金。若太自贬损，则不免为姊妹中所齿冷。君且归，妾当徐为谋之。”遂携婢去。 
　　生返署，抑郁不乐。天将曙，忽自外掷绣囊于几上，铿然有声。曰：“幸不辱命。可持去，为画眉人略助妆也。”生启视，则累累者皆不动尊也。喜甚，向空拜谢。乃辞居停，返沪，则素芳已迁云间。遂往娶之，卜筑于九峰三泖，为寓公云。 

　　东灜艳谱（上） 
　　东灜一隅，虽僻在海外，而距中国较近。三神山缥缈云际，可望而亦可即。一帆顺驶，两日可达。自长崎、神户、大坂、横滨，以至东西两京，妓馆林立。虽偏邑小县，呼妓侑觞，无不立至。花为世界，玉作精神，固烟月之作坊，风流之薮泽也。其间尤所艳称者，为东京妓。分色艺两等。色妓但拥鄂君之被，荐宓妃之枕而已。艺妓妙擅歌舞，侍酒为觥录事，然但为当筵之奏，而不能为房中之欢，违例有罚。妓由官给以券，月纳金数圆。色妓于芳源为盛，根津次之。艺妓多在柳桥、新桥间，所居栉比，门首悬一红灯者是也。遥见层楼杰阁，高峙霄汉，则酒肆茗寮也。肴炙充牣，芬芳外溢。每至夕阳将下，明月初升，灯火星繁，笙歌雷沸。二分璧月，十里珠帘，遨游其间者，车如流水，马若游龙，辚辚之声，彻旦不绝，真可谓销金之窟也。烟花之盛，风月之美，以及色艺之精巧，衣服之丽都，叹为观止矣。已卯春间，小住东京，勾留百日。旅居无俚，偶从密友买醉红楼，看花曲里。览异乡之风景，瞻胜地之娟妍，觉所谓灜洲蓬岛者，即在此间。鸿爪雪泥，聊存迹印，今日追忆所历，并得诸友朋所见闻者，悉胪于篇，藉补花月之旧闻，敢作柳枝之新唱。 
　　小万为新桥翘楚，久已高张艳帜。诸名媛每见小万，辄逊避弗遑。余友江夏君遇宴集，必招之侑觞。有时席阑客散，小万犹徘徊不忍去，同倚阑干，对月喁喁私语，洵所谓情种也。然非江夏君，不能得之于小万也。小万雪肤花貌，玉骨冰肌，自有一种阿娜娉婷之态。俊逸风流，不可一世。江夏君所赏识者，不止在态度，而在丰神也。墨江渔史尝评之云：“小万之美，万目共见，万口同称。间有异说，非其怨家，则妒人也。历观教坊，美人颇多。而美者，往往轻佻浮薄，否则贪傲，堕入章台恶习，使人连叫几个惜字。独小万柔俭而静淑，宛然良家女子也。足使江夏君移情而惑志者，其在是夫！” 
</div>
    <div class="pagination">
<a href="香艳丛书_page264.html">上一页</a><span>...</span><a href="香艳丛书_page260.html">260</a><a href="香艳丛书_page261.html">261</a><a href="香艳丛书_page262.html">262</a><a href="香艳丛书_page263.html">263</a><a href="香艳丛书_page264.html">264</a><span class="current-page">265</span><a href="香艳丛书_page266.html">266</a><a href="香艳丛书_page267.html">267</a><a href="香艳丛书_page268.html">268</a><a href="香艳丛书_page269.html">269</a><a href="香艳丛书_page270.html">270</a><span>...</span><a href="香艳丛书_page266.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
