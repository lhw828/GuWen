<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 41 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 41 页/共 658 页</h1>
    <div class="content">　　盖闻仁以亲亲，古之道也。前东平王有阙，有司请废，朕不忍。又请削，朕不敢专。惟王之至亲，未尝忘於心。今闻王改行自新，尊修经术，亲近仁人，非法之求，不以奸吏，朕甚嘉焉。《传》不云乎？「朝以过夕改，君子与之。」其复前所削县如故。（《汉书·宣元六王传》）
　　◇加秩王尊诏（建始四年）
　　制诏御史：东郡河水盛长，毁坏全堤，未决三尺。百姓惶恐奔走，太守身当水冲履咫尺之难，不避危殆，以安众心。吏民复还就作，水不为灾，朕甚嘉之。秩尊中二千石，加赐黄金二十斤。（《汉书·王尊传》）
　　◇改元河平诏（河平元年三月）
　　河决东郡，流漂二州，校尉王延世堤塞辄平，其改元为河平。赐天下吏民爵。各有差。（《汉书·成纪》）
　　东郡河决，流漂二州，校尉延世，堤防三旬立塞。其以五年为河平元年。卒治河者，为著外繇六月。惟延世长於计策，功费约省，用力日寡，朕甚嘉之。其以延世为光禄大夫，秩中二千石，赐爵关内侯，黄金百斤。（《汉书·沟洫志》）
　　◇日蚀求言大赦诏（河平元年四月）
　　朕获保宗庙，战战栗栗，未能奉称。《传》曰：「男教不修，阳事不得，则日为之蚀。」天著厥异，辜在朕躬。公卿大夫，其勉悉心以辅不逮，百寮各修其职，淳任仁人，退远残贼。陈朕过失，无有所讳。大赦天下。（《汉书·成纪》）
　　◇免丞相王商诏（河平四年）
　　制诏御史：盖丞相以德辅翼国家，典领百寮，协和万国为职，任莫重焉。今乐昌侯商为丞相，出入五年，未闻忠言嘉谋，而有不忠。执左道之辜，陷於大辟。前商女弟内行不修，奴贼杀人，疑商教使。为商重臣故，抑而不穷。今或言商不以自悔，而反怨怼，朕甚伤之。惟商与先帝有外亲，未忍致於理。其赦商罪，使者收丞相印绶。（《汉书·王商传》）
　　◇议减省律令诏（河平中）
　　《甫刑》云，五刑之属三千，大辟之罚其属二百。今大辟之刑千有馀条，律令烦多，百有馀万言，奇请它比，日以益滋，自明习者不知所由，欲以晓谕众庶，不亦难乎？於以罗元元之民，夭绝亡辜，岂不哀哉！其与中二千石、二千石、博士及明习律令者议，减死刑及可蠲除约省者，令较然易知，条奏。《书》不云乎？「惟刑之恤哉。」其审核之，务准古法，朕将尽心览焉。（《汉书·刑法志》）
　　◇闵楚王被疾诏（河平中）
　　盖闻天地之性人为贵，人之行莫大於孝。楚王嚣素行孝顺仁慈，之国以来二十馀年，纤介之过未尝闻，朕甚嘉之。今乃遭命，离於恶疾，夫子所痛，曰：「蔑之，命矣夫。斯人也，而有斯疾也。朕甚闵焉。夫行纯茂而不显异，则有国者将何勖哉？《书》不云乎？「用德章厥善。」今王朝正月，诏与子男一人俱，其以广戚县户四千三百封其子勋为广戚侯。（《汉书·宣元六王传》）
　　◇顺时令诏（阳朔二年春）
　　昔在帝尧，立羲和之官，命以四时之事，令不失其序。故《书》云：「黎民於蕃时雍。」明以阴阳为本也。今公卿大夫，或不信阴阳，薄而小之，所奏请多违时政。传以不知周行天下，而欲望阴阳和调，岂不谬哉！其务顺四时月令。（《汉书·成纪》）
　　◇举博士诏（阳朔二年九月）
　　古之立太学，将以传先王之业，流化於天下也。儒林之官，四海渊原，宜皆明於古今，温故知新，通达国体，故谓之博士。否则学者无述焉，为下所轻，非所以尊道德也。《工欲善其事，必先利其器》。丞相、御史其与中二千石、二千石杂举可充博士位者，使卓然可观。（《汉书·成纪》）
　　◇劝农诏（阳朔四年正月）
　　夫《洪范》八政，以食为首，斯诚家给刑错之本也。先帝劭农，薄其租税，宠其强力，令与孝弟同科。间者民弥惰怠，乡本者少，趋末者众，将何以矫之？方东作时，其令二千石勉劝农桑，出入阡陌，致劳来之。《书》不云乎？「服田力啬，乃亦有秋。」其勖之哉。（《汉书·成纪》）
　　◇封王音为安阳侯诏（阳朔四年）
　　车骑将军音，宿卫忠正，勤劳国家。前为御史大夫，以外亲宜典兵马，入为将军，不获宰相之封，朕甚慊焉。其封音为安阳侯，食邑与五侯等，俱三千户。（《汉书·元后传》）
　　◇治冤狱诏（鸿嘉元年二月）
　　朕承天地，获保宗庙，明有所蔽，德不能绥，刑罚不中，众冤失职，趋阙告诉者不绝。是以阴阳错谬，寒暑失序，日月不光，百姓蒙辜，朕甚闵焉。《书》不云乎？「即我御事，罔克耆寿，咎在厥躬。」方春生长时，临遣谏大夫理等举三辅、三河、弘农冤狱。公卿大夫、刺史明申敕守相，称朕意焉。其赐天下民爵一级，女子百户牛酒，加赐鳏寡孤独高年帛，逋贷未入者勿收。（《汉书·成纪》）
　　◇封丙吉孙诏（鸿嘉元年六月）
　　制诏丞相御史：盖闻褒功德，继绝统，所以重宗庙广贤圣之路也。故博阳侯吉，以旧恩有功而封，今其祀绝，朕甚怜之。夫善善及子孙，古今之通宜也。其封吉孙中郎将关内侯昌为博阳侯，奉吉后。（《汉书·丙吉传》）
　　◇封史丹为武阳侯诏（鸿嘉元年）
　　夫褒有德，赏元功，古今通义也。左将军丹往时导朕以忠正，秉义醇壹，旧德茂焉。其封丹为武阳侯，国东海郯之武强聚，户千一百。（《汉书·史丹传》）
　　◇选贤诏（鸿嘉二年三月）
　　古之选贤，傅纳以言，明试以功，故官无废事，下无逸民，教化流行，风雨和时，百谷用成，众庶乐业，咸以康宁。朕承鸿业，十有馀年，数遭水旱疾疫之灾，黎民娄困於饥寒，而望礼义之兴，岂不难哉？朕既无以率道，帝王之道，日以陵夷，意乃招贤选士之路郁滞而不通与？将举者未得其人也？其举敦厚有行义能直言者，冀闻切言嘉谋，匡朕之不逮。（《汉书·成纪》）
　　◇恤民诏（鸿嘉四年正月）
　　数敕有司，务行宽大而禁苛暴，讫今不改。一人有辜，举宗拘系，农民失业，怨恨者众；伤害和气，水旱为灾。关东流冗者众，青、幽、冀部尤剧，朕甚痛焉。未闻在位有恻然者，孰当助朕忧之？已遣使者循行郡国，被灾害什四以上，民赀不满三万，勿出租赋。逋贷未入，皆勿收。流民欲入关，辄籍内，所之郡国，谨遇以理，务有以全活之，思称朕意。（《汉书·成纪》）
　　◇罢昌陵诏（永始元年七月）
　　朕执德不固，谋不尽下，过听将作大匠万年言昌陵三年可成。作治五年，中陵、司马殿门内尚未加功，天下虚耗，百姓罢劳，客士疏恶，终不可成。朕惟其难，怛然伤心。夫「过而不改，是谓过矣」。其罢昌陵及故陵，勿徙吏民，令天下毋有动摇之心。（《汉书·成纪》）
　　◇龙见日蚀诏（永始二年二月）
　　乃者龙见於东莱，日有蚀之，天著变异，以显朕邮，朕甚惧焉。公卿申敕百寮，深思天诫，有可省减便安百姓者，条奏。所振贷贫民，勿收。（《汉书·成纪》）
　　◇吏民助振赡者赐爵诏（永始二年正月）
　　关东比岁不登，吏民以义收食贫民，入谷物助县守振赡者，已赐直。其百万以上，加赐爵右更；欲为吏，补三百石；其吏也迁二等。其三十万以上，赐爵五大夫，吏亦迁二等，民补郎。十万以上，家无出租赋三岁。万钱以上，一年。（《汉书·成纪》）
　　◇封淳於长等诏（永始二年十二月）
　　前将作大匠万年，佞邪不忠，知昌陵卑下，不可为万岁居，奏请营作，建置郭邑；妄为巧诈，积土增高；多赋敛，烦繇役，兴卒暴之作；卒徒蒙辜，死者连属，百姓罢极，天下匮竭。常侍闳，前为大司农中丞，数奏昌陵不可成；侍中卫尉长，数白宜早止，徙家反故处。朕以长言下闳章，公卿议者皆合。长计首建至策，闳典主省大费，民以康宁。闳前赐爵关内侯，黄金百斤。其赐长爵关内侯，食邑千户，闳五百户。万年佞邪不忠，毒流众庶，海内怨望，至今不息。虽蒙赦令，不宜居京师，其徙万年敦煌郡。（《汉书·成纪》，又见《陈汤传》，又见《佞幸·淳於长传》）

　　◇遣使循行诏（永始三年正月）
　　天灾仍重，朕甚惧焉。惟民之失职，临遣太中大夫嘉等循行天下，存问耆老，民所疾苦。其与部刺史举忄享朴逊让有行义者各一人。（《汉书·成纪》）
　　◇诏有司（永始四年六月）
　　乃者地震京师，火灾娄降，朕甚惧之。有司其悉心明对厥咎，朕将亲览焉。（《汉书·成纪》）
　　◇禁奢侈诏（永始四年六月）
　　圣王明礼制以序尊卑，异车服以章有德。虽有其财，而无其尊，不得逾制。故民兴行，上义而下利。方今世俗，奢僭罔极，靡有厌足。公卿列侯，亲属近臣，四方所则，未闻修身遵礼，同心忧国者也；或乃奢侈逸豫，务广第宅，治园池，多畜奴婢，被服绮谷，设钟鼓，备女乐，车服嫁娶葬埋过制。吏民慕效，浸以成俗，而欲望百姓俭节，家给人足，岂不难哉？《诗》不云乎？「赫赫师尹，民具尔瞻。」其申敕有司，以渐禁之。青绿所常服，且勿止。列侯近臣，各自省改，司隶校尉察不变者。（《汉书·成纪》）
　　◇孛星见求直言诏（元延元年七月）
　　乃者日蚀星陨，谪见於天，大异重仍。在位默然，罕有忠言。今孛星见於东井，朕甚惧焉。公卿大夫、博士，议郎，其各悉心，惟思变意，明以经对，无有所讳。与内郡国举方正能直言极谏者各一人，北边二十二郡举勇猛知兵法者各一人。（《汉书·成纪》）
　　◇还许旦及亲属诏（元延四年）
　　盖闻仁不遗远，谊不忘亲。前平安刚侯夫人谒，坐大逆罪，家属幸蒙赦令归故郡。朕惟平恩戴侯，先帝外祖，魂神废弃，莫奉祭祀，念之未尝忘於心。其还平恩侯旦及亲属在山阳郡者。（《汉书·外戚·孝成许后传》）
　　◇还冯参诏（元延四年）
　　中山孝王短命早薨，愿以舅宜乡侯参为关内侯，归家，朕甚愍之。其还参京师，以列侯奉朝请。（《汉书·冯奉世附传》，又见《宣元六王传》）
　　◇立定陶王欣为皇太嘴动（绥和元年二月）
　　朕承太祖鸿业，奉宗庙二十五年，德不能绥理宇内，百姓怨望者众，不蒙天佑，至今未有继嗣，天下无所系心。观於往古近事之戒，祸乱之萌，皆繇斯焉。定陶王欣，於朕为子，慈仁孝顺，可以承天序，继祭祀。其立欣为皇太子，封中山王舅谏大夫冯参为宜乡侯，益中山国三万户，以慰其意。赐诸侯王、列侯金，天下当为父后者爵，三老、孝弟力田帛，各有差。（《汉书·成纪》）
　　◇封孔吉诏（绥和元年二月）
　　盖闻王者必存二王之后，所以通三统也。昔成汤受命，列为三代，而祭祀废绝。考求其后，莫正孔吉。其封吉为殷绍嘉侯。（《汉书·成纪》）
　　◇报乌珠留若单於诏（绥和元年）
　　藩擅称诏，从单於求地，法当死，更大赦二。今徙藩为济南太守，不令当匈奴。（《汉书·匈奴传》：夏侯藩使匈奴，求地，单於遣使上书，以藩求地状闻。诏报单於。）
　　◇策许嘉
　　将军家重身尊，不宜以吏职自累。赐黄金二百斤，以特进侯就朝位。（《汉书·外戚传》下）
　　◇白虎殿策方正直言（建始四年夏）
　　天地之道何贵？王者之法何如？六经之义何上？人之行何先？取人之术何以？当世之治何务？各以经对。（《汉书·杜钦传》）
　　◇赐王音策书（鸿嘉中）
　　外家何甘乐祸败？而欲自黥劓相戮辱於太后前，伤慈母之心，以危乱国！外家宗族强，上一身寝弱日久。今将一施之君，其召诸侯，令待府舍。（《汉书·元后传》）
　　◇册免薛宣（永始二年六月）
　　君为丞相，出入六年，忠孝之行，率先百僚，朕无闻焉。朕既不明，变异数见，岁比不登，仓禀空虚，百姓饥馑，流离道路，疾疫死者以万数，人至相食，盗贼并兴，群职旷废，是朕之不德而股肱不良也。乃者广汉群盗横恣，残贼吏民，朕恻然伤之。数以问君，君对辄不如其实。西州鬲绝，几不为郡。三辅赋敛无度，酷吏并缘为奸，侵扰百姓，诏君案验，复无欲得事实之意。九卿以下，咸承风指，同时陷於谩欺之辜，咎繇君焉。有司法君领职解曼，开谩欺之路，伤薄风化，无以帅示四方。不忍致君於理，其上丞相高阳侯印绶，罢归。（《汉书·薛宣传》）
　　◇赐史丹策（永始中）
　　左将军寝病不衰，愿归治疾。朕愍以官职之事，久留将军，使躬不瘳。使光禄勋赐将军黄金五十斤，安车驷马，其上将军印绶。宜专精神，务近医药，以辅不衰。（《汉书·史丹传》）
　　◇赐翟方进册（绥和二年二月）
　　皇帝问丞相，君有孔子之虑，孟贲之勇，朕嘉与君同心一意，庶几有成。惟君登位於今十年，灾害并臻，民被饥馑，加以疾疫溺死，关门牡开，失国守备；盗贼党辈，吏民残贼，殴杀良民，断狱岁岁多前。上书言事，交错道路，怀奸朋党，相为隐蔽，皆亡忠虑。群下凶凶，更相嫉妒，其咎安在？观君之治，无欲辅朕富民便安元元之念。间者郡国谷虽颇孰，百姓不足者尚众。前去城郭，未能尽还，夙夜未尝忘焉。朕惟往时之用，与今一也。百寮用度各有数，君不量多少，一听群下言，用度不足，奏请一切增赋，税城郭Й及园田，过更，算马牛羊，增益盐铁，变更无常。朕既不明，随奏许可。后议者以为不便，制诏下君，君云卖酒醪，后请止。未尽月，复奏议令卖酒醪。朕诚怪君，何持容容之计，无忠固意，将何以辅朕帅导群下？而欲久蒙显尊之位，岂不难哉？《传》曰：「高而不危，所以长守贵也。」欲退君位，尚未忍。君其孰念详计，塞绝奸原，忧国如家，务便百姓，以辅朕。朕既已改，君其自思，强食慎职。使尚书令赐君上尊酒十石，养牛一，君审处焉。（《汉书·翟方进传》：荧惑守心，大臣宜当之，上遂赐册方进，即日自杀。）
　　◇赐赵婕妤书
　　问飞燕赵婕妤，夫人有诚，必应以实；愤懑充中，必形於色。《诗》云：「鼓钟於宫，声闻於天。」犹此言之，真伪之效，难以欺矣。夫君子贵素，文足通殷勤而已，亦何必华辞哉！自以亲婕妤异於他人，故不能无言，亦不以深相过望。前数以颜色不平、应对舒迟为谴，卒不能自改。婕好方见亲幸之时，老母在堂，两弟皆簪金貂，并侍於侧，同列比舍，岂不谓婕妤妹弟尊幸哉？今遇蒙谴，独谓老亲两弟何？（《御览》一百四十四引《妇人集》）
　　◇答赵皇后
　　因阅来奏，喜庆交集。夫妻之私，义均一体；社稷之重，嗣续其先。妊体方初，保绥宜厚。药有性者勿举，食无毒者可亲。有恳求上，无烦笺奏，口授宫使可矣。（秦醇《赵飞燕别传》）
　　◇报匡衡（初即位）
　　君以道德修明，位在三公，先帝委政，遂及朕躬。君遵修法度，勤劳公家，朕嘉与君同心合意，庶几有成。今司隶校尉尊妄诋欺，加非於君，朕甚悯焉。方下有司问状，君何疑而上书归侯乞骸骨？是章朕之未烛也。《传》不云乎？「礼义不愆，何恤人之言。」君其察焉。专精神，近医药，强食自爱。（《汉书·成帝纪》，又见《匡衡传》。）
　　◇报王凤（初即位）
　　朕承先帝圣绪，涉道未深，不明事情，是以阴阳错缪，日月无光；赤黄之气，充塞天下，咎在朕躬。今大将军乃引过自予，欲上尚书事，归大将军印绶，罢大司马官，是明朕之不德也。朕委将军以事，诚欲庶几有成，显先祖之功德。将军其专心固意，辅朕之不逮，毋有所疑。（《汉书·元后传》）
　　◇报张禹
　　朕以幼年执政，万机惧失其中，君以道德为师，故委国政。君何疑而数乞骸骨？忽忘雅素，欲避流言，朕无闻焉。君其固心致思，总秉诸事，推以孳孳，无违朕意。加赐黄金百斤，养牛、上尊酒，大官致餐，侍医视疾，使者临问。（《汉书·张禹传》）
　　◇报许皇后
　　皇帝问皇后，所言事闻之。夫日者，众阳之宗，天光之贵，王者之象，人君之位也。夫以阴而侵阳，亏其正体，是非下陵上，妻乖夫，贱逾贵之变与？春秋二百四十二年，变异为众，莫若日蚀大。自汉兴，日蚀亦为吕、霍之属见。以今揆之，岂有此等之效与？诸侯拘迫汉制，牧相执持之也。又安获齐赵七国之难？将相大臣，裹诚秉忠，惟义是从，又恶有上官、博陆、宣成之谋？若夫徒步豪杰，非有陈胜、项梁之群也；匈奴、夷狄，非有冒顿、郅支之伦也。方外内乡，百蛮宾服，殊俗慕义，八州怀德，虽使其怀挟邪意，犹不足忧，又况其无乎？求於夷狄无有，求於臣下无有，微后宫也当，何以塞之？日者，建始元年正月，白气出於营室。营室者，天子之后宫也。正月於《尚书》为皇极。皇极者，王气之极也。白者西方之气，其於春当废。今正於皇极之月，兴废气於后宫，视后妾无能怀任保全者，以著继嗣之微，贱人将起也。至其九月，流星如瓜，出於文昌，贯紫宫，尾委曲如龙，临於钩陈，此又章显前尤，著在内也。其后则有北宫井溢，南流逆理，数郡水出，流杀人民。后则讹言相传惊震，女童入殿，咸莫觉知。夫河者水阴，四渎之长，今乃大决，没漂陵邑，斯昭阴盛盈溢，违经绝纪之应也。乃昔之月，鼠巢於树，野鹊变色。五月庚子，鸟焚其巢太山之域。《易》曰：「鸟焚其巢，旅人先笑后号兆，丧牛於易，凶。」言王者处民上，如鸟之处巢也。不顾恤百姓，百姓畔而去之，若鸟之自焚也。虽先快意说笑，其后必号而无及也。百姓丧其君，若牛亡其毛也。故称凶。泰山，王者易姓告代之处，今正於岱宗之山，甚可惧也。三月癸未，大风自西摇祖宗寝庙，扬裂帷席，折拔树木，顿僵车辇，毁坏榄屋，灾及宗庙，足为寒心！四月己亥朔，日蚀东井，转旋且索，与既无异。已犹戊也。亥复水也。明阴盛，咎在内。於戊己，亏君体，著绝世於皇极，显祸败及京都。於东井，变怪众备，末重益大，来数益甚，成形之祸月以迫切，不救之患日浸娄深，咎败灼灼若此，岂可以忽哉！《书》云：「高宗彤日，粤有ず雉。祖己曰：『惟先假王正厥事』。」又曰：「虽休勿休，惟敬五刑，以成三德。」即饬椒房及掖庭耳。今皇后有所疑，便不便，其条刺，使大长秋来白之。吏拘於法，亦安足过？盖矫枉者过直，古今同之。且财币之省，特牛之祠，其於皇后，所以扶助德美，为华宠也。咎根不除，灾变相袭，祖宗且不血食，何戴侯也！传不云乎？「以约失之者鲜。」审皇后欲从其奢与？朕亦当法孝武皇帝也。如此，则甘泉、建章，可复兴矣。世俗岁殊，时变日化，遵事制宜，因时而移，旧之非者，何可放焉！君子之道，乐因循而重改作。昔鲁人为长府，闵子骞曰：「仍旧贯如之何？何必改作！」盖恶之也。《诗》云：「虽无老成人，尚有典刑。曾是莫听，大命以倾。」孝文皇帝，朕之师也。皇太后，皇后成法也。假使太后在彼时不如职，今见亲厚，又恶可以逾乎！皇后其刻心秉德，母违先后之制度，力谊勉行，称顺妇道，减省群事，俭约为右。其孝东宫，母阙朔望，推诚永究，爰何不臧！养名显行，以息众ん，垂则列妾，使有法焉。皇后深惟毋忽。（《汉书·外戚·孝成许后传》：於是省减椒房掖延用度，皇后乃上疏，上於是采刘向、谷永之言以报。）
　　◇报王凤（阳朔初）
　　朕秉事不明，政事多阙，故天变娄臻，咸在朕躬。将军乃深引过自予，欲乞骸骨而退，则朕将何向焉？《书》不云乎？「公无困我。」务专精神，安心自持，期於亟瘳，称朕意焉。（《汉书·元后传》）
　　◇报翟方进（绥和元年十二月）
　　定陵侯长已伏其辜，君虽交通，《传》不云乎？「朝过夕改，君子与之。」君何疑焉？其专心壹意，毋怠医药以自持。（《汉书·翟方进传》）
　　◇幼弱减死罪令（鸿嘉元年）
　　年未满七岁，贼斗杀人及犯殊死者，上请廷尉以闻，得减死。（《汉书·刑法志》）
　　◇鼎铭（绥和初）
　　寇盗平，黄河清。（《鼎录》）


卷九
◎哀帝
　　帝讳欣，元帝庶孙，定陶恭王子。绥和元年征立为皇太子，二年四月即位，改元二：建平、元寿，在位六年，谥曰孝哀皇帝。
　　◇尊定陶傅太后等诏（绥和二年五月）
　　《春秋》母以子贵，尊定陶太后曰恭皇太后，丁姬曰恭皇后，各置左右詹事，食邑如长信宫、中宫。（《汉书·哀纪》，又见《孝元傅昭仪传》。）
　　◇罢乐府官诏（绥和二年六月）
　　惟世俗奢泰文巧，而郑卫之声兴。夫奢泰则下不孙而国贫，文巧则趋末背本者众；郑卫之声兴则淫辟之化流，而欲黎庶敦朴家给，犹浊其源而求其清流，岂不难哉？孔子不云乎？「放郑声，郑声淫。」其罢乐府官，郊祭乐及古兵法武乐，在经非郑卫之乐者，条奏，别属他官。（《汉书·礼乐志》。按《哀纪》亦载此诏，约文云：「郑声淫而乱乐，圣王所放，其罢乐府。」又见《通典》一百四十一。）
</div>
    <div class="pagination">
<a href="全上古三代秦汉三国六朝文_page40.html">上一页</a><span>...</span><a href="全上古三代秦汉三国六朝文_page36.html">36</a><a href="全上古三代秦汉三国六朝文_page37.html">37</a><a href="全上古三代秦汉三国六朝文_page38.html">38</a><a href="全上古三代秦汉三国六朝文_page39.html">39</a><a href="全上古三代秦汉三国六朝文_page40.html">40</a><span class="current-page">41</span><a href="全上古三代秦汉三国六朝文_page42.html">42</a><a href="全上古三代秦汉三国六朝文_page43.html">43</a><a href="全上古三代秦汉三国六朝文_page44.html">44</a><a href="全上古三代秦汉三国六朝文_page45.html">45</a><a href="全上古三代秦汉三国六朝文_page46.html">46</a><span>...</span><a href="全上古三代秦汉三国六朝文_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
