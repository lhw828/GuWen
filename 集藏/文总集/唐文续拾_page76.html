<!DOCTYPE html>
<html>
<head>
    <meta charset="UTF-8">
    <title>唐文续拾 - 第 76 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐文续拾 - 第 76 页/共 91 页</h1>
    <div class="content">    ○女子李妙法庐墓奏（贞元十三年，深州奏）
    博野县女子姓李氏，号妙法，年六十六，庐墓经三十七年。初，李少年遇安禄山逆乱，被虏劫他乡，闻父亡，欲奔丧，又以有一子，不忍分离，遂割一乳，留别孩子而奔丧。既而号恸擗踊，遂烧一指，以启告先灵。又以不见灵柩，志欲庐墓，兄弟不许，遂以刀剌心见其志。竟开埏道，见棺榇尘土，以舌舐之，又以发拭棺上尘埃。自是庐舍墓侧，往往有异鸟翔集。其坟上先无树本，李氏手自栽植杂树一千根，并高数尺。初庐墓数年，并皆尝之。无几亡，李氏自剌血母臂上以为记，其至性如此。（《南部新书》癸）
    ○改公主册礼奏（贞元十五年七月三日，有司）
    册公主仪注，伏准开元之仪，侍中合宣制（今仪注误以中书令宣制则，其日侍中阙行事之仪），中书令合受册，又合以册授一册使（今仪注误以中书侍郎授册使，则其目阙中书令授册之仪）。内册案自东上阁出，诣横街北，合宣付中书门下，其侍中、中书令其日并行事（今仪注误独宣付中书令，则侍中无凭宣付），今欲改正。（《唐会要》卷六）
    ○病死羊犊送还太仆奏（贞元十八年五月，太仆）
    每年四季，送太常入涤羊犊，送後或称暴死。准式理讫，真伪难明。伏以毛色羊犊，甚难择采，如有病死者，望还太仆卿，准数送替，庶易辩明。永为常式。（《唐会要》二十三）
    ○三品官假满日正衙参见奏（贞元二十一年五月，御史台）
    伏准承前旧例，诸司三品以上长官请假满日，正衙参见。其馀品秩卑，自有本司官长，不曾于正衙参假。去年六月，侍御史窦群奏，令尚书省四品，中书、门下、御史台五品，同三品例，正衙参假讫。既失旧章，又烦圣听。今请准例，三品以上假满日正衙见，如有违越，请准乾元元年三月敕，每犯夺一月俸。（《唐会要》八十二）
    ○升礼讫公私声乐复常奏（永贞元年十月，太常）
    内外公私声乐祭祠等，汉、魏己来，既葬庙之後，皆复其常，本常行之，以为故事。今德宗皇帝十一月四日行升之礼讫事，请皆如旧。（《唐会要》三十四）
    ○改正昭成窦后忌日行香奏（永贞元年十二月，中书门下）
    昭成皇后窦氏，按国史，长寿二年正月二日崩。其时缘则天临御，用十一月建子为岁首。至中宗复旧用夏正，即正月行香，废务日须改正，以十一月二日为忌。（《唐会要》二十三）
    ○曾太皇太后沈氏服制奏（永贞元年九月，礼仪使）
    孙为祖母，合服齐衰五月，汉魏以来，时君皆行易月之制。皇帝为曾太皇太后沈氏，合五日而除，内外百寮，并令从服，以五日为制。其在兴庆宫尝侍奉太上皇者，十三日而除。（《唐会要》三十八）
    ○废文敬恭懿太子庙奏（元和元年，太常寺）
    七太子庙，文敬、恭懿太子，两京皆是旁亲。伏详礼经，无文享祀，官员所设，深恐非宜。其两京官吏，并请勒停。其屋宇，请令宗正寺勾当者。（《唐会要》十九）
    ○顺宗配享昊天上帝奏（元和元年八月，太常礼院）
    季秋大享明堂，祀昊天上帝。谨按《孝经》云，宗祀文王於明堂，以配上帝。今太庙附享礼毕，大享之日，准礼合奉皇考顺宗至德大圣大安孝皇帝配神作主。（《唐会要》十二）
    ●卷五十四
    ☆阙名（二）
    ○致仕官身故非三品以上不辍朝奏（元和元年九月，中书门下）
    近奏定合辍朝官品，敕己寻行，其致仕官多是优礼，合同贞观敕例，未该须有处分。自今以後，其致仕官如非曾任三品以上正官，及历四品清望，并不在此例。（《唐会要》二十五）
    ○请置具员簿奏（元和二年正月，中书门下）
    正月赦文，令於中书置具员簿，以序内外庶官。爰自近年，因循遂废，清源正本，莫急於斯。令京常参官及外官五品己上前资见任，起元和二年，量定考数，置具员簿。应诸州剌史、次赤府少尹、次赤令、诸陵令、五府司马及上州己上上佐、东宫官、除左右庶子、王府官，四考己上，并请五考。其台官先定月数。今请侍御史满十三月，殿中侍御史满十八月，监察御史依前二十五月与转；三省官并三者，馀官并四考外，其文武官四品己上，并五考商量与改。尚书省四品己上，文武官三品己上，缘品秩己崇，不可限以此例，须有追改，并临时奏听进止。其权知官後至雨考，然与正授，不得用权知官资改转。其内外诸色官中，缘官阙要人及缘事须有改移者，即不在常格叙迁之限。诸道及诸使、副使、行军司马、判官、参议、掌书记、支使、推官、巡官等，有敕充职掌举检校五品己上官及台省官，三考与改转官，四考与改。如未经考者，并诸授同类官，经两考者依资与转。如前御史是使下官未经考者，请以本官改转，经三考依资转与，仍许通前任计为考数。其军州戎镇别立功效，事迹彰著，为众所知者，须别甄录，即具上事迹，奏听进止。其罢使郎官、御史，任依旧冬荐。其诸道应须荐送人等，自今已後，诸郎官、御史者，便及时限同为冬荐，所同准例检勘，申送中书门下。六品己上非郎官、御史者，状到後望付吏部，准同元元年二月七日敕处分。（《册府》六百三十一）
    ○请停诸陵道使奏（元和二年九月，中书门下）
    先王制礼，皆有著定之文；後圣沿情，或徇一时之敬。过犹不及，遂至于烦。询于有司，参酌礼意，若无厘革，稍黩旧章。其太庙诸陵荐新，诸陵节日遣使，臣等商量，请每除太庙时飨，及朔望上食，诸陵朔望奠亲陵朝晡奠外，馀享祀及忌日告陵等并停。其果实、甘橘、蒲桃、菱梨，远方所进，并请遣使於诸陵荐献。果实之中甘瓜时异，亦请至时上荐。其馀瓜果，四时新物，并委陵令与县司计会，及时荐献。其专使亦停。（《唐会要》十八）
    ○依旧置校理官奏（元和二年七月，集贤院）
    伏准《六典》，集贤院置学士及校理、修撰官，累圣崇儒，不失此制。至贞元八年，判院事官陈京始奏停校理，分校书郎四员、正字两员，为集贤院校理正字。今诸校书郎、正字并却归秘书省，当司请依旧置校理官，庶循名实，且复开元故事。又直官请减五人，写御书请减十人。（《唐会要》六十四）
    ○中瑞下瑞申报有司奏（元和二年八月，中书门下）
    诸道草木祥瑞及珍禽异兽等，准永贞元年八月敕，自今以後，宜并停进者。伏以贡献祥瑞，皆缘腊飨告庙，及元会奏闻，若例停奏进，即恐阏于盛礼。准《仪制令》，其大瑞即随表奏闻，中瑞、下瑞申报有司，元日闻奏。自今以後，望准令式。（《唐会要》二十九）
    ○两京监生每馆定额奏（元和二年十二月，国子监）
    两京诸馆学生，总六百五十员。请每馆定额如後：两监学生总五百五十员，国子馆八十员，太学馆七十员，四门馆三百员，广文馆六十员，律馆二十员，书馆十员，算馆十员。伏见天宝以前，各馆学生其数至多，并有员额。至永泰後，西监置五百五十员，东监近置一百员，未定每馆员额。今谨具定额如後，伏诸下礼部，准额补置。（《唐会要》六十六）
    ○非时选集注拟奏（元和三年正月，吏部）
    准去年六月敕，元和元年下文状人，但有续阙，即便注拟。元和二年下文状人，均待有两季下续阙，至冬未合收用者注拟。伏以非时选集，见在无多，待阙多年，艰辛转甚。其元年二月十三日己前下文状，应未得官人，并请依当年平选留人例，一时注拟。其十月以後及今年下文状人，如元敕即与处分，亦请准前注拟。其馀并请待注平选人毕，有阙相当，便与注拟。如无阙相当，即请许待续阙。（《唐会要》七十五）
    ○三千里外县限十二月赴上奏（元和三年三月，吏部）
    应授三千里外县，替年终缺人等。准元和二年五月十九日敕，量抽三行里外县令，至元和三年终计日成四考阙。其新授三千里外县令等，合用待旧人成四考後，至十二月二十五日赴。请准元和三年三月二十四日敕，其新授三千里外官人，请从甲下後，不计程限，但至十二月内赴上。如出十二月内，即违程例处分。如投替人续有故事，便请放授官人上，上不必待至十二月。仍请自今己後，每年若有替年终缺人，亦请准此。（《唐会要》六十九）
    ○举行乡贡举人奏（元和三年五月，兵部）
    伏准贞元十四年九月敕，乡贡举人权停者。伏以取士之方，文武并用，举选之制，国朝旧章，参调者既积资劳，入仕者必先贡举。自经停废，今己十年，别趋幸门，渐绝根本，典彝具在，可举而行。其乡贡举，恐须准式却置。（《唐会要》五十九）
    ○荐举县令分入三铨注拟奏（元和四年正月，中书门下）
    伏准元和二年制书，举荐县令等，前後敕文非一，有司难於遵守。今请中外所举县令，并随表状，十月三十日到省，省司精加磨勘，依平选人例，分入三铨注拟。平选人中，有资序、事迹、人才，与前举县令相类，即先注拟，时集望停。（《唐会要》六十九）
    ○知邮驿官书考奏（元和五年正月，考功）
    诸道节度使、观察等使，各选清强判官一人，专知邮驿。如一周年无违犯，与上考。如有违越，书下考者。伏以遵守条章，才为奉职，便与殊考，恐涉太优。今请不违敕文者，书中上考，其违越者，依前书下考。仍请永为常式。（《唐会要》六十一）
    ○请谥行状须佐史撰录奏（元和五年二月，考功）
    当司三品以上，准格合请谥官。准贞元七年格文，奉宝应二年正月十八日敕节文，佐史录行状，陈请考功详覆讫，下太常定谥者。近日以来，撰录行状，多非佐史，既乖事实，又违格文。伏请从今後请谥行状，准敕文须是佐史。（《唐会要》八十）
    ○减省官员请存旧例奏（元和六年八月，中书门下）
    得兵部侍郎许孟容等状，当司准六月二日，减省官员及厘革三卫等应管京官及外官，共三千三百二十九员，京官七百六员，武官员数不多，俸钱比文官较少。又在中书门下两省、御史台、左右神策及诸军诸使，挟敕驱使，员阙至少，难议停省，并请仍旧。外官二十六万二十三员，所管诸府，自折冲以下，总无料钱，例多阙乏，空有府额。其镇戍官等，或有任者，不过数员，纵使停减，并无损益。伏请存旧例，六番三卫，都四千九百六十三人，纵使分番当上，配役处多，移牒勘会，须得详请，续商量闻奏。（《唐会要》五十九）
    ○县令犯赃殿罚举荐官奏（元和六年十月，中书门下）
    准建中元年敕，每年授官人，令举自代状者。又臣闻周之群寮，委於冢宰，汉之多士，辟於有司。故凡称大僚，皆得尽善。陛下念黎元之困，设令长之科，群僚举知，天下蒙福，荐贤相继，敦劝大行，苟或容私，则利害攸伏。伏请所举县令到任，刑罚冤滥，及有赃犯者，其举荐官削阶，及停见任，书上考。并准元和三年敕处分。委御史台、诸道观察使严加察访，不得容贷。其诸道所举官属，及有状论荐人，如有赃犯过恶，亦请具名闻奏，量加殿罚。所冀人知戒惧，不敢妄行，为官择人，得贤报国。（《唐会要》六十九）
    ○孙用祖荫准例收补奏（元和六年十一月，礼部）
    准今年九月吏部所奏，敕应补太庙斋郎，用荫官并五品已上子，六品常参官子补者。今详节文，所用五品、六品荫者，唯许子，并不该孙。又节文其应补太庙斋郎、郊社斋郎，孙用祖荫，子用父荫，即孙之与子，并许收补，恐前後文字有所差错。今格限已及，须守敕文，其孙用祖五品已上荫者，恐须准旧例收补。（《唐会要》五十九）
    ○颜[QDDU]奔丧奏（元和六年闰十二月，庐州）
    量移官司户参军员外置同正员颜[QDDU]，母在扬州十二月二十七日身亡，今请奔丧者。准贞元十八年五月十九日敕，自今已後，流人左降官称遭忧奔丧者，宜令所司先奏听进止。（《唐会要》四十一）
    ○请定官俸规制奏（元和七年，中书门下）
    国家旧章，依品制俸。官一品月俸三十千，其馀职田禄米，大约不过千石。自一品以下，多少可知。艰难以来，网禁渐弛，於是增置使额，厚请俸钱。故大历中，权臣月俸有至九千贯者，列郡剌史无大小，给皆千贯。常衮为相，始立限约，至李泌又量其闲剧，随事增加，时谓通济，理难减削。然有名存职废，额去俸存，闲剧之间，厚薄顿异，将为定式，须立常规。（《唐会要》九十一）
    ○登科人据等第高下注官奏（地和八年四月，吏部）
    应《开元礼》及学究一经登科人等，旧例据等第高下，量人才授官。近日缘校书、正辽等名望稍优，但沾科第，皆求注拟，坚待员阙，或至逾年，若无科条，恐长侥幸。起今已後，等第稍高文学兼优者，伏请量注校正。其馀署《开元礼》人，太常寺官有阙，相当注。通经人，国子监官阙，相当者，并请先授，以备讲讨。如不情愿，即通注他官。庶名实有恪，纪律可守。其今年以前待阙人，亦请依此条限，使为常制。（《唐会要》七十六）
    ○勘会诸司食利钱奏（元和九年十一月，户部）
    准八月十五日敕，诸司食利本钱出放已久，散失颇多，各委本司勘会。其合徵钱数，便充食钱，若数少不充，以除陌五文钱，量其所欠，添本出放者，令准敕各牒诸司勘会。得报，据秘书省等三十二司牒，应管食利本钱物五万三千九百五十二贯九百五十五文（各随司被逃亡散失，见在徵数额，与元置不同。今但据元置数额而已），秘书省（三千三百八十四贯五百文）、太常寺（六千七百二十二贯六百六文）、光禄寺（一千二百九十九贯六十四文）、宗正寺（一百十七贯九十五文）、卫尉寺（一千二百五十贯九百文）、太仆寺（一千九贯五百文）、大理寺（五千九百二十四贯七百四十文）、鸿胪寺（二千六百六十贯文）、司农寺（二千七百三十五贯七百七十文）、太府寺（一千五百八贯九百文）、殿中省（九百九十贯五百五十文）、詹事府（一千一百九十一贯三百七十七文）、国子监（二千一百四十四贯二百五十文）、少府监（一千三百三十四七百三十一文）、将作监（一千六百十七贯文）、左春坊（一千三百八贯七百七文）、右春坊（一千贯文）、司天台（三百八十贯文）、家令司（一千八百一十贯七百文）、太仆寺（四百三十六贯六百五十文）、总监（二千六百七十二贯文）、左藏库（六百二十贯文）、尚食局（三百三十八贯文）、尚舍局（三百七十四贯三百文）、尚辇局（一百贯文）、太仓（二千四百十五贯六百八十一文）、内中局（六百三十六贯二百文）、万年县（三千四百贯六百文）、长安县（二千七百四十五贯四百三十三文）、左卫（五百四十贯文）、左司御帅府（二百一十贯文）、右司御帅府（一百贯文）。（《唐会要》九十三）
    谒先师常参官观礼奏（元和九年十一月，礼部贡院，）
    贡举人见讫，谒先师，准格，学官为开讲，质定疑义，常参及致仕官观礼。旧例，至时举奏。（《唐会要》三十五）
    ○左降官考满量移奏（元和十二年九月，刑部）
    准今年七月二十一日敕，诸道左降官等，经五考满日许量移者，其贬降日授正员官，或无责辞，亦是责授，并请至五考满，然後本任处申阙。并馀左降官，缘任处州府多是遐远，至考满日，其有申牒稽迟致留滞者，其剌史、本判官、录事参军等，请与下考。如考满後，虽己申牒，未经量移间，其禄料并准天宝、贞元两度敕文，依旧支给。其本犯十恶等罪已有正名，仍请依旧。（《唐会要》四十一）
    ○御史职事行立以敕文为先後奏（元和十三年，御史台）
    请应除御史职事，但据上日为先後，未上日不得计月数者。准其年九月七日敕，不逾一个月，不在此限。行立班次，即宜以敕内先後为定，臣伏以御史除官之时，据来处各有远近，若据一月，便为惩创，恐乖旧制，殊未合宜。伏缘台司职事，各有定分，先後次第，不可逾越。若行立班次，既依敕令，公事先后，须系到日，则院长本不职，翻然在下，制置错乱，无所遵承，行之累年，转见其弊。伏请自今以後，三院御史职事行立，一切依敕文先後为定。除拜上日，便为月数，须观积效，岂系旬时。如有除官以後，赴职稽慢，量道路远近，则台司别具名闻奏。须议惩责，岂止颠倒职事而已。（《唐会要》六十）
    ○叙录将士准敕处分奏（元和十三年六月，中书省）
    应叙录将士兼试官加泛阶入三品、五品，伏准贞元六年六月二十七日吏部所奏，具有科条。近日因循，多不遵守，遂名器具滥，升进无章，须重申明，冀绝侥幸。自今已後，应叙录入五品、三品阶者，并请准前敕处分。其正三品以上阶，准格式须有特恩，不在用考累叙之限。（《唐会要》八十一）
    ○大傩仪服奏（元和十三年十二月，左右金吾引驾仗）
    以旧例驱傩亻辰子等，金吾将军以下，并具衤阑笏，引入ト门。谨案大傩者，所以驱除群厉，合资威武，其光仪衤阑笏之制，常参朝服，旧制未称。今後请各衣锦绣，具巾袜，带仪刀，部引出入，则与事合宜。（《唐会要》七十一）
    请谥立限奏（元和十四年，都省）
    请谥家子弟及门生故吏，请立限，未葬以前陈状。其家在遐远，及别有事故者，任至一年内陈状。到考功月内检勘，下太常礼院，受牒後，一月内定牒报考功。毓德邱园，节行特异，无官及位卑者，任所在长吏奏请，仍许不拘年限。未立节限以前，合请谥未请者，家在城者，任六个月内於所司申请，家在外者，亦许至一年内申请。立节限後，如过限久，全不请谥。其中有善恶尤著，可存劝诫，请委考功访察行实，便请牒下太常礼院定谥。庶使善必见称，恶无幸免。
    伏准太常博士李虞仲奏，凡官秩合得请谥者，必先葬期，请於考功，牒送太常寺礼院，然後一月内定谥者。伏奉三月二十五日敕，宜令尚书都省与考功及太常礼院更审条流，明立节限闻奏者。今与考功郎中萧、太常博士李虞仲等商议，具条流节限如前。（《唐会要》八十）
    ○责授官任自参选奏（元和十四年十一月，吏部）
    今请应责授官，前制已改转者，各勒依今任考数，停替日便放东西。合选时任自参选，不要反更有检辖，庶使人无凝滞，事有指归。（《唐会要》四十一）
    ○考状不得有虚美闲言奏（元和十四年十二月，考功）
    自今以後，应注考状，但直言某色行能，某色异政，某色树置，某色劳效，推断某色狱，纠举某色事，便书善恶，不得更有虚美闲言。其中与下考，亦各言事状，然与注考，并不得失於褒贬。如违，据所失轻重，准令降书考官考。（《唐会要》八十一）
    ○奏报官吏善恶奏（同上）
    据宝应二年敕，御史台分察使及诸道观察使，访察官吏善恶，功过稍大事当闻者，每年九月三十日具状报考功，至校日参验事迹，以为殿最。伏以近日功过，都不见牒报。今後诸司不申报者，州府本判官便与下考，在京诸司追节级纠处，本判官敕课日量事大小黜陟。（《唐会要》八十一）
    ○诸道正员官依资改转奏（元和十五年二月，中书门下）
    见任正员官充职掌等，比限两考，及授官经二周年以上，方许奏请，然与依资改转，有才在下位者，不免留滞。请自今己後，诸道使应奏请正员官充职掌经一年者，即依资与改转，如未周者，即量与同类试官。如此处分，庶将得中。（《册府》六百三十一）
    ○丰陵合停日祭奏（元和十五年四月，礼仪使）
    按礼文令式，皇祖以上至太祖陵寝，朔、望上食，其元日、寒食、冬至、腊、社日，各设一祭。皇考陵朔、望及节祭外，每日进食。今丰陵合停日祭，景陵日祭如式。（《唐会要》二十）
    飨景陵以香药代鱼肉奏（元和十五年五月，殿中省）
    尚食局供景陵千味食，数内鱼肉委食，味皆肥鲜，掩埋之後，薰蒸颇极。今请移鱼催食於下宫，以时进飨，仍令尚药局据数以香药代之。（《唐会要》二十一）
    ○宪宗配享昊天奏（元和十五年五月，太常礼院）
    季秋大享明堂，祀昊天上帝。谨按礼文，皇考配神作主。今年季秋，准礼合奉宪宗圣文章武皇帝配神作主。（《唐会要》十二）
    ○州郡收铜铸钱奏（元帅和十五年八月，中书门下）
    伏准群官所议铸钱，或请收市民间铜物，令州郡铸钱。当开元以前，盐铁使未置，亦令州郡勾当铸造。今若两税纳疋段，或虑兼要通用见钱。欲令诸道公私铜器，各纳所在节度、团练、防御、经略使，便据元敕给与价直，并折两税，仍令本处军民熔铸。其铸本请以留州、留使年支未用物充，所铸钱便充军府州县公用。当处军人，自有粮赐，亦校省本，所资众力，并收众铜，天下并功，速济时用。待一年後，铸器物尽则停。其州府有出铜铅可以开炉铸处，具申有司，便令同诸监治例，每年与本充铸。其收市铜器期限，并禁铸造买卖铜物等，待议定，便令有司条流闻奏。其上都铸钱及收铜器，请各处分。将欲施行，尚资周虑，请令中书门下两省、尚书省、御史台并诸司长官商量，重议闻奏。（《唐会要》八十九）
    ○祧迁睿宗神主奏（元和十五年，礼部）
    准贞观故事，迁庙之主，藏于夹室西壁。今夹壁南北三间，第一间世祖室，第二间高祖室，第三间太宗室。伏以山陵日近，睿宗皇帝祧迁有期，夹室西壁三室外，无置室处，准《江都集礼》，古者迁庙之主，藏于太室北壁之中。今请于夹室北壁，以西为上，置睿宗皇帝神主石室。（《唐会要》十五）
    ○公卿拜陵取清望官充奏（长庆元年六月，吏部）
    公卿拜陵，通取尚书省及四品以上清望官，中书省及诸司五品以上清望官，及京兆少尹充。（《唐会要》二十）
    ○奏弹违便常参官奏（长庆二年七月，御史台）
    文武常参官阁内奏事，近年无例。昨者，威卫将军高扶援引德音，迥出班位，缘非弹奏本条，未敢举勘。起今以後，其文武常参官应有谏论，合守进状常例，有违即请奏弹。（《唐会要》二十五）
    ○拜陵称疾罚俸奏（长庆三年，御史台）
    应差定拜陵公卿，伏请除准式假外。如吏部差定奏下後，称疾患事故者，望同临祭出斋例论罚俸。应拜陵公卿，正衙辞後，并合当日出城。近来因循，转不遵守，动经累日，止宿于家，受命不恭，莫甚于此。臣请申明旧制，因事酌宜，计其道程，前後辞发。（《唐会要》二十）
    ○学士名目定制奏（长庆三年七月，宏文馆）
    按《六典》，当馆先有学士、直学士、详正学士、校理、直馆、仇校错误、讲经博士等，虽职事则同，名目稍异，须有定制，使可遵行。今请准集贤、史馆两司元和中停减杂名目例，其登朝五品以上充学士，六品己下充直学士，未登朝官一切充直宏文馆，其馀并请停减。冀得典故不烦，职业咸在。（《唐会要》六十四）
    ○白行简留充新置郎官奏（长庆三年十二月，度支）
    主客员外郎判度支案白行简，前以当司判案郎官刑部郎中韦词，近差使京西勾当和籴，遂请白行简判案。今韦词却回，其白行简合归本司。伏以判案郎官比有六人，近或止四员，伏请更置郎官司员判案，留白行简充。（《唐会要》五十九）
    ○条件流贬量移轻重奏（长庆四年四月，刑部）
</div>
    <div class="pagination">
<a href="唐文续拾_page75.html">上一页</a><span>...</span><a href="唐文续拾_page71.html">71</a><a href="唐文续拾_page72.html">72</a><a href="唐文续拾_page73.html">73</a><a href="唐文续拾_page74.html">74</a><a href="唐文续拾_page75.html">75</a><span class="current-page">76</span><a href="唐文续拾_page77.html">77</a><a href="唐文续拾_page78.html">78</a><a href="唐文续拾_page79.html">79</a><a href="唐文续拾_page80.html">80</a><a href="唐文续拾_page81.html">81</a><span>...</span><a href="唐文续拾_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
