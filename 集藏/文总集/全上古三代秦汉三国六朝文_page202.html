<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 202 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 202 页/共 658 页
  </h1>
  <div class="content">
   卿考课，一曰掌建邦国，以考制治，二曰九卿时叙，以考事典；三曰经纶国体，以考奏议；四曰共属众职，以考总摄；五曰明慎用刑，以考留狱。（《书钞》五十三）
　　尚书侍中考课，一曰掌建六材，以考官人；二曰综理万机，以考庶绩；三曰进视惟允，以考谠言；四曰出纳王命，以考典政；五曰罚法，以考兴行。（《御览》二百十二）
　　◇陈治略五事（嘉平元年）
　　其一，欲崇道笃学，抑绝浮华，使国子入太学而修庠序；其二，欲用考试，考试犹准绳也。未有舍准绳而意正曲直，废黜陟而空论能否也；其三，欲令居官者久于其职，有治绩则就增位赐爵；其四，欲约官实禄，励以廉耻，不使与百姓争利；其五，欲绝侈靡，务崇节俭，令衣服有章，上下有叙，储谷畜帛，反民于朴。（《魏志·王昶传》）
　　◇奏吴蜀事状（嘉平二年）
　　孙权流放良臣，适庶分争，可乘衅而制吴、蜀；白帝、夷陵之间，黔、巫、秭归、房陵皆在江北，民夷与新城郡接，可袭取也。（《魏志·王昶传》）
　　◇白晋文王笺
　　昔与南阳宗世林共为东宫官属。世林少得好名，州里瞻敬。及其年老，汲汲自励，恐见废弃，时人咸共笑之；若天假其寿，致仕之年，不为此公婆娑之事。（《晋书·王述传》述上书乞骸骨曰：「昔臣曾祖父魏司空白笺于文皇帝」云云。）
　　◇檄吴将校部曲
　　释无前之矢，实映日之甲。（《书钞》）
　　羽骑迅逝，步卒星陈；鸣震山之鼓，张蔽天之旌。（《书钞》一百二十一）
　　◇家戒
　　夫人为子之道，莫大于宝身全行，以显父母。此三者，人知其善，而或危身破家，陷于灭亡之祸者，何也？由所祖习非其道也。
　　夫孝敬仁义，百行之首，行之而立，身之本也。孝敬则宗族安之，仁义则乡党重之，此行成于内，名著于外者矣。人若不笃于至行，而背本逐末，以陷浮华焉，以成朋党焉；浮华则有虚伪之累，朋党则有彼此之患。此二者之戒，昭然著明，而循覆车滋众，逐末弥甚，皆由惑当时之誉，昧目前之利故也。夫当贵声名，人情所乐，而君子或得而不处，何也？恶不由其道耳。患人知进而不知退，知欲而不知足，故有困辱之累，悔吝之咎。语曰：「如不知足，则失所欲。」故知足之足常足矣。览往事之成败，察将来之吉凶，未有干名要利，欲而不厌，而能保世持家，永全福禄者也。欲使汝曹立身行己，遵儒者之教，履道家之言，故以玄默冲虚为名，欲使汝曹顾名思义，不敢违越也。
　　古者盘于有铭，几杖有戒，俯仰察焉，用无过行；况在己名，可不戒之哉！夫物速成则疾亡，晚就则善终。朝华之草，夕而零落；松柏之茂，隆寒不衰。是以大雅君子恶速成，戒阙党也。若范モ对秦客，至武子击之，折其委笄，恶其掩人也。夫人有善鲜不自伐，有能者寡不自矜；伐则掩人，矜则陵人。掩人者人亦掩之，陵人者人亦陵之。故三为戮于晋，王叔负罪于周，不惟矜善自伐好争之咎乎？故君子不自称，非以让人，恶其盖人也。夫能屈以为伸，让以为得，弱以为强，鲜不遂矣。夫毁誉，爱恶之原而祸福之机也，是以圣人慎之。孔子曰：「吾之于人，谁毁谁誉；如有所誉，必有所试。」又曰：「子贡方人。赐也贤乎哉？我则不暇。」以圣人之德，犹尚如此，况庸庸之徒而轻毁誉哉？
　　昔伏波将军马援戒其兄子，言：「闻人之恶，当如闻父母之名；耳可得而闻，口不可得而言也。」斯戒至矣。人或毁己，当退而求之于身。若己有可毁之行，则彼言当矣；若己无可毁之行，则彼言妄矣。当则无怨于彼，妄则无害于身，又何反报焉？且闻人毁己而忿者，恶丑声之加人也。人报者滋甚，不如默而自修己。谚曰：「救寒莫如重裘，止谤莫如自修。」，斯言信矣。若与是非之士、凶险之人，近犹不可，况与对校乎？其害深矣，夫虚伪之人，言不根道，行不顾言，其为浮浅，较可识别；而世人惑焉，犹不检之以言行也。近济阴魏讽、山阳曹伟皆以倾邪败没，荧惑当世，挟持奸慝，驱动後生。虽刑于钺，大为炯戒，然所污染，固以众矣。可不慎与！
　　若夫山林之士，夷、叔之伦，甘长饥于首阳，安赴火于绵山，虽可以激贪励俗，然圣人不可为，吾亦不愿也。今汝先人世有冠冕，惟仁义为名，守慎为称，孝悌于闺门，务学于师友。吾与时人从事，虽出处不同，然各有所取。颖川郭伯益，好尚通达，敏而有知。其为人弘旷不足，轻贵有余；得其人重之如山，不得其人忽之如草。吾以所知亲之昵之，不愿儿子为之。北海徐伟长，不治名高，不求苟得，澹然自守，惟道是务。其有所是非，则托古人以见其意，当时无所褒贬。吾敬之重之，愿儿子师之。东平刘公干，博学有高才，诚节有大意，然性行不均，少所拘忌，得失足以相补。吾爱之重之，不愿儿子慕之。乐安任昭先，淳粹履道，内敏外恕，推逊恭让，处不避污，怯而义勇，在朝忘身。吾友之善之，愿儿子遵之。若引而伸之，触类而长之，汝其庶几举一隅耳。及其用财先九族，其施舍务周急，其出入存故老，其论议贵无贬，其进仕尚忠节，其取人务道实，其处世戒骄淫，其贫贱慎无戚，其进退念合宜，其行事加九思，如此而已。吾复何忧哉？（《魏志·王昶传》。又略见《御览》六百九十四）
　　夫立功者有二难，功就而身不退，一难也；退而不静，务伐其功，二难也。且怀禄之士，耽宠之臣，苟患失之，何所不至？若乐毅帅弱燕之众，东破强齐，收七十余城，其功盛矣，知难而退，保身全名。张良杖剑建策，光济大汉，辞三万户封，学养性之道，弃人间之事，卒无咎悔。何二贤绰绰有馀裕哉！治家亦有患焉，积而不能散，则有鄙吝之累；积而好奢，则有骄上之罪。大者破家，小者辱身，此二患也。（《艺文类聚》二十三）
　　弈字伯益。（《魏志·郭嘉传》注）
　　◇三戏论
　　《礼记》有投壶之宴，《论语》称博弈之贤，兹三戏者，君子末事，不足为也。樗蒲、弹棋，既不益人，又国有禁，皆不得为也。吾见坐围棋而死，近事非远。昔晋侯以投壶丧，宋公好博弈亡，岂不哀哉？诸戏中唯有射者，男子之事，在于六艺。若欲戏，惟得射而已，其馀不得为也。（《御览》七百四十六引《王昶集》）
　　◎王澹
　　澹，昶从兄子。
　　◇与从叔征南将军昶书
　　亡母少修妇道，事慈姑二十余年，不幸久寝笃疾。会东郡君初到官，而李夫人亡。是时亡母所苦困剧，不任临丧。东郡君自痛远不得尝药，而妇宜亲侍疾而不得，临终手书责遣，载病大归，遂至殒亡。东郡君後深悼恨之。慈妣存无过行，没荷出名，《春秋》之义，原心定罪。乞迎亡母神柩，改葬墓田。上当先姑慈爱之恩，次释先君既往之恨，下蠲亡灵无负之耻。（《通典》一百二）
　　◇鹿攸、韩盖
　　攸，盖，建安末博士。攸一作优。
　　◇秦议临侯求祭先王
　　《礼》，公子不得称先君，公子之子不得祖诸侯，谓不得庙而祭之也。《礼》又曰：庶子不得祭宗庙。（《御览》五百二十六）
　　◎郝昭
　　昭字伯道，太原人。建安末为杂号将军，镇守河西。太和中，以拒诸葛亮功赐爵列侯。
　　◇遗令戒子凯
　　吾为将，知将不可为也。吾数发冢取其木以为攻战具，又知厚葬无益于死者也。汝必敛以时服。且人生有处所，死复何在耶？今去本墓远，东西南北，在汝而已。（《魏志·明帝纪》注引《魏略》）

卷三十七·魏三十七
◎桓范
　　范字元则，沛国人。建安末入丞相府。文帝即王位，为羽林左监。明帝时历中领军尚书，迁征虏将军、东中郎将、使持节都督青徐诸军事，免。寻为兖州刺史，转冀州牧，不赴。正始中拜大司农，坐曹爽诛。有《世要论》十二卷，集二卷。
　　◇兖州刺史谢表
　　喜于复见选擢，惭于不堪所职，悲于恋慕阙廷，三者交集，不如所裁。（《御览》二百五十五引《桓氏家传》）
　　◇荐管宁表
　　臣闻殷汤聘伊尹于畎亩之中，周文进吕尚于渭水之滨。窃见东莞管宁，束修著行，少有令称，州闾之名亚故太尉华歆，遭乱浮海，远客辽东。于混浊之中，履洁清之节，笃行足以厉俗，清风足以矫世，以箪食瓢饮，过于颜子；漏室蔽衣，逾于原宪。臣闻唐尧宠许由，虞舜礼支父，夏禹优伯成，文王养夷齐，及汉祖高四皓之名，屈命于商洛之野；史籍叹述，以为美谈。陛下绍五帝之鸿烈，并三王之逸轨，膺期受命，光昭百代；仍优崇之礼，于大夫管宁，宠以上卿之位，荣以安车之称，斯之为美，当在魏典，流之无穷，明世之高士也。臣以为既加其大，不受其细，可重之以玄，聘之殊礼矣。（《艺文类聚》三十七）
　　正使宁病不能乘，养不ら羁栖凤，拂范戟之史。（《北堂书钞》三十三。案：此条多误字，无从校正。）
　　◇荐徐宣
　　臣闻帝王用人，度世授才。争夺之时，以策略为先；分定之後，以忠义为首。故晋文行舅犯之计，而赏雍季之言；高祖用陈平之智，而托後于周勃也。古语云：守文之代，德高者位尊；仓卒之时，功多者赏厚。窃见尚书徐宣，体忠厚之行，秉直亮之性，清雅特立，不拘（《御览》作「坠」。）世俗，确然难动，有社稷之节，历位州郡，所在称职。今仆射缺，宣行掌後事。腹心任重，莫宜宣者。（《魏志·徐宣传》，《长短经·任长》，《御览》六百三十一）
　　◇陈兵事
　　善行兵者，因敌为资，故兵法从敌之意，千里杀将，如示其形，开其利路，潜设神策，使若响之应声，此为江中之鱼，御腐索，必可禽。（《北堂书钞》一百十三、一百十六引《桓范集》）
　　古人用兵者，以长击短，然吴舍舟涉陆，此为弃长用短也。（《北堂书钞》一百十三引《桓范集》）
　　◇与管宁书
　　凿坯而处，养德显仁。尧舜在上，许由在下。箕山之志，于是复显。严平郑真，未足论比。清声远播，顽鄙慕仰。思请见于蓬庐之侧，承训诲于道德之门。厥涂无由，托思晨风。（《艺文类聚》三十七）
　　◇世要论
　　谨案：《隋志·法家》、《世要论》十二卷，魏大司农桓范撰，梁有二十卷，亡。《新唐志》与隋同，《旧唐志》作《代要论》十卷，各书徵引，或称《政要论》，或称《桓范新书》，或称《桓范世论》，或称《桓公世论》，或称《桓子》，或称《魏桓范》，或称《桓范论》，或称《桓范要集》。互证之，知是一书，宋时不著录。《群书治要》载有《政要论》十四篇，据各书徵引，补改阙讠为，定为一卷。范字元则，《三国志》附《曹爽传·注》
　　◇为君难
　　或曰：仲尼称「为君难」。夫人君者，处尊高之位，执赏罚之柄，用人之才，因人之力，何为不成？何求不得？功立则受其功，治成则厚其福，故官人舜也。治水禹也。稼穑弃也。理讼皋陶也。尧无事焉，而由之圣治，何「为君难」邪？
　　曰：此其所以为难也。夫日月光照于昼夜，风雨动润于万物，阴阳代以生杀，四时迭以成岁，不见天事而犹贵之者，其所以运气陶演，协和施化，皆天之为也。是以天万物之覆，君万物之焘也。怀生之类，有不浸润于泽者，天以为负；员首之民，有不沾濡于惠者，君以为耻。是以在上者，体人君之大德，怀恤下之小心；阐化立教，必以其道；发言则通四海，行政则动万物；虑之于心，思之于内；布之于天下，正身于庙堂之上，而化应于行里之外。虽︻纩塞耳，隐屏而居，照幽达情，烛于宇宙，动作周旋，无事不虑。服一采，则念女功之劳；御一谷，则恤农夫之勤；决不听之狱，则惧刑之不中；进一士之爵，则恐官之失贤；赏毫厘之善，必有所劝；罚纤芥之恶，必有所沮。使化若春风，泽如时雨；消凋污之人，移薄伪之俗；救衰世之弊，反之于上古之朴；至德加于天下，惠厚施于百姓。故民仰之如天地，爱之如父母，敬之如神明，畏之如雷霆。（此下盖有删节。）且佐治之臣，历世难遇，庸人众而贤才寡。是故君人者，不能皆得稷契之干，伊、吕之辅，犹造父不能皆得骐骥之乘，追风之四（「四」即「驷」）也。御是啮必烦辔衔，统庸臣必劳智虑，是以人君其所以济辅群下，均养大小，审核真伪，考察变态，在于幽冥窈妙之中，割毫折芒纤微之间，非天下之至精，孰能尽于此哉！
　　故臣有立小忠以售大不忠，效小信以成大不信，可不虑之以诈乎？臣有貌厉而内荏，色取仁而行违，可不虑之以虚乎？臣有害同侪以专朝，塞下情以壅上，可不虑之以嫉乎，臣有进邪说以乱是，因似然以伤贤，可不虑之以谗（本误作奸，依《长短经·臣行》改。）乎？臣有因赏以偿」（偿字依《长短经》加。）恩，因罚以作（本误作「佐」，依《长短经》改。）威，可不虑之以奸乎？臣有外显相荐，内阴相除。（「除」字依《长短经》加。）谋事托公而实侠（《长短经》作「挟」，「侠」与「挟」通。）私，可不虑之以欺乎？臣有事左右以求进，托重臣以自结，可不虑之以伪乎！臣有和同以取谐，苟合以求进。（本作「荐」，依《长短经》改。）可不虑之以祸乎？臣有悦主（本作「君」，依《长短经》改。）意以求亲，悦主言以取容，可不虑之以佞乎？此九虑者，所以防恶也。臣有辞拙而意工，言逆而事顺，可不恕之以直乎？臣有朴而辞讷，外疏而内敏，可不恕之以质乎？臣有犯难以为上，（本误作「士」，依《长短经》改。）离谤以为国，可不恕之以忠乎？臣有守正以逆众意，执法而违私志。（《长短经》作「欲」，当误。）可不恕之以公乎？臣有不曲（《长短经》作「屈」。）己以求合，不耦世以取名。（本作「容」，依《长短经》改。）可不恕之以贞乎？臣有从侧陋而进显言，由卑贱而陈国事，可不恕之以难乎？臣有孤特而执节，介（本误作「分」，依《长短经》改。）立而见毁，可不恕之以劲乎？此七恕者，所以进善也。（「也」字依《长短经》加。）接下之理，（本有「也」字，以意删。）御臣之道，岂徒「七恕」、「九虑」而已哉？（《群书治要》）
　　◇臣不易
　　昔孔子言「为臣不易」，或人以为易，言「臣之事君，供职奉命，敕身恭己，忠顺而已。忠则获宠安之福，顺则无危辱之忧，曷为不易」哉？此言似易，论之甚难。
　　夫君臣之接，以愚奉智不易，以明事暗为难，唯以贤事圣，以圣事贤为可。然贤圣相遭稀，又周公之于成王，犹未能得，斯诚不易也。且父子以恩亲，君臣以义固，恩有所为亏，况义能无所为缺哉？苟有亏缺，亦何容易！
　　且夫事君者，竭忠义之道，尽忠义之节，服劳辱之事，当危之难（句有脱误，疑作「当危难之时」。）肝脑涂地，膏液润草而不辞者。（疑当有「诚欲」二字。）以安上治民，宣化成德，使君为一代之圣明，己为一世之良辅，辅千乘则念过管、晏，佐天下则思丑稷、禹，岂为七尺之躯，宠一官之贵，贪充家之禄，荣华嚣之观哉？（当有「是」字。）以忠臣之事主，投命委身，期以成功立事，便国利民，故不为难易变节，安危革行也。然为大臣者，或仍旧德，藉故势，或见拔擢重任，其所以保宠成功；承上安下，则当远威权之地，避嫌疑之分，知亏盈之数，达止足之义；动依典礼，事念忠笃，乃当匡上之行，谏主之非，献可济否，匪躬之故，刚亦不吐，柔亦不茹。
　　所谓大臣，以道事君也。然当托于幽微，当行于隐密，使怨咎从己身，而众善自君发，为群寮之表式，作万官之仪范，岂得偷乐容悦而已哉？然或为邪臣所谮、幸臣所乱，听一疑而不见信，事似然而不可释，忠计诡而为非，善事变为恶，罪结于天，无所祷请，激直言而无所诉。（疑作「激直而言无所告诉」。）深者即时伏剑赐死，浅者以渐斥逐放弃。盖比干、龙逢所以见害于飞廉、恶来，孔子、周公所以见毁于管、蔡、季孙也。斯则大臣所以不易也。
　　为小臣者，得任则治其职，受事（当有「则」字。）修其业，思不出其位，虑不过其职，竭力致诚，忠信而已。然或困辱而不均，厌抑而失所，是以贤者或非其议，豫非其事，不著其陋，不嫌其卑，庶贯一言而利一事。然以至轻至微，至疏至贱，干万乘之主，约以礼义之度，匡以行事之非，忤执政之臣，暴其所短，说合则裁自若，不当则离祸害；或计不欲人知，事不从人豫，而已策谋适合，陈义偶同。（当有「在」字。）上者或显戮其身以神其计，在下者或妒其人而夺其策。盖关思见杀于郑，韩非受诛于秦，庞涓刖孙膑之足，魏齐折应侯之胁，斯又孤宦小臣所以为难也。
　　为小臣者，一当恪恭职司，出内惟允，造膝诡辞，执心审密，忠上爱主，媚不求奥灶而已，若为（有脱误。）苟若此，患为外人所弹，邪臣所嫉，以职近而言易，身亲而见信，奉公侠私之吏，求害之以见直，怀奸抱邪之臣，欲除之以示忠。言有若是，事有似然，虽父子之间，犹不能明，况臣之于君而得之乎？故上官毁屈平，爰盎谮晁错，公孙排主父，张汤陷严助，夫数子者，虽示纯德，亦亲近之臣所以为难也。
　　为外臣者，盖力致死，其义一也。不以远而自外，疏而自简，亲涉其事而掌其任。苟有可以兴利除害，安危定乱，虽违本朝之议，诡常法之道，陈之于主，行之于身，志于忠上济事，忧公无私，善否之间，在己典主可也。然患为左右所轻重，贵臣所壅制，或逆而毁之，使不得用，或用而害之，使不得成，或成而谮之，使不得其所。吴起见毁于魏，李牧见杀于赵，乐毅被谗于燕，章邯畏诛于秦，斯又外臣所以为危也。
　　此举梗概耳，曲折纤妙，岂可得备论之哉？（《群书治要》）
　　（《治要》连属上篇，审观之，别是一篇也。篇名当是《治本》）
　　夫治国之本有二，刑也，德也。二者相须而行，相待而成矣，天以阴、阳成岁，人以刑、德成治，故虽圣人为政，不能偏用也。
　　故任德多，用刑少者，五帝也；刑德相半者，三王也；杖刑多，任德少者，五霸也；纯用刑强（《初学记》二十、《御览》六百三十三无「强」字。）而亡者，秦也。夫人君欲治者，既达专持刑德之柄矣，位必使当其德，禄必使当其功，官必使当其能：此三者，治乱之本也。位当其德，则贤者居上，不肖者居下；禄当其功，则有劳者劝，无劳者慕（有脱文。）未之有也。凡国无常治，亦无常乱；欲治者治，不欲治者乱。后之国士人民，亦前之有也；前之有，亦后之有也。而禹独以安，幽、厉独以危：斯不易天地异人民，欲与不欲也。吴坂之马，庸夫统衔，则为弊乘，伯乐执辔，即为良骥，非马更异，教民亦然也。故遇禹汤则为良民，遭桀、纣则为凶顽，治使然也。故善治国者，不尤斯民，而罪诸己；不责诸下，而求诸身。《传》曰：「禹汤罪己，其兴也勃焉；桀纣罪人，其亡也忽焉。」由是言之，长民治国之本在身。故詹何曰：「未闻身治而国乱者也。若詹者，可谓知治本矣。」（《群书治要》）
　　◇政务
　　凡吏之于君，民之于吏，莫不听其言而则其行，故为政之务，务在正身；身正于此，而民应于彼。《诗》云：「尔之教矣，民胥效矣。」是以叶公问政，孔子对曰：「子帅以正，孰敢不正。」又曰：「苟正其身，于从政乎何有；不能正其身，如正人何？」故君子为政，以正己为先，教禁为次。若君正于上，则吏不敢邪于下；吏正于下，则民不敢僻于野。国无倾君，朝无邪吏，野无僻民，而政之不善者，未之有也。凡政之务，务在节事。事节于上，则民有余力于下；下有余力，则无争讼之有乎民。（当有误。）民无争讼，则政无为而治，教不言而行矣。（《群书治要》）

　　◇节欲
　　夫人生而有情，情发而为欲；物见于外，情动于中。物之感人也无穷，而情之所欲也无极：是物至而人化也。人化也者，灭天理矣。夫欲至无极，以寻难穷之物，虽有圣贤之姿，鲜不衰败，故修身治国之要，莫大于节欲。《传》曰：「欲不可纵」。历观有家有国，其得之也，莫不阶于俭约；其失之也，莫不由于奢侈。俭者节欲，奢者放情。放情者危，节欲者安。尧、舜之居，士阶三等，夏日衣葛，冬日鹿裘。禹卑宫室而菲饮食。此数帝者，非其情之不好，乃节俭之至也。故其所取民赋也薄，而使民力也寡；其育物也广，而兴利也厚。故家给人足，国积饶而群生遂，以（「以」衍文。）仁义兴而四海安。孔子曰：「以约失之者鲜矣。」且夫闭情无欲者上也。弗心消除者次之。昔帝舜藏黄金于崭岩之山，抵珠玉于深川之底，及仪狄献旨酒而禹甘之，于是疏远仪狄，纯（当作「绝」。）上旨酒，此能闭情于无欲者也。楚文王悦妇人而废朝政，好獠猎而忘归，于是放逐丹姬，断杀如黄，及共王破陈而得夏姬，其艳国色，王纳之宫，从巫臣之谏，坏後垣而出之，此能弗心消除之也。既不能闭情欲，能抑除之，斯可矣，故舜、禹之德，巍巍称圣，楚文用朝邻国，恭王终谥为恭也。（《群书治要》）
　　◇详刑
　　夫刑辟之作，所从来（「来」字依《御览》六百三十六加。）尚矣，圣人以治，乱人以亡，是以古昔（本作「故古今」，依《御览》改。）帝王，莫不详慎之者，以为人命至重，一死不生，一断不属故也。夫尧舜之明，犹惟刑之恤也。是以后圣制法，设三槐之吏，肺石、嘉石之讯，然犹复三敕。（本误作「判」，依《御览》改。）佥曰「可杀」，然后杀之，罪（本作「罚」，依《御览》改。）若有疑，即从其轻，此盖详慎之至也。故苟详则死者不恨，生者不忿；忿恨不作，则灾害不生；灾害不生，大平之治也。是以圣主用其刑也。详而行之，必欲民犯之者寡，而畏之者众。明刑至于无刑，善杀至于无杀，此之谓矣。夫暗乱之主，用刑弥繁，而犯之者益多，而杀之者弥众，而慢之者尤甚者何？由用之不详，而行之不必也。不详则罪不值，所罪不值则当死反生，不必则令有所亏，令有所亏，则刑罚不齐矣。失此二者，虽日用五刑，而民犹轻犯之。故乱刑之刑，刑以生刑；恶杀之杀，杀以致杀。此之谓也。（《群书治要》）
　　◇兵要
　　太古之初，民始有知则分争；分争则群；群则智者为之君长；君长立则兵兴。兵所从来久矣，虽圣帝明王，弗能废也。但用之有道耳。故黄帝战于阪泉，尧伐欢兜，舜征有苗，夏禹殷汤，周之文武，皆用师克伐，以取天下焉。（《御览》二百七十一）
　　圣人之用兵也。将以利物，不以害物也。将以救亡，非以危存也。故不得已而用之耳。然以战者危事，兵者凶器，不欲人之好用之，故制法遗後；命将出师，虽胜敌而反，犹以丧礼处之，明弗乐也。故曰好战者亡，忘战者危，不好不忘，天下之王也。夫兵之要，在于修政；修政之要，在于得民心；得民心，在于利之；利之之要，在于仁以爱之，义以理之也。故六马不和，造父不能以致远；臣民不附，汤武不能以立功。故兵之要在得众，得众（本不重言「得众」，《御览》二百七十一加。）者，善政之谓也；善政者，恤民之患，除民之害也。故政善于内，则兵强于外也。（「则」字、「也」字并依《御览》加。）历观古今用兵之败，非鼓之日也。民心离散，素行豫败也；用兵之胜，非阵之朝也，民心亲附，素行豫胜也。故法天之道，履地之德，尽人之和，君臣辑穆，上下一心，盟誓不用，赏罚未施，消奸慝于未萌，折凶邪于殊俗，此帝者之兵也。德以为卒，威以为辅；修仁义之行，行恺悌之令；辟地殖谷，国富民丰；赏罚明，约誓信；民乐为之死，将乐为之亡；师不越境，旅不涉场，而敌人稽颡：此王者之兵也。（《群书治要》）
　　篇各缺，当是「择将」。
　　夫事之安危，实在于将，故曰将不知兵，以其主与敌；主不择将，以其国与敌也。然择将者，不务求其策，而先索其勇；不取于威严，而用之于软缓；此所谓弃本而要其末也。
　　昔霸王之战，策贵神胜，故曰上兵伐谋，而战胜也。吴起临阵，虽剑不持，项羽初学剑，后学兵略：此勇难独用，况无勇乎？
　　太公誓师，后至斩。故云执桴鼓，立军门，有不可犯之危。严，故能行其法；威，故能著其令。
　　今之择将，宜参准往古之数，说于当时之法，得其壮而责任之，所谓坐车上而御骐骥，不劳而致千里者也。
　　古之论将者，言长于计策，则课以将敌；言善于治军，则考以政事；勇于奋击，则责以战斗。若无此三者，则不委之以境外之任，付之以安危之事。（已上五条，并《御览》二百七十三）
　　◇简骑
　　夫骑者，军之锋锐也。临敌则冲锋陷坚，退而鹗下鹰击；往必如电发，去必如风过。（《北堂书钞》未改本一百十七）
　　◇辨能
　　夫商鞅、申、韩之徒，其能也，贵尚谲诈，务行苛克，废礼义之教，任刑名之数，不师古始，败俗伤化，此（「废礼」下十九字依《长短经·适变》加。）则伊尹、周、邵之罪人也。然其尊君卑臣，富国强兵，守法持术。（此四字依《长短经》加。）有可取焉。逮至汉兴，有（此五字依《长短经》加。）甯成、郅都之（「之」字依《长短经》加。）辈，放商、韩之治，专以杀伐（「杀伐」二字依《长短经》加），残暴为能，顺人主之意，希旨而行，要时趋利，敢行祸败，此又商、韩之罪人也。（「顺人主」下二十五字依《长短经》加。）然其抑豪强，抚孤弱。（「豪」字、「孤」字依《长短经》加。）清己禁奸，（此四字依《长短经》加。）背私立公，尚有可取焉。
　　至于（此二字本作「其」，依《长短经》改。）晚世之所谓能者，乃犯公家之法，赴私门之势，废百姓之务，趣人间之事，决烦理务，临时苟辨，但使官无谴负之累，不省下民吁嗟之冤，复是申韩、甯、郅之罪人也。而俗犹共言其能，执政者选用不废者，何也？为贵势之所持，人间之士所称，听声用名者众，察实审能者寡，故使能否之分不定也。夫定令长之能者，守相也；定守相之能者，州牧刺史也。然刺史之徒，未必能考论能否也。未必能端平也。或委任下吏，听浮游之誉；或受其戚党贵势之托，其整顿传舍，待望迎宾，听其请谒，供其私求，则行道之人言其能也。治政以威严为先，行事务邀时取辨，忄希望上官之指，敬顺监司之教，期会之命，无。（有脱文。）降身以接士之来，违法以供其求，欲人间之事无不循，言说之谈无不用，则寄寓游行幅巾之士言其能也。有此三者为之谈，听声誉者之所以可惑，能否之所以不定也。（《群书治要》）
　　◇尊嫡
　　凡光祖祢、安宗庙，傅国土、利民人者，在于立嗣继世。继世之道，莫重于尊嫡别庶也。故圣人之制礼贵嫡，异其服数，殊其宠秩，所以一群下之望，塞变争之路，杜邪防萌，深根固本之虑。历观前代，后妻贱而侄媵贵，太子卑而庶子尊，莫不争乱，以至危亡。是以周有子带之难，齐有无知之祸，晋有庄伯之患，卫有州吁之篡。故《传》曰：「并后匹嫡，两政耦国，乱之本也。」（《群书治要》）
　　◇谏争
　　夫谏争者，所以纳君于道，矫枉正非，救上之谬也。上苟有谬，而无救焉，则害于事；害于事，则危道也。故曰危而不持，颠而不扶，则将焉用彼相？扶之之道，莫过于谏矣。故子从命者，不得为孝；臣苟顺者，不得为忠。是以国之将兴，贵在谏臣；家之将盛，贵在谏子。若托物以风喻，微生（旧校云，「生」疑「言」。）而不切，不切则不改，唯正谏、直谏，可以补缺也。《诗》云：「衮职有缺，仲山甫补之。」柔亦不茹，刚亦不吐，正谏者也。《易》曰：「王臣謇謇。」《传》曰：「谔谔」（本作「愕愕」，依《御览》四百五十七改。）者昌。」直谏者也。然则弗人之耳，逆人之意。（此二句《御览》在抑人之欲下。）变人之情，抑人之欲，不尔不为谏（《初学记》十八有「争」字。）也。虽有父子兄弟，犹用生怨隙焉；况臣于君，有天坏之殊，无亲戚之属，以至贱于至贵，以至稀间至亲，何庸易邪？恶死亡而乐生存，耻困辱而乐荣庞，虽甚愚人，犹知之也。况士君子乎？今正言直谏，则近死辱而远荣庞，人情何好焉？此乃欲忠于主耳。夫不能谏则君危，固谏则身殆，贤人君子，不忍观上之危，而不爱身之殆。故蒙危辱之灾，逆人主之鳞，及罪而弗避者，忠也！义也！深思谏士之事，知进谏之难矣。（《群书治要》）
　　◇决壅
　　夫人君为左右所壅制，此有目而无见，有耳而无闻。积无闻见，必至乱正。故国有壅臣，祸速近邻。人臣之欲壅其主者，无国无之，何也？利在于壅也。壅则擅宠于身，威权独于己，此人臣日夜所祷祝而（本作「面」，以意改。）求也。人臣之壅其君，微妙工巧，见壅之时不知也。率至亡败，然後悔焉。为人君之务，在于决壅；决壅之务，在于进下；进下之道，在于博听；博听之义，无贵贱同异，隶竖牧圉，皆得达焉。若此则所闻见者广，所闻见者广，则虽欲求壅，弗得也。人主之好恶，不可见于外也；所好恶见于外，则臣妾乘其所好恶以行壅制焉。故曰人君无见其意，将为下饵。昔晋公好色，骊女乘色以壅之；吴王好广地，太宰陈伐以壅之；桓公好味，易牙首子以壅之。及薛公进美珥以劝立后，龙阳临钓鱼行微巧之诈以壅制其主，沈寞无端，甚可畏矣。古今亡国多矣，皆由壅蔽于帷幄之内，沈溺于谄谀之言也。而秦二世独甚，赵高见二世好淫游之乐，遗于政，因曰：「帝王贵有天下者，贵得纵欲恣意，尊严若神，固可得闻，而不可得睹。」高遂专权欺冈。（本作「内」，以意改。）二世见杀望夷，临死乃知见之祸，悔复无及，岂不哀哉？（《群书治要》）
　　◇赞象
　　夫赞象之所作，所以昭述勋德，思咏政惠，此盖《诗·颂》之末流矣，宜由上而兴，非专下而作也。世考之导。（旧校云，疑有误字。）实有勋绩，惠利加于百姓，遗爱留于民庶，宜请于国，当录于史官，载于竹帛，上章君将之德，下宣臣吏之忠。若言不足纪，事不足述，虚而为盈，亡而为有，此圣人之所疾，庶几之所耻也。（《群书治要》）
　　◇铭诔
　　夫渝世富贵，乘时要世，爵以赂至，官以贿成。视常侍黄门宾客假其势，以致公卿牧守所在宰莅，无清惠之政而有饕餮之害，为臣无忠诚之行而有奸欺之罪，背正向邪，附下罔下，此乃绳墨之所加，流放之所弃。而门生故吏，合集财货，刊石纪功，称述勋德，高邈伊周，下陵管、晏，远追豹产，近逾黄邵，势重者称美，财富者文丽。后人相踵，称以为义，外若赞善，内为己发，上下相效，竞以为荣，其流之弊，乃至于此，欺曜当时，疑误後世，罪莫大焉！且夫赏生以爵禄，荣死以诔谥，是人主权柄而汉世不禁！使私称与王命争流，臣子与君上俱用，善恶无章，得失无效，岂不误哉！（《群书治要》）
　　◇序作
　　夫著作书论者，乃欲阐弘大道，述明圣教，推演事义，尽极情类，记是贬非，以为法式。当时可行，後世可修。且古者富贵而名贱废灭，不可胜记，唯篇论倜傥之人，为不朽耳。夫奋名于百代之前，而流誉于千载之後，以其览之者益，闻之者有觉故也。岂徒转相放效，名作书论，浮辞谈说，而无损益哉？而世俗之人，不解作礼，而务泛溢之言，不存有益之义，非也。故作者不尚其辞丽，而贵其存道也；不好其巧慧，而恶其伤义也。故夫小辩破道，狂简之徒，斐然成文，皆圣人之所疾矣。（《群书治要》）
  </div>
  <div class="pagination">
   <a href="全上古三代秦汉三国六朝文_page201.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page197.html">
    197
   </a>
   <a href="全上古三代秦汉三国六朝文_page198.html">
    198
   </a>
   <a href="全上古三代秦汉三国六朝文_page199.html">
    199
   </a>
   <a href="全上古三代秦汉三国六朝文_page200.html">
    200
   </a>
   <a href="全上古三代秦汉三国六朝文_page201.html">
    201
   </a>
   <span class="current-page">
    202
   </span>
   <a href="全上古三代秦汉三国六朝文_page203.html">
    203
   </a>
   <a href="全上古三代秦汉三国六朝文_page204.html">
    204
   </a>
   <a href="全上古三代秦汉三国六朝文_page205.html">
    205
   </a>
   <a href="全上古三代秦汉三国六朝文_page206.html">
    206
   </a>
   <a href="全上古三代秦汉三国六朝文_page207.html">
    207
   </a>
   <span>
    ...
   </span>
   <a href="全上古三代秦汉三国六朝文_page203.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
