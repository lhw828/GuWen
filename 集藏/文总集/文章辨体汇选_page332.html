<!DOCTYPE html>
<html>
<head>
    <meta charset="UTF-8">
    <title>文章辨体汇选 - 第 332 页/共 396 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文章辨体汇选 - 第 332 页/共 396 页</h1>
    <div class="content">　　四年三月彬入京陛见口授翰林院侍读
　　时北兵日逼诏勤王者分道四出遂依限单骑入京戒其子曰而父官虽卑被朝廷恩宠见几引避非所愿也万一有难尔守先帝孝弟力田之谕以成家保身毋为我虑
　　夏六月庚申廷议避难彬请从方孝孺坚守之策
　　燕王渡江李景隆往许割地不许还报上愕然无措羣臣恸哭茹瑺等请幸湘湖王韦等请幸江浙方孝孺谓当坚守京城以待四方之援众议哗然不决彬独以方言为是楼琏亦言効死勿去为正上微首肯羣议乃定燕兵薄金川门监察御史魏冕及彬请诛徐增寿从之先是燕兵将薄城下左都督徐增寿谋降魏冕廷殴之至是在左顺门语同列曰皇上必面缚出降乃可魏冕与彬亟请加诛上怒甚下殿手刃之复请诛李景隆手诏召来使未至金川而门已献矣
　　大内火起帝从鬼门遁去从者二十二人
　　时六月十三未时也帝知金川失守长吁东西走欲自杀翰林院编修程济曰不如出亡少监王钺跪进曰昔髙帝升遐时有箧遗曰临大难当发谨收藏奉先殿之左羣臣齐言急出之俄而舁一红箧至四围俱固以铁二锁亦灌铁帝见而大恸急命举火焚内程济碎箧得度牒三张一名应文一名应能一名应贤袈裟帽鞋剃刀俱备白金十锭朱书箧内应文从鬼门出余从水闗御沟而行薄暮会于神乐观之西房帝曰数也程济即为上祝髪吴王教授杨应能亦愿祝髪随亡监察御史叶希贤毅然曰臣名贤应贤无疑亦祝髪各易衣备往牒在殿凡五六十人痛哭仆地俱矢随亡帝曰多人不能无生得失有等任事著名势必究诘有等妻儿在任心必挂牵宜各从便御史曾鳯韶曰顷即以死报陛下帝麾诸臣大恸引去若干人九人从帝至鬼门牛景先以铁棒启之若不用力而即瓦解者出鬼门而一舟舣岸以待十人乗舟舟人顿首帝问汝何人何为至此对曰臣乃神乐观道士即前皇上赐名王升昨梦太祖髙皇帝绯衣南向御奉天殿门令两校尉缚臣诘曰汝提点秩六品何为臣顿首谢不知曰明日午时可于后湖舣大舟至鬼门外伺候汝周旋勿泄后福未期不然难逃阴殛臣是以知陛下之来也今晩憇息观中徐议行止舟止太平堤畔王起导前间步至观已薄暮矣俄而杨应能叶希贤等十三人同至共二十二人兵部侍郎廖平襄阳人刑部侍郎金焦贵池人翰林编修赵天泰三原人浙江按察使王艮祥符人四川参政蔡运南康人刑部郎中梁田玉定海人监察御史叶希贤松阳人程济绩溪人中书舍人梁良玉梁中节俱定海人宋和临川人郭节连州人刑部司务冯■〈氵隺〉黄岩人所镇抚牛景先沅人王资杨应能刘伸俱杞县人翰院待诏郑洽浦江人钦天监正王之臣襄阳人太监周恕何洲及徐王府宾辅史仲彬吴江人上曰今后但师弟称呼不拘礼数诸臣泣诺廖平曰诸人愿随固也但随行不必多更不可多就中无家室累并有膂力足捍卫者多不过五人余俱遥为应援为便师曰良是于是环坐于地享道士夜飡酌定左右不离者三人比丘杨应能叶希贤道人程济往来道路给运衣食者六人冯■〈氵隺〉时称塞马先生时称冯翁时称马公时称马二子郭节时称雪庵后称雪和尚宋和时称云门僧时称会稽主人时称槎主赵天泰适衣葛称衣葛翁时称天肖子王之臣家世补锅欲以此作生计号老补锅牛景先称东湖樵时称东湖主人师曰吾今往滇南依西平侯彬曰大家势盛耳目众多况新主谅不释然能无见告不若往来名胜东西南北皆吾家也弟子中有家给而足备一夕者驻锡于兹有何不可师曰良是于是更举七家廖平王艮郑洽郭节王资史仲彬梁良玉师曰此可暂不可久况郊坛所在明旦必行将何所之众拟浦江而郑亦曰族具忠孝可居也夜分师病足骨度不能行微明牛景先与彬步至中河桥畔谋所以载者有一艇来闻声为吾乡人急叩之则彬家所遣以侦彬吉凶者也与牛大快极亟迎师且至彬家诸人闻之且喜且悲同载八人为程为叶为杨为牛为冯为宋余俱散走期以月终更晤取道溧阳依叔松隠所不纳八日始至吴江之黄溪奉师居所居之西偏曰清逺轩众出拜师亦大适明旦改题水月观师亲笔篆文阅三日诸弟子至彬家相聚五日师命归省
　　八月十五勅命师逸去新皇帝追夺彬官
　　新皇帝即位之九日编籍在位诸臣遯去者四百六十三人即日削籍戒母齿及八月着礼部行文书各州县追缴革除诰勅至是苏州府差吴江邑丞巩到彬家追夺且曰建文帝闻在君家彬曰未也微哂而去明旦师同两比丘一道人入云南余俱星散期以来年三月集于襄阳廖平家
　　癸未正月彬往襄阳正月二十日为襄阳
　　之行三月初三日至寥平家牛景先已先在矣阅六日冯■〈氵隺〉自云南来四人相对大恸冯告以师向留云南之永嘉寺亦甚安妥明年来逰天台今年无烦往来复居停旬日诸弟子俱会惟梁良玉已物故矣月终东归
　　甲申八月大师同杨程叶三人来家
　　先是七月牛景先来言师将至矣至是八月初九日天将瞑一僧突至忠孝堂彬及家人出拜毕欵至重庆堂已举灯矣而杨程叶亦至举酒半酣师曰我明日即当去彬惶悚曰弟子扫门而俟乆矣即有不肃师当见原本意欲留师几月奈何明晨之云乎师泣曰彼方觅我而图我昨于四安道中见冠葢来者瞪目而视此臣我曾目善之彼必有以奏也东南逋臣屈指先汝我去政为汝计相对而恸久之且曰此近宫阙不便彬曰亦不妨视师衣履敝甚固留三日命家人制衣师服师用绵紬大小计十六件杨程叶俱用绵布大小计三十有六件白金十两为资十三日清晨彬随师为两浙之行杭州计逰廿三日天台雁宕计逰三十九日会马二子稽山主人金焦亦来于石梁间且云诸友俱约于此一会然终不一见时天气已寒师欲返云南固却诸人而去
　　丁亥春三月同何洲往云南谒师
　　正月中遣僮往海州请何洲同到云南三月终纔到留五日彬携一僮三人皆道人饰行二月得至连州访郭节适故翰林检讨程亨在焉相持痛哭徐曰师近来在重庆府之大竹善庆里有杜景贤筑室与居吾四人同往候之留二日遂行至所谓善庆里师不在杜亦不在时朝廷侦师宻而严有胡濙郑和数往来云贵间彬等夜则同宿日则分行相与行乞于市者旬有六日一日彬于寺舍傍暂息比丘程济熟而视之曰汝在耶彬起鼓掌曰是急叩师程曰已结庵白龙山深处矣去此不遥两人泪下如雨不敢出一声比晩同诸人以往程为道时七月十八日也月色皎然上下山坡逶迤曲折约行十八九里而庵在焉天色微曙矣扣扉而出者为杨应能旋拜师榻前师颜色憔悴形容枯槁葢夏日患痢因有戒严不能时时出山为膳狼狈至此对面恸随问曰汝等带得方物为我尝否各为献彬独有僮而所献丰况当年职居禁近知师所好若金华火肉淡菜金山鱼脍笋鮝鹅豆肉松六味见之大喜即命熟火肉启床头樽酒啖之曰不尝此已三年矣谓于彬家尝后无之也翌日师率由山中自近而逺日以为常甫一月郭与程以事请行彬亦以请师曰汝逺来固当久留因问汝子年几何曰十六岁矣能办事否曰尚在书堂曰欲为官乎曰必不敢相与欷歔久之自后屡请屡留竟延至明春三月行之日师痛哭失声嘱曰今后勿再来道路阻修一难关津盘诘二难况我安居不必虑也彬等叩首领命而行 
　　庚子秋八月彬往云南
　　自南游以后尝有以奸党告者虽获宥于上官心尝惴惧十余年来无日无滇南之思终不得往且临行师嘱恐彼此俱戾至是革除之禁稍稍寛矣决中秋携一价以往始至南康蔡运家既至襄阳廖平王之臣家复至连州郭节家俱已物故矣遂至云南循白龙山庵故道了不见所为庵者山旁有一民居询其老妇则曰向来上司官来已毁矣问僧徒则曰不知所之暗中流泪曰彬不逺万里来得一面师死且瞑目不则得一音耗归家亦安凡值寺院靡不拜祷循逰数郡几两月余一日在鹤庆忽一比丘指曰汝寻师耶彬愕然比丘曰固忘我耶彬曰汝师何名曰文大师是也亟问何所曰在随之去三日得至师所师兀坐一室见之大喜庵在平阳前后深林宻树不下数里为浪穹所辖地先时叶希贤所募建者甫落成两人已故庵之东即埋之于是师命举所馈献奠之呼僮沽酒是夕尽欢前此戚容愁气殆消融矣惟言及杨叶则嗟叹乆之流连弥月遣归
　　甲辰秋七月洪熈改元八月彬往云南
　　八月十三日自家起行九月二十二入湖广界投宿旅店主人曰内有两道可与俱彬入见一道齁齁床上视之师也伺其觉师喜曰此来何为曰来访师彬曰师欲何往曰访汝等言及榆木川皆色喜彬问道路起居状答曰近来强饭精爽倍常明日即偕下江南以从陆路十一月始得抵家至之日具酒馔于重庆堂师位上程济东列彬西列有从叔祖名宏者嘉兴县史家村人也直入至堂上彬不得已亦与坐问师何来彬未及答即起趋出招彬曰此建文皇帝也彬曰非也宏曰吾曾于东宫见之当吾家籍没时非是吾无死所矣活命恩主也彬不得已以实告宏即稽首堂下涕泣问向来状师曰亏这几个随亡的人给我衣给我食周旋夷险之间二十年来战战兢兢复大恸恸已徐曰今想可老终矣宏曰师今欲何之曰欲逰天台诸胜宏曰吾当具一日之积随行居数日师行戒彬曰有叔在尔勿往也已宏从之去去明年三月复来拟往祥符渡江彬送之江上偶有洪熈升遐之问师顾曰吾心放下矣今后而可往来想关津不若昔之有意我也且喜且悲止程济从彬等观渡而返
　　此先君事主之颠末也先君性忠孝一饭不敢忘君从亡一节为仇讼凡十有七竟以此死先君终不为悔死之前一日不肖往狱中先君曰我死矣即不望若逺行来时得谨事一食周给我瞑目也致身録十八条存之以志一生之概然勿示他人戒子若孙毋轻示人虽今皇帝寛仁长厚此节事自不可知虑有赤族之祸子孙言及此者以不孝论时宣徳二年丁未三月初七日也阅三日竟死明年不肖讼寃于按台寘仇于死但先君所不忘于师者自后絶无音耗至九年甲寅五月儿妇患产凡四日家人惶惑无措适老仆宻言前道人在外晟急迎之入方稽首于地而耳间微闻已产男矣师悲先君之亡旋喜产男之庆命名曰文随转语曰我文也而不终将无疑耶适一宋史在案更名曰鉴师精于禄命详鉴子平曰是儿当贵晟曰不求贵得识字成家足矣师曰即不贵当以文名世留五日晟具衣十件并行粮为会稽之逰程济从迄今十又一年不知所之时正统戊午五月望不肖晟谨识

　　秘録【李梦阳】

　　初今上即位青宫旧阉等日导上狗马鹰兔舞唱角抵渐弃万几罔亲时号八虎而段敏黄伟虽旧阉以端悫斥不信用会段坐病免死于是户部尚书韩文每朝退对属吏言辄泣泪数行下以阉故而郎中李梦阳间说之曰公大臣也义共国休戚徒泣何益韩公曰奈何曰比諌臣有章入交论诸阉下之阁矣夫三老者顾命臣也闻持谏官章甚力公诚及此时率诸大臣殊死争阁老以诸大臣争也持必更易力易为辞事或可济也韩公于是捋须昂肩毅然改容曰善即事勿济吾年足死矣不死不足以报国翼日早朝韩公宻叩三老三老许之而倡诸大臣诸大臣又无不踊跃喜者韩公乃大喜退而召梦阳令具草草具韩公读而芟之曰是不可文文上弗省也不可多多览弗竟也而王岳者亦青宫阉也刚厉而无阿颇亦恶其阉侪初阁议持谏官章不肯下诸阉者业窘相对涕泣会诸大臣疏又入于是上遣司礼者八人齐诣阁议一日而遣者三而阁议持卒不肯下而岳者八人中人也顾独曰阁议是明日忽有旨召诸大臣诸大臣者盖人人惴也既入左掖行吏部尚书许进首咎韩公曰公疏言何韩公于是故曵履徐徐行而使吏部侍郎王鏊趋诣阁探动静阁老刘健语鏊曰事已七八分济矣诸公第持莫轻下至左顺门阉首李荣手诸大臣疏曰有旨问诸先生诸先生言良是无非爱君忧国者第奴侪事上久不忍即置之法耳幸少寛之上自处耳众震惧莫敢出一语答李荣面韩公曰此举本出自公公云何韩公曰今海内民穷盗起水旱频仍天变日增文等备员卿佐靡所匡救而上始践祚辄弃万几逰宴无度狎匿羣小文等何得无言韩公言虽端而气不劲又鲜中肯綮于是李荣哂而曰疏备矣上非不知今意第欲寛之耳诸公遂瞢然而退葢是日诸阉者窘业自求安置南京而阁议犹持不从诸公乃竟尔尔退惟王鏊仍前谓荣曰设上不处如何李荣曰荣颈有铁裹之耶而敢壊国事荣入而事变矣是夜立召刘瑾入司礼而收王岳范荣诏窜南京寻杀二人于途已又连斥刘谢二老顾独恳留李而韩公辈讻讻咸拔茅散矣变之起大抵莫可详而李荣则曰诸大臣退而瑾侪绕上前跪伏哭痛首触地曰微上恩奴侪磔餧狗矣上为之动而瑾辈辄进曰害奴侪者岳也上曰何也曰岳前掌东厂也谓谏官曰先生有言第言而阁议时岳又独是阁议此其情何也夫上狗马鹰兔岳尝买献之否上心所明也今独咎奴侪既而益复伏地哭痛上于是怒而収王岳瑾又曰夫狗马鹰兔何损于万几今左班官敢哗而无忌者司礼监无人也有则惟上所欲而人不敢言矣上于是召瑾入司礼监此其说亦近第难尽言耳又闻阁议时健尝推案哭谢亦亹亹訾訾不休独李未开口得恳留云

　　文章辨体彚选巻六百二十六

　　●钦定四库全书

　　文章辨体彚选巻六百二十七

　　（明）贺复征 编

　　○録三

　　四经序録【元吴澄】

　　易伏羲之易昔在皇羲始画八卦因而重之为六十四当是时易有图而无书也后圣因之作连山作归藏作周易虽一本诸伏羲之图而其取用葢各不同焉三易既亡其二而周易独存世儒诵习知有周易而已伏羲之图鲜或传授而沦落于方技家虽其说具见于夫子之系辞说卦而读者莫之察也至宋邵子始得而发挥之于是人乃知有伏羲之易而学易者不断自文王周公始也今于易之一经首揭此图冠于经端以为伏羲之易而后以三易继之盖欲使夫学者知易之本原不至寻流逐末而昧其所自云尔连山夏之易周礼太卜掌三易一曰连山二曰归藏三曰周易其经卦皆八其别皆六十有四或曰神农作连山夏因之以其首艮故曰连山今亡归藏商之易子曰我欲观殷道是故之宋而不足征也吾得坤干焉说者以坤干为归藏或曰黄帝作归藏商因之以其首坤故曰归藏今亡周易上下经二篇文王周公作彖象系辞上下文言说卦序卦杂卦传十篇夫子作秦焚书周易以占筮独存汉志易十二篇盖经二传十也自魏晋诸儒分彖象文言入经而易非古注疏传诵者茍且仍循以逮于今宋东莱先生吕氏始考之以复其旧而朱子因之第其文字阙衍谬误未悉正也故今重加修订视旧本颇为精善虽于大义不能有所损益而于羽翼遗经亦不为无小补云书二十八篇汉伏生所口授者所谓今文书也伏生故为秦博士焚书时生壁藏之其后兵起流亡汉定生求其书亡数十篇独存二十八篇以教授于齐鲁之间孝文时求能治尚书者天下无有欲召生时年九十余矣不能行诏太常遣掌故晁错往受之生老言不可晓使其女传言教错齐人语多与颍川异错所不知凡十二三畧以其意属读而已夫此二十篇者伏生口授而晁错以意属读者也其文阙误颠倒固多然不害其为古书也汉魏数百年间诸儒所治不过此尔当时以应二十八宿盖不知二十八篇之外犹有书也东晋元帝时有豫章内史梅頥増多伏生书二十五篇称为孔氏壁中古文郑冲授之苏愉愉授梁栁栁之内兄皇甫谧从栁得之以授臧曹曹授梅頥頥遂奉上其书今考传记所引古书在二十五篇之内者郑玄赵岐韦昭王肃杜预辈并指为逸书则是汉魏晋初诸儒曽未之见也故今特出伏氏二十八篇如旧以为汉儒所传确然可信而晋氏晩出之书别见于后以俟后之君子择焉书二十五篇晋梅頥所奏上者所谓古文书也书有今文古文之异何哉晁错所受伏生书以隶写之隶者当世通行之字也故曰今文鲁恭王壊孔子宅得壁中所藏皆科斗书科斗者仓颉所制之字也故曰古文然孔壁中真古文书不传后有张霸伪作舜典汨作九共九篇大禹谟益稷五子之歌胤征汤诰咸有一徳典宝伊训肆命原命武成旅獒冏命二十四篇目为古文书汉艺文志云尚书经二十九篇古经十六巻二十九篇者即伏生今文书二十八篇及武帝时增伪泰誓一篇也古经十六巻者即张霸伪古文书二十四篇也汉儒所治不过伏生书及伪泰誓共二十九篇尔张霸伪古文虽在而辞义芜鄙不足取重于世以售其欺及梅頥二十五篇之书出则凡传记所引书语注家指为逸书者収拾无遗既有证验而其言率依于理比张霸伪书辽絶矣析伏氏书二十八篇为三十三杂以新出之书通为五十八篇并书序一篇凡五十九有孔安国传及序世遂以为真孔壁所藏也唐初诸儒从而为之疏义自是以后汉世大小夏侯欧阳氏所传尚书止有二十九篇者废不复行惟此孔氏传五十八篇孤行于世伏氏书既与梅頥所增混淆谁复能辨窃尝读之伏氏书虽难尽通然辞义古奥其为上古之书无疑梅頥所増二十五篇体制如出一手米集补缀虽无一字无所本而平缓卑弱殊不类先汉以前之文夫千年古书最晩乃出而字画畧无脱误文势畧无龃龉不亦大可疑乎吴氏曰増多之书皆文从字顺非若伏生之书诘曲聱牙夫四代之书作者不一乃至二人之手而定为二体其亦难言矣朱子曰书凡易读者皆古文岂数百年壁中之物不讹损一字者又曰伏生所传皆难读如何伏生但记其所难而易者全不能记也又曰孔书至东晋方出前此诸儒皆未见可疑之甚又曰书序伏生时无之其文甚弱亦不是前汉人文字只似后汉末人又曰小序决非孔门之旧安国序亦非西汉文章又曰先汉文字重厚今大序格致极轻又曰尚书孔安国传是魏晋间人作托安国为名耳又曰孔传并序皆不类西京文字气象与孔丛子同是一手伪书葢其言多相表里而训诂亦多出于小尔雅也夫以吴氏朱子之所疑者如此顾澄何敢质斯疑而断断然不敢信此二十五篇之为古书则是非之心不可得而昧也故今以此二十五篇自为巻帙以别于伏氏之书而小序各冠篇首者复合为一以寘其后孔氏序亦并附焉而因及其所可疑非澄之私言也闻之先儒云尔诗风雅颂凡三百十一篇皆古之乐章六篇无辞者笙诗也旧葢有谱以记其音节而今亡其三百五篇则歌诗也乐有八物八声为贵故乐有歌歌有辞乡乐之歌曰风其诗乃国中男女道其情思之辞人心自然之乐也故先王采以入乐而被之弦歌朝廷之乐歌曰雅宗庙之乐歌曰颂于燕飨焉用之于会朝焉用之于享祀焉用之因是乐之施于是事故因是事而作为是辞也然则风因诗而为乐雅颂因乐而为诗诗之先后于乐不同其为歌辞一也经遭秦火乐亡而诗存汉儒以义说诗既不知诗之为乐矣而其所说之义亦岂能知诗人命辞之本意哉由汉以来说三百篇之义者一本诗序诗序不知始于何人后儒从而增益之郑氏谓序自为一编毛公分以寘诸篇之首夫其初之自为一编也诗自诗序自序序之非经本旨者学者犹可考见及其分以寘诸篇之首也则未读经文先读诗序序乃有似诗人所命之题而诗文反若因序以作于是读者必索诗于序之中而谁复敢索书于序之外者哉宋儒颇有觉其非者而莫能去也至朱子始深斥其失而去之然后足以一洗千载之谬澄尝因是舍序而读诗则虽不烦训诂而意自明又尝为之强诗以合序则虽曲生巧说而义愈晦是则序之有害于诗为多而朱子之有功于诗为甚大也今因朱子所定去各篇之序使不混乱乎诗之正文学者因得以诗求诗而不为序说所惑若夫诗篇次第则文王之二南而间有平王以后之诗成王之雅颂而亦有康王以后之诗变雅之中而或有类乎正雅之辞者今既无从考据不敢辄为之纷更至若变风虽入乐歌而未必皆有所用变雅或拟乐辞而未必皆为乐作其与风雅合编葢因类附载云尔商颂商时诗也七月夏时诗也皆异代之辞故处颂诗风诗之末鲁颂乃其臣作为乐歌以颂其君不得谓之风故系之颂周公居东时诗非拟朝廷乐歌而作不得谓之雅故附之豳风焉春秋经十二篇左氏公羊谷梁文有不同昔朱子刻易书诗春秋于临漳郡春秋一经止用左氏经文而曰公谷二经所以异者类多人名地名而非大义所系故不能悉具澄窃谓三传得失先儒固言之矣载事则左氏详于公谷释经则公谷精于左氏意者左氏必有按据之书而公谷多是传闻之辞况人名地名之殊或繇语音字画之舛此类壹从左氏是也然有音之于义的然见左氏为失而公谷为得者则又岂容以偏徇哉呜呼圣人笔削鲁史致谨于一字之微三家去夫子未久也文之脱谬已不能是正尚望其能有得于圣人之微意哉汉儒专门守残护阙不合不公谁复能贯穿异同而有所去取至唐啖助赵匡陆淳三子始能信经驳传以圣人书法纂而为例得其义者十七八自汉以来未闻或之先也观赵氏所定三传异同用意宻矣惜其与夺未能悉当间尝再为审订以成其美其间不系乎大义者赵氏于三家从其多今则如朱氏意专以左氏为主傥义有不然则从其是左氏虽有事迹亦不从也一断诸义而已呜呼属辞比事春秋教也澄欲因啖赵陆氏遗说博之以诸家参之以管见使人知圣笔有一定之法而是经无不通之例不敢随文生义以侮圣言顾有此志而未暇就故先为正其史之文如此若圣人所取之义则俟同志者共讲焉

　　三礼叙録【吴澄】

　　仪礼十七篇汉兴髙堂生得之以授瑕丘萧奋奋授东海孟卿卿授后苍苍授戴徳戴圣大戴小戴及刘氏别録所传十七篇次第各不同尊卑吉凶先后伦序惟别録为优故郑氏用之今行于世礼经残缺之余独此十七篇为完书以唐韩文公尚苦难读况其下者自宋王文公行新经义废黜此经学者益罕传习朱子考定易书诗春秋四经而谓三礼体大未能緖正晩年欲成其书于此至惓惓也经传通解乃其编类草稿将俟丧祭礼毕而笔削焉无禄弗逮遂为万世之阙典澄每伏读而为之惋惜窃谓乐经既亡礼经仅存五易之彖传象传本与系辞文言说卦序卦杂卦诸传共为十翼居上下经二篇之后者也而后人以入卦爻之中诗书之序本自为一编居国风雅颂典谟誓诰之后者也而后人以冠各篇之首春秋三经三传初皆别行公谷配经其来已久最后注左氏者又分传以附经之年何居夫传文序文与经混淆不惟非所以尊经且于文义多所梗碍歴千数百年而莫之或非也莫之或正也至东莱吕氏于易始因晁氏本定为经二篇传十篇朱子于诗书各除篇端小序合而为一以寘经后春秋经虽未暇详校而亦别出左氏经文并以刋之临漳于是易书诗春秋悉复夫子之旧五经之中其未为诸儒所乱者惟二礼经然三百三千不存盖十之九矣朱子补其遗阙则编类之初不得不以仪礼为纲而各疏其下脱槀之下必将有所科别决不但如今槀本而已若执槀本为定则经之章也而以后记补记补传分隶分书于其左也与彖象传之附易经者有以异乎否也经之篇也而以传篇记篇补篇错处于其间也与左氏传之附春秋经者有以异乎否也夫以易书诗春秋之四经既幸而正而仪礼之一经又不幸而乱是岂朱子之所以相遗经者哉徒知尊信草创之书而不能探索未尽之意亦岂朱子之所以望后学者哉呜呼由朱子而来至于今将百年然而无有乎尔澄之至愚不肖犹幸得以私淑于其书实受罔极之恩善继者卒其未卒之志善述者成其未成之事抑亦职分之所当然也是以忘其僣妄辄因朱子所分礼章重加伦纪其经后之记依经章次秩叙其文不敢割裂一仍其旧附于篇终其十七篇次第并如郑氏本更不间以它篇庶十七篇正经不至杂糅二戴之记中有经篇者离之为逸经礼各有义则经之传也以戴氏所存兼刘氏所补合之而为传正经居首逸经次之传终焉皆别为巻而不相紊此外悉以归诸戴氏之记朱子所辑及黄氏丧礼杨氏祭礼亦参伍以去其重复名曰朱氏记而与二戴为三凡周公之典其未坠于地者盖畧包举而无遗造化之运不息则天之所秩未必终古而废壊有议礼制度考文者出所损所益百世可知也虽然茍有其人礼不虚行存诚主敬致知力行下学而上达多学而一贯以得夫尧舜禹汤文武周孔之心俾吾朱子之学末流不至如汉儒学者事也澄也不敢自弃同志其尚敦朂之哉仪礼逸经八篇澄所纂次汉兴髙堂生得仪礼十七篇后鲁共王壊孔子宅得古文礼经于孔氏壁中凡五十六篇河间献王得而上之其十七篇与仪礼正同余三十九篇藏在秘府谓之逸礼哀帝初刘歆欲以列之学官而诸博士不肯置对竟不得立孔郑所引逸礼中溜礼禘于太庙礼王居明堂礼皆其篇也唐初犹存诸儒曾不以为意遂至于亡惜哉今所纂八篇其二取之小戴记其三取之大戴记其三取之郑氏注奔丧也中溜也禘于太庙也王居明堂也固得仪礼三十九篇之四而投壶之类未有考焉疑古礼逸者甚多不止于三十九也投壶奔丧篇首与仪礼诸篇之体如一公冠等三篇虽已不存此例葢作记者删取其要以为记非复正经全篇矣投壶大小戴不同奔丧与逸礼亦异则知此二篇亦经刋削但未如公冠等篇之甚耳五篇之经文殆皆不完然实为礼经之正篇则不可以其不完而摈之于记故特纂为逸经以续十七篇之末至若中溜以下三篇其经亡矣而篇题仅仅见于注家片言只字之未泯者犹必収拾而不敢遗亦我爱其礼之意也仪礼传十篇澄所纂次按仪礼有士冠礼士昬礼戴记则有冠义昬义仪礼有乡饮酒礼乡射礼大射礼戴记则有乡饮酒义射义以至于燕聘皆然盖周末汉初之人作以释仪礼而戴氏抄以入记者也今以此诸篇正为仪礼之传故不以入记依仪礼篇次粹为一编文有不次者颇为更定射义一篇迭陈天子诸侯卿大夫士之射杂然无伦厘之为乡射义大射义二篇士相见义公食大夫义则用临江刘氏原父所补并因朱子而加考详焉于是仪礼之经自一至九经各有其传矣惟觐义阙然大戴朝事一篇实释诸侯朝觐天子及相朝之礼故以备觐礼之义而共为传十篇云周官六篇其冬官一篇阙汉艺文志序列于礼家后人名曰周礼文帝尝召至魏文侯时老乐工因得春官大司乐之章景帝子河间献王好古学购得周官五篇武帝求遗书得之藏于秘府礼家诸儒皆莫之见哀帝时刘歆校理秘书始着于録畧以考工记补冬官之阙歆门人河南杜子春能通其读郑众贾逵受业于杜汉末马融传之郑玄玄所注今行于世宋张子程子甚尊信之王文公又为新义朱子谓此经周公所作但当时行之恐未能尽后圣虽复损益可也至若肆为排抵訾毁之言则愚陋无知之人耳冬官虽阙今仍存其目而考工记别为一巻附之经后云小戴记三十六篇澄所序次汉兴得先儒所记礼书三百余篇大戴氏删合为八十五小戴氏又损益为四十三曲礼檀弓杂记分上下马氏增以月令明堂位乐记郑氏从而为之注总四十九篇精粗杂记靡所不有秦火之余区区掇拾所谓存十一于千百虽不能以皆醇然先王之遗制圣贤之格言往往赖之而存第其诸篇出于先儒著作之全书者无几多是记者旁捜博采剿取残编断简会稡成篇无复诠次读古者每病其杂乱而无章唐魏郑公为是作类礼二十篇不知其书果何如也而不可得见朱子尝与东莱先生吕氏商订三礼篇次欲取戴记中有关于仪礼者附之经其不系于仪礼者仍别为记吕氏既不及答而朱子亦不及为幸其大纲存于文集犹可考也晩年编校仪礼经传则其条例与前所商订又不同矣其间所附戴记数篇或削本篇之文补以它篇之文今则不敢故止就本篇之中科分栉剔以类相从俾其上下章文义聨属章之大指标识于左庶读者开巻了然若其篇第则大学中庸程子朱子既表章之以与论语孟子并而为四书固不容复厕之礼篇而投壶奔丧实为礼之正经亦不可以杂之于记其冠义昬义乡饮酒义燕义聘义六篇正释仪礼别辑为传以附经后矣此外犹三十六篇曰通礼者九曲礼内则少仪玉藻通记小大仪文而深衣附焉月令王制专记国家制度而文王世子明堂位附焉曰丧礼者十有一丧大记杂记丧服小记服问檀弓曽子问六篇记丧而大传间传问丧三年问丧服四制五篇则丧之义也曰祭礼者四祭法一篇记祭而郊特牲祭义祭统三篇则祭之义也曰通论者十有二礼运礼器经解一类哀公问仲尼燕居孔子闲居一类坊记表记缁衣一类儒行自为一类学记乐记其文雅驯非诸篇比则以为是书之终呜呼由汉以来此书千有余岁矣而其颠倒纠纷至朱子始欲为之是正而未及竟岂无望于后之人欤用敢窃取其义修而成之篇章文句秩然有伦先后始终颇为精审将来学礼之君子于此考信岂有取乎非但为戴氏忠臣而已也
　　大戴记三十四篇澄所序次按隋志大戴记八十五篇今其书阙前三十八篇始三十九终八十一当为四十三篇中间第四十三第四十四第四十五第六十一四篇复阙第七十三有二总四十篇据云八十五篇则末又阙其四或云止八十一皆不可考窃意大戴类稡此记多为小戴所取后人合其余篇仍为大戴记已入小戴记者不复録而阙其篇是以其书冗泛不及小戴书甚葢彼其髙华而此其查滓尔然尚或间存精语不可弃遗其与小戴重者投壶哀公问也投壶公冠诸侯迁庙诸侯衅庙四篇既入仪礼逸经朝事一篇又入仪礼传哀公问小戴已取之则于彼宜存于此宜去此外犹三十四篇夏小正犹月令也明堂犹明堂位也本命以下杂録事辞多与家语荀子贾傅等书相出入非专为记礼设礼运以下诸篇之比也小戴文多缀补而此皆成篇故其篇中章句罕所更定惟其文字错误参互考校未能尽正尚以俟好古博学之君子云

　　谈艺録【明徐祯卿】

　　诗理宏玄谈何容易究其妙用可畧而言卿云江水开雅颂之源烝民麦秀建国风之始览其事迹兴废如存占彼民情困舒在目则知诗者所以宣玄郁之思光神妙之化者也先王协之于宫征被之于簧弦奏之于郊社颂之于宗庙歌之于燕会讽之于房中葢以之可以格天地感鬼神畅风教通世情此古诗之大约也汉祚鸿朝文章作新安世楚声温纯厚雅孝武乐府壮丽宏竒缙绅先生咸从附作虽规迹古风各懐剞劂美哉歌咏汉徳雍扬可为雅颂之嗣也及夫兴懐触感民各有情贤人逸士呻吟于下里弃妻思妇叹咏于中闺鼓吹奏乎军曲童谣发于闾巷亦十五国风之次也东京继轨大演五言而歌诗之声微矣至于含气布词质而不采七情杂遣并自悠圆或间有微疵终难毁玉两京诗法譬之伯仲埙篪所以相成其音调也魏氏文学独专其盛然国运风移古朴易解曹王数子才气慷慨不诡风人而特立之功卒亦未至故时与之闇化矣呜呼世代推移理有必尔风斯偃矣何足论才故特标极界以俟君子取焉
　　夫任用无方故情文异尚譬如钱体为圆钩形为曲箸则尚直屏则成方大匠之家器饰杂出要其格度不过总心机之妙应假刀锯以成功耳至于众工小技擅巧分门亦自力限有涯不可强也姑陈其目第而为言郊庙之词庄以严戎兵之词壮以肃朝会之词大以雝公燕之词乐而则夫其大义固如斯已深瑕重絫可得而言崇功盛徳易夸而乏雅华疏彩会易淫而去质干戈车革易勇而亡警灵节韶光易采而成靡盖观于大者神越而心游中无植干鲜不泫移此宏词之极轨也若夫款款赠言尽平生之笃好执手送逺慰此恋恋之情朂励规箴婉而不直临丧挽死痛旨深长杂懐因感以咏言览古随方而结论行旅迢遥辛苦各异遨逰晤赏哀乐难常孤孽怨思达人齐物忠臣幽愤贫士郁伊此诗家之错变而规格之纵横也然思或朽腐而未精情或零落而未备词或鏬缺而未博气或柔犷而未调格或莠乱而未叶咸为病焉故知驱纵靡常城门一轨挥斤圬鼻能者得之若乃访之于逺不下带衽索之于近则在千里此诗之所以未易言也
　　情者心之精也情无定位触感而兴既动于中必形于声故喜则为笑哑忧则为吁戏怒则为叱咤然形而成音气实为佐引音成词文实与功盖因情以发气因气以成声因声而绘词因词而定韵此诗之源也然情实聈渺必因思以穷其奥气有麤弱必因力以夺其偏词难妥帖必因才以致其极才易飘扬必因质以御其侈此诗之流也繇是而观则知诗者乃精神之浮英造化之秘思也若夫妙骋心机随方合节或约旨以植义或宏文以叙心或缓发如朱弦或急张如跃楛或始迅以中留或既优而后促或慷慨以任壮或悲凄以引泣或因拙而得工或发竒而似易此轮匠之超悟不可得而详也易曰书不尽言言不尽意若乃因言求意其亦庶乎有得与
　　魏诗门户也汉诗堂奥也入户升堂固其机也而晋氏之风本之魏焉然而判迹于魏者何也故知门户非定程也陆生之论文曰非知之难行之难也夫既知行之难又安得云知之非难哉又曰诗縁情而绮靡则陆生之所知固魏诗之查秽耳嗟夫文胜质衰本同末异此圣哲所以感叹翟朱所以兴哀者也夫欲拯质必务削文欲反本必资去末是固曰然然非通论也玉韫于石岂曰无文渊珠露彩亦匪无质由质开文古诗所以擅巧由文求质晋格所以为衰若乃文质杂兴本末并用此魏之失也故绳汉之武其流也犹至于魏宗晋之体其敝也不可以悉矣
　　夫情能动物故诗足以感人荆轲变征壮士瞋目延年婉歌汉武慕叹凡厥含生情本一贯所以同忧相瘁同乐相倾者也故诗者风也风之所至草必偃焉圣人定经列国为风固有以也若乃歔欷无涕行路必不为之兴哀愬难不肤闻者必不为之变色故夫直戆之词譬之无音之弦耳何所取闻于人哉至于陈采以眩目裁虚以荡心抑又末矣
　　诗家名号区别种种原其大义固自同归歌声杂而无方行体疏而不滞吟以伸其郁曲以导其微引以抽其臆诗以言其情故名因昭象合是而观则情之体备矣夫情既异其形故辞当因其势譬如写物绘色倩盼各以其状随规逐矩圆方巧获其则此乃因情立格持守围环之大畧也若夫神工哲匠颠倒经枢思若连丝应之杼轴文如铸冶逐手而迁从衡参互恒度自若此心之伏机不可强能也
　　朦胧萌拆情之来也汪洋漫衍情之沛也连翩络属情之一也驰轶步骤气之达也简练揣摩思之约也颉颃累贯韵之齐也混沌贞粹质之检也明隽清圆词之藻也髙才闲拟濡笔求工发旨立意虽旁出多门未有不由斯戸者也至于垓下之歌出自流离煮豆之诗成于草率命辞慷慨并自竒工此则深情素气激而成言诗之权例也传曰疾行无善迹乃艺家之恒论也昔桓谭学赋于扬雄雄令读千首赋盖所以广其资亦得以参其变也诗赋麤精譬之絺绤而不以深探研之力宏识诵之功何能益也故古诗三百可以博其源遗篇十九可以约其趣乐府雄髙可以厉其气离骚深永可以禆其思然后法经而植旨绳古以崇辞虽或未尽臻其奥吾亦罕见其失也呜呼雕缋满目并已称工芙蓉始发尤能擅丽后世之惑宜益滋焉夫未睹钧天之美则北里为工不咏闗雎之乱则桑中为隽故匪师涓难为语也
　　夫词士轻偷诗人忠厚上访汉魏古意犹存故苏子之戒爱景光少卿之厉崇明徳规善之辞也魏武之悲东山王粲之感鸣鹳子恤之辞也甄后致颂于延年刘妻取譬于唾井缱绻之辞也子建言恩何必衾枕文君怨嫁愿得白头劝讽之辞也究其微旨何殊经术作者蹈古辙之嘉粹刋佻靡之非经岂直精诗亦可以养徳也鹿鸣頍弁之宴好黍离有蓷之哀伤氓蚩晨风之悔叹蟋蟀山枢之感嘅栢舟终风之愤懑杕杜葛藟之悯恤葛屦祈父之讥讪黄鸟二子之痛悼小弁何人斯之怨诽小宛鸡鸣之戒惕大东何草不黄之困疵巷伯鹑奔之恶恶绸缪车牵之欢庆木瓜采葛之情念雄雉伯兮之思懐北山陟■〈阝古〉之行役伐檀七月之勤敏棠棣蓼莪之大义皆曲尽情思婉娈气辞哲匠纵横毕由斯阈也诗之辞气虽由政教然支分条布畧有径庭良由人士品殊艺随迁易故宗工巨匠辞淳气平豪贤硕侠辞雄气武迁臣孽子辞厉气促逸民遗老辞玄气沈贤良文学辞雅气俊辅臣弼士辞尊气严阉童壸女辞弱气柔媚夫幸士辞靡气荡荒才娇丽辞淫气伤七言沿起咸曰栢梁然寗戚扣牛已肇南山之篇矣其为则也声长字纵易以成文故藴气琱辞与五言畧异要而论之沧浪擅其竒栢梁弘其质四愁坠其隽燕歌开其靡他或杂见于乐篇或援格于赋系妍丑之间可以类推矣
　　诗贵先合度而后工拙纵横格轨各具风雅繁钦定情本之郑卫生年不满百出自唐风王粲从军得之二雅张衡同声亦合闗雎诸诗固自有工丑然而并驱者托之轨度也
　　夫哲匠鸿才固繇内颖中人承学必自迹求大抵诗之妙轨情若重渊奥不可测辞如繁露贯而不杂气如良驷驰而不轶由是而求可以冥会矣
　　乐府往往叙事故与诗殊盖叙事辞缓则冗不精翩翩堂前燕叠字极促乃佳阮瑀驾出北郭门视孤儿行太缓弱不逮矣
　　诗不能受瑕工拙之间相去无几顿自絶殊如塘上行云莫以贤豪故弃捐素所爱莫以鱼肉贱弃捐葱与薤莫以麻枲贱弃捐菅与蒯浮萍篇则曰茱萸自有芳不若桂与兰新人虽可爱无若故所欢本自伦语然佳不如塘上行
　　古诗句格自质然大入工唐风山有枢云何不日鼓瑟铙歌辞曰临髙台以轩可以当之又江有香草目以兰黄鹄髙飞离哉翻絶工美可为七言宗也
　　气本尚壮亦忌鋭逸魏祖云老骥伏枥志在千里烈士暮年壮心不已犹暧暧也思王野田黄雀行譬如锥出囊中大索露矣
　　乐府中有妃呼稀伊阿那诸语本自亡义但补乐中之音亦有叠本语如曰贱妾与君共餔糜共餔糜之类也生年不满百四语西门行亦掇之古人不讳重袭若相援尔览西门终篇固咸自铄古诗然首尾语精美可二也
　　温裕纯雅古诗得之遒深劲絶不若汉铙歌乐府词乐府鸟生八九子东门行等篇如淮南小山之赋气韵絶峻不可与孟徳道之王刘文学曹当内手尔
　　韦仲班傅軰四言诗僒缚不荡曹公短歌行子建来日大难工堪为则矣白狼盘木诗三章亦佳縁不受雅颂困耳
　　汉魏之交文人特茂然衰世叔运终鲜粹才孔融懿名髙列诸子视临终诗大类箴铭语耳应玚巧思逶迤失之靡靡休琏百一微能自振然伤媚焉仲宣流客慷慨有懐西京之余鲜可诵者陈琳意气铿铿非风人度也阮生优缓有余刘桢锥角重陗割曵缀悬并可称也曹丕资近美媛逺不逮植然植之才不堪整栗亦有憾焉若夫重熈鸿化蒸育丛材金玉其相绰哉有斐求之斯病殆寡已夫
　　古诗降魏辞人所遗虽萧统简辑过冗而不精刘勰緖论亦畧而未备况夫人懐敝帚自过千金法言懿则遂见委废至于篇句零落虽深犹幸有存者可足征也故着此篇以标准的粗方大义诚不越兹后之君子庶可以考已
　　客论曰传云王者之迹熄而诗亡葢伤之也降自桓灵废而礼乐崩晋宋王而新声作古风流滞葢已甚焉述者上縁圣则下擿儒玄广教化之源崇文雅之致削浮华之风敦古朴之习诚可尚已恐学士狎耳目之翫讥琐尾之文故序而系之俾知所究

　　夏小正叙録【杨慎】

　　孔子曰我欲观夏道是故之杞而不足征也吾得夏时焉学者多传夏小正云戴徳曰何以谓之小正以小著名也曷以小之掌故失其传太史遗其籍宗国坠其征儒宿荒其训小之云者弗详之云尔非其微之云也昔唐典首授时虞典首玑衡首之者大之也何独至于夏正而小之乎春秋外传单穆公尝引夏令又引时儆収场功埘畚挶营土功期司里皆于大象乎取之用兹以推孔子所称夏时不啻是也举其全者大之与惜无闻焉耳古者纪候之书逸周书有时训吕览有月纪易纬有通卦验管敬仲有时令鸿烈有时则训同异互出大抵崇小正而详还观小正而规画逺矣其昏旦伏见中正当乡候在星寒暑风日冰雪雨旱候在气稊秀荣华候在草木蛰粥伏遰陟降离陨鸣呴候在禽兽王政达焉民事法焉故曰规画逺矣小戴氏取吕氏月纪改为月令着之礼记此周月也俪于夏正法非重习然巻帙虚存传习者鲜吁可异哉戴徳之后宋金氏履祥王氏应麟尝为斯学矣余病戴记本经传弗分二氏本讹谬未订乃左右采获以是正之提经于上抑传于下法当尔非变古也语曰与其过而废之也宁过而存之斯籍也其宜存而不废哉

　　文章辨体彚选巻六百二十七

　　●钦定四库全书

　　文章辨体彚选巻六百二十八

　　（明）贺复征 编

　　○述一

　　徐师曽曰按字书云述譔也纂譔其人之言行以俟考也其文与行状同不曰状而曰述亦别名也　复征曰述之义不一其一事一物俱可称述而譔述言行其一也今分为二巻

　　先大夫述【宋王安石】

　　王氏其先出太原今为抚州临川人不知始所以徙其后有隠君子某生某以子故赠尚书职方员外郎职方生卫尉寺丞某公考也公讳益始字损之年十七以文干张公咏张公竒之改字公舜良祥符八年得进士第为建安主簿时尚少县人颇易之既数月皆畏翕然令赖以治尝疾病阖县为祷祠县人不时入税州咎县公曰孔目吏尚不时入税贫民何独为耶即与校至府门取孔目吏以归杖二十与之期三日尽収民之税亦无不入自将已下皆侧目为判官临江军守不法公遇事辄据争之以故事一政吏为文书谩其上至公辄阁军有萧滩号难渡公以腐船渡辄返吏呼为判官滩云豪吏大姓至相与出钱求转运使下吏出公领新淦县县大治今三十年吏民称说如公在改大理寺丞知庐陵县又大治移知新繁县改殿中丞到县条宿奸数人上府流恶处自余一以恩信治之尝歴数不笞一人知韶州改太常博士尚书屯田员外郎夷越无男女之别前守类以为俗然即其得可已皆弗究公曰同是人也不可渎其伦夫所谓因其俗者岂谓是邪凡有萌蘖一切擿矜穷治之时未几男女之行于市者不敢一涂胡先生瑗为政范亦掇公此事部县翁源多虎公教捕之民言虎自毙者五令断虎头舆致州为颂以献公麾舆者出以颂还令其不喜怪不以其道说之不说也如此蜀効忠士屯者五百人代不到谋叛韶小州即有变无所可枝梧佐吏始殊恐公不为动独捕其首五人即日断流之护出之界上初佐吏固争请付狱既而闻其徒谋若以首赴狱当夜刼之以叛众乃愈服公完营驿仓库建坊道随所施设有条理长老言自岭海服朝廷为吾置州守未有贤公者丁卫尉府君忧服除通判江宁府阅两将一以府倚公办宝元二年二月二十三日以疾弃诸孤官下享年四十六公于忠义孝友非勉也宦逰常奉亲行独西川以逺又法不聴在新任未尝剧饮酒岁时思慕哭殊悲其自奉如甚啬者异时悉所有又贷于人治酒食须以娱其亲无秋毫爱也人乃或以为奢居未尝怒笞子弟每置酒从容为陈孝弟仁义之本古今存亡治乱之所以然甚适其自任以世之重也虽人望公则亦然卒之官不充其材以夭呜呼其命也母谢氏以公故封永安县君娶某氏封长寿县君子男七人女一人适张氏处两人将以某月日塟某处子某等谨撰次公事如右以求有道而文者铭焉以取信于后世

　　显妣淑人李氏述【明崔铣】

　　先妣讳慧户部侍郎李公和之长女也母郭氏封恭人李氏安阳人先世为元万户侍郎公为郡学生正统八年癸亥三月十九日生先妣后侍郎公登天顺丁丑进士先妣年十五携至京居西长安邸每闻幸臣石彪曹钦退朝过声势炫赫告于母曰天子出殆不若是此曹其不免乎后果败诛年十八丧母长弟华十四年仲弟蓉二年季妹七年长弟善饮尚侠责曰尔欲货父邪凡官忌杂交仲弟犹在襁褓择母字之季妹教女工非女事弗越阈是时侍郎公为给事中上方督责言官竟日在公先妣理家务以六礼为侍郎公内髙氏配髙入犹资之比嫁不私一物天顺癸未侍郎公因使得还请于学官曰吾长女有大功于李吾不可轻字人必以归儒生诸生俊才者谁学官相顾思不得侍郎公促之学官曰居射圃读书者曰崔生可然山东人明日侍郎公往拜学官因从观堂庑斋舍次至射圃见家君仪观甚都因试经义又工大说乃托乡先生张祥来成言崔氏由是籍安阳明年甲申先妣归于我取嫁来衣更之以奉姑蔡恭人弗继则澣补以进货簮珥日市甘脆以羞舅姑诸嫂民间女也先妣能下之明年成化改元乙酉家君得举已丑举进士授主事庚子家君丁内艰还岁凶先妣自食糠籺节食食家君是时长弟为大商积累千金季妹为驸马兄妻事先妣跪伏谨畏如母家君性方直临事据心所安弗回多拂上官意举进士十有七年始一迁官素贫不茍取先妣尤畏法视贵侈亡所歆人或馈一帊非所当必劝家君固却去曰古云文官不爱钱如受馈必毁法一旦败露人谁惜之谚曰忧食羊不如乐饮汤家君笑曰吾岂贪者乃相戒耶家君为京官二十年贳屋以居先妣令僮日拾马通自夹薪以爨衣太半缀补初宦时止一仆先妣剉刍呞马连失五子年三十有六始生不肖铣五岁时先妣归宁表兄弟俱衣彩褐不肖向母索衣先妣归启二敝笥示之亡可制者不肖益哭亦竟亡也延安丝甲北地诸僚占桑养蚕不肖迎妇归先妣令妇养蚕取丝三两曰吾欲妇知女事艰明年遂止家君在蜀出按部先妣令留门隶老者四人守户且钥之日再启汲水不肖以下毋得出逰不肖十三时在延安私以纸易瓜先妣怒责二十曰此渐可通贿为官多因妻及子好货败其名不肖自侍读在告尝看花张园回詈婢于室先妣早起数之曰婢可怒胡不待醒昨夜即尔酗酒尔为儒为天子法从臣当如是否是日所亲又置酒不肖不敢诺舅母及表弟坦辈为跪谢过乃许家君居闲三十年仅有南冈瘠田食指三十先妣节约得裕他有田千亩者反来贷粟未尝兼味而食完布帛而私今莫能状其勤苦性攻女红好自制衣非大病刀尺不离手不肖每请少休曰吾乐之不肖子女衣稍华必责妇曰吾中年生汝夫又止一子尺帛以上彼不敢知汝于子曲徇所求夫贪以求成求而遭阻尚惧而知耻求亡弗遂则弗知耻将何不为也正徳十五年正月二十有六日卒享年七十有八殁前二日出衣及簪珥赐诸子孙及外孙又赐侍郎公守墓奴妻一帊曰语尔夫守墓幸益谨吾事父母今止矣先妣岁节家祭后必祭侍郎公云先妣生女二人俱先卒孙男子二长曰滂次曰汲女二人曽孙男子一人士■〈〈卤，仌代乂〉上木下〉庚辰春母讣至京传遗言曰语铣为我求一志纪实不肖状母行求铭于溪田马子伯循又七年先君亦弃养因阅旧状芟艾冗芜附于父述后并示子孙不肖孤铣泣血再拜谨书

　　文章辨体彚选巻六百二十八

　　●钦定四库全书

　　文章辨体彚选巻六百二十九

　　（明）贺复征 编

　　○述二

</div>
    <div class="pagination">
<a href="文章辨体汇选_page331.html">上一页</a><span>...</span><a href="文章辨体汇选_page327.html">327</a><a href="文章辨体汇选_page328.html">328</a><a href="文章辨体汇选_page329.html">329</a><a href="文章辨体汇选_page330.html">330</a><a href="文章辨体汇选_page331.html">331</a><span class="current-page">332</span><a href="文章辨体汇选_page333.html">333</a><a href="文章辨体汇选_page334.html">334</a><a href="文章辨体汇选_page335.html">335</a><a href="文章辨体汇选_page336.html">336</a><a href="文章辨体汇选_page337.html">337</a><span>...</span><a href="文章辨体汇选_page333.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
