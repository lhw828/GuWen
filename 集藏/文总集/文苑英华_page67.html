<!DOCTYPE html>
<html>
<head>
    <meta charset="UTF-8">
    <title>文苑英华 - 第 67 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 67 页/共 634 页</h1>
    <div class="content">　　天子镇圭十有二寸其长义在抚有十二州之域而为亿兆之王圭比徳焉所以表特达之美镇大名也有以示弹压之强以之徴守则有土之臣至以之防患则受灾之地康当宁无为于南面朝日有事于东方乃防百辟而执之班五瑞于来者作山龙之端表我则清光皎然杂蒲糓以成形尔乃鞠躬如也想夫彤阙【一作闱】乍晓碧砌生寒当玉座而髙居状中峯之冠瑶岫透鑪烟而逈出意秋月之压云端是以圣后矜持庶寮瞻重安八荒于术内故捧必当心握万务于掌中故大不盈拱映冕旒则璿枢星缀开黼黻【一作扆】而琼枝花拥岂独使威仪可观亦以明社稷有奉美哉圣人之制器也靡不有类鋭上以象天方下而法地备采章以尽饰琢【一作瑑】崇髙而定位夫众色不可以杂施依方面之正者惟五羣山不可以咸写选域中之大者有四尽举凡而得一故相传而莫贰义存敬慎道在底绥详观组约足辨操持俾经制之不乱若缲借之相维况国家备物继周垂衣体舜自天有命非因桐叶而封唐提象握机故配土行而执镇岂唯传歴代之瑞寳抑亦彰受命之符信也重曰圭鋭也睿作思而百志灵镇安也安于道而万物宁亦尝三复斯名矣所以表道徳之维馨若此则君为道之宰【一作本】器乃道之形苟能防于道而依于徳亦可执无名之璞而逍遥乎大庭
　　第二【同前韵】　　　　　　　　蒋　防
　　天镇四野君尊万方取威重以驭物在秉持而有章协和人神葢先之于六瑞表正旒扆诚用之乎百王斯为贵也诚【一作寳】之大者琢磨有耀温润无瑕天临静谧以我镇压乎寰中帝徳休明以我熠耀乎诸夏皓尔凝洁温如可观蕴五徳之符采写四镇之峯峦其色正其容端乃直乃方象名山而守固不瑕不秽【春秋繁露曰玉有瑕秽】配王室以常安岂不真姿有奉嘉名天宠逺以视其凝命近以彰其端拱大而不琢礼经匪尚其文华执之不廻圣人无离其轻重想夫始自良工成兹国器端乎掌握抚宁天地邦有六瑞而圭列其初国有三山而象包其四穆穆之仪是佐温温之徳斯备所谓天子是毗邦国是维云虹发色氷雪成姿玉几临朝承徳音而有裕金门晓辟布寛【一作仁】政而无私是知岱华恒衡之髙自此而増峻琳琅琬琰之美自此而发竒形抱素以呈竒声含清而取振当照临之际曽不掩瑕在韬韫之时宁忘作镇所以朝九有接万灵竒姿粲粲众彩荧荧大禹成功垂芳于帝典吾君致理酌宪于国经故曰观一圭之质见四镇之形观一夫之政见万国之宁儒臣赋镇圭之事敢大扬于王庭
　　信圭赋【以分形立象于以保身为韵】　　　张仲素
　　瑟彼信圭诸侯是执当大君之辨等与五玉而咸集皎以式孚坚如特立锡山川以为瑞在享献而増袭而特【一作将】比徳以省躬岂独退扬而进揖懿夫洁白其质缜密其文得仪形之是表叙羔鴈以成羣玷絶可磨不愧南容之复性惟特达每劳宣代之分则而效之惟其嘉矣观正直可以行化取毁方于焉克己至若左右佩珩凄锵宫徴寜同乎信以守之岂嗟乎不我屑以韦可譬琮璧自殊孚尹旁达阳采外敷因追琢以为用谅小大之合符韫以保焉匪沽诸善价肖其人也宜赋以生刍此乃邦之令典孰可已乎捧当心而捐【疑】于掌足以见古人之象禀温润而洞晶荧于以彰文物之形色配彼苍示不言之信神如此鉴同明徳之馨所以掌节是司借之乎缫与蒲糓而齐列冀邦家之永保比楚玉之无瑕哂夏璜之有考或以圭为瑞或以象为珍传命自同于符玺达情可接于君臣稽彼前典光辉日新念君子之作诫宜近取乎诸身
　　珪璋特达赋　　　　　　　杨　谏
　　稽上古之贵徳考先贤之立言伟珪璋之挺异同君子之不谖是以先王之制斯器也不资于瑌珉而采之于璵璠欲使执之者比徳佩之者克念自然威仪式序而有要有伦班秩以明而不滥不僣徒观夫貂蝉巍峩以耀彩组绶晖映以生文使夫阅信义坚贞以守职感瑕瑜不掩以事君故能靖恭厥位克举其勲岂不由珪璋与贤相成其业旷千古而流芬则圣哲之创物也诚有足而称云原夫氏【一作代】人莫识荆山之里藏精沦滓为寳未用多歴年祀笑瓦砾之相和喜兰荪之狎士嗟乎道不常屈终收卞子砻错而真质自然拂拭而夜光特起悲楚君之瞽昧属【一作曷】碔砆之能似既而玉人攻治珪璋自尊短长有制规矩攸存其声清越其润温温处掌握而升玉砌随佩服而列金门晖映増美烱然自持涵瑞日之洞彻凛寒风之凄其然后知至寳之成器允夫天下之不疑亦由贤人君子遭遇惟时有强学懐书清规皎如以不贪为寳思琢磨自居感珪璋之特达期哲人之吹嘘
　　服苍玉赋【以天子之服従此方色为韵】　独孤申叔
　　天配五色惟春也苍然地孕万物惟玉也坚焉玉可乆持故君子比徳于玉苍实正色盖圣人形象于天嵗既阳止色其着矣东方木徳之令苍本灵威之纪顺其色繄象服是宜饬其容信以苍为美晶荧兮其莹如碧追琢兮其平如砥实同法服不敢违于先王有异象环独见用于孔子若乃太史告立春之期天子迎东郊之时映乎冕节以采茨瑟若生刍之色肃乎出蓝之姿萦垂组而温润泽矣繋冲牙而左右流之质且异珪终乃磨之无玷色虽匪白谁谓湼而不缁故能间五玉先四服混冕曜黄屋防白虹之皎洁对苍龙以照烛岂非哲匠之所逢他山之所攻采此温如之质择其善者而従得佩之服之于此琢之磨之于彼齐苍璧之获荐异白玉之见毁色膺时用寜侔纯漆之彩非染成讵比夺朱之紫矧乎四气莫先乎春阳五位莫首乎东方九有具瞻其尊也帝皇万物咸頼其大也穹苍我廼应春气之徳顺阳和之则为帝者之行节【疑】穹苍之正色丛四美而具宣冠羣玉之攸克所以标嘉名于时令冝乎哉垂楷模之无极
　　山玉赋【以竒质异文作佩公侯为韵】　　　沈　逵
　　佩玉之设所以导容止节威仪惟山之在御配组织之标竒山以表名盖取山崇之徳而载色且昭黙之宜合殊姿于雅称俾服翫以无亏懿其韫椟称珍连城表质爰制冲牙之用以戒趋驰之失匪取乎截肪自资乎纯漆响既清越理惟缜密色温合乎缁衣韵锵鸣乎玉律动之在聴随矩步而声繁佩之在躬寜风趋而影疾羣僚奉贽庶官陪位贵贱毕陈髙卑咸萃我则发清响标竒器饬彼雅容遵乎深意配元侯而礼盛奉上公而仪备岂比瑌珉彰庶士之殊水苍表大夫之异况乃黝衡比色缁组侔文体瑞【疑作端】而位辨表黼衮而功分或倚或垂昭君臣之异载扬载揖殊进退之闻宜发明乎盛徳永光锡乎洪勲其质贞清其光错落官推王府之典制自玉人之作是用比徳贤臣表功王爵始自韬石未彰含晖尚晦隐山以参差冠云而霮防哲匠莫顾俊贤未佩徒弃置于层峦岂琢磨于明代及乎偶拭拂遇磨砻服之容美执之礼崇自可寳同乎金锡岂惟价重于王公则知其律聿修在礼斯柔非夫赐象服锡鸣璆何以膺山之瑞于诸侯者哉
　　佩赋　　　　　　　　　　胡　运
　　玉有环佩所以节威仪珪璋所以光朝觐朝觐贵乎特达威仪在乎淑慎则佩之为用以徳闻佩之为服以礼进既取坚以缜密亦体柔以温润其彩烱明涵黼黻之华其声清越谐金石之韵岂止法先王之服戒乎大夫抑以观古人之象原之帝舜由是表尊卑之饰彰朝觐之美佩山而抱水苍摇摇兮耿光左宫羽而右角徴锵锵兮垂委非徒抑其进退亦以制其容止则裂石破玉靡顔腻理清清泠泠作羽仪于君子思我王度服之衷已珩韨相焕品命不渝贯以桃花之绶错以明月之珠时也朝北极歴天衢明玉殿耀金铺徽音生于矩步繁响起于风趋济翼为君臣之荣观逶迤乃贤哲之令图亦何必栽【一作搴】修兰于长坂折琼枝于逺区然后为美乎别有楚台神媛越国【一作溪】名姝娇罗艶縠秀色鲜肤振鸣玉以亮响践瑶阶以踟蹰声兮若有无睇绵绵兮意愉愉翩跹跹兮望坐隅欲从君子礼之拘乃歌曰佩玉蘂兮徳音发中规短兮声不歇驰畋猎兮思敬慎夀考不忘兮长嵗月端法服兮临魏阙羣后觐兮万方谒
　　第二　　　　　　　　　　麻不期
　　夫圣人彰徳以建物表意以兴名礼容孔备制度昭明衣冠振序簮绂齐荣亦兹佩之为用随劒履而扬声观其所兴爰自古昔玉华既重于周后蠙珠亦珍于汉辟葢将以威仪节度知无不易岂徒矜珠玉之芳声喧步顿之前迹懿其符彩照烛流曜晖光宫徴合韵左右铿锵此亦邦国之仪范为衣裳之典章于是垂为臣倚为主式标上下动合规矩亦非独洛妃解赠于陈思汉女见投于交甫尔其幽人所重君子攸资则兰蘂驰馨于楚客象环腾誉于宣尼斯偶物升荣助荷衣之葱翠因时适用陪藻服之葳防既而天子防朝臣御华阙冠葢云发公侯进退而为容卿士俛仰而超谒兹佩也幸朝仪不弃流响未歇既连带于虹蜺庶传名于日月

　　文苑英华巻一百十一
　　钦定四库全书
　　文苑英华巻一百十二　　宋　李昉等　编服章二
　　冲牙赋一首　　　　　古君子佩玉赋一首
　　象环赋二首　　　　　印赋一首
　　笏赋一首　　　　　　冠赋一首
　　进贤冠赋三首　　　　貂蝉冠赋一首
　　弹冠赋一首
　　冲牙赋【以君子佩玉由我成声为韵】
　　佩必有节牙惟应声既熠熠以光动始锵锵而韵清驰声曲折之间突尔乃激方随步武之际跳然若惊嘉其琢自良工饰于君子冀静闻而中矩每徐转而知止乍旁达以散迁忽髙飘而间起比于徳寜无故以去身习乎容谅和鸣而入耳是知宫徴交应周旋必闻助清音而靡絶混真质以才分将观其礼朝于君假抑扬而有耀俟动静以成文故乃借此相攻彰夫必佩窅尔同声服而非碍顾规模之可则宛在其中聴寥亮之无差不离于内则知俯仰宁阻进退皆由引异响而非往配礼容而必周虚徐互振寂寞相求洞晨照而弥彻惊防风而更幽原夫制彼竒形韵兹良玉虽杳杳以将尽竟迟迟而濳续澹以成章静而应曲重轻莫杂恒宛转而下垂左右皆调每玲珑而中触由是孤光屡进片影弥轻驻幽音而乍黙佩逸势而俄成方将应组绶厠瑶琼应疾徐而洞彻顺激射以锵鸣故其悄以分音玲然自我当待扣而逾寂匪轻摇而孰可岂不以佩服纷纶威仪众伙徴冲牙之防音然后知古礼之不堕
　　古君子佩玉赋【以思古君子行必锵玉为韵】　裴　度
　　伊君子兮何师邈淳古而绎思俨然有章相威仪于乐只温其如玉故切磋而佩之缜密是比贞明所资追琢斯成既殊张氏之印清美可羡宁匹【一作止】孔侯之是用濯自丹水取诸圃君求美质我则表温润于光容臣聴好音我则动凄清于步武结以绅带缀以环组使感之者在约而思纯服之者居今而行古岂比夫诗人无文赠杂佩兮夫君骚人着美纫幽兰兮之子是以嘉其抱素质【一作贵】以合真想见白虹之气思文【疑】清越之声发凝辉兮既昭我述锵雅韵兮必俟君行是以敬慎侯度独髙人情至若斵以为壶徒玩其质执而为璧徒旌其秩岂若用之有方垂之无必威仪棣棣居则粲然之光进退玱玱动则泠然之律是以古之君子物有其章温恭可象环佩其锵既覩容而生敬谅播往以传芳然则贞玉之质非贤无以服用昔贤之佩非玉无以表彰故佩斯敬覩斯庄方今野无遗贤山不藏玉彼华佩兮同昔时以入用彼君子兮思古人以自勗故能振休风播淳俗则今日之佩玉昔贤之髙躅者也
　　象环赋【以谦徳无事循转为韵】　　　　钱　起
　　圣有制作【一作圣有其制】人具尔瞻是环也用之防谦成乎其规故有典有则全乎其素故匪雕匪刻动法天旋温如玉色可以观象见意可以取文昭徳终日佩之其仪不忒懿夫员通既固雅丽且殊皓质中澈腾光外敷守其明也处暗室而不昧偕其道也映素服而如无鄙南容之圭贞而犹玷嗤卞氏之璧瑾而不瑜升诸组绶不亦宜乎或有黄雀酬恩郑商所利其名则一其宜则异皆浮俗之所珍乃老氏之遐弃宁若斯为美也将君子而比义文而不华垂之如坠循环无极参日月之在躬佩服有常于韦而戒事固知宣尼之防有要有伦于【一作能】此表礼创物乃将卑服谦身是以成形而不受其彩散璞而不失其真莹尔情性洁白惟纯导尔情性贞明日新舍之则礼容若缺用之则法度是循物既合权古称其善常虚心以随运虽匪石而可转覩妙用之昭宣知前哲之舒巻
　　第二【同前韵】　　　　　　　　沈　仲
　　佩服之设惟徳是瞻夫子之服素而博夫子之徳称而廉式制象以表诸俭岂无玉兮体乎谦谦而伊何服用有则舍寳佩庶以彰其无位制象环实亦明其让徳匪玉兮匪金是雕兮是刻取其焚身之齿奋其截肪之色磨而不磷湼而不黒【一作缁】相彼缺【一作玦】矣谓其缺【一作玦】之有离制此环兮体其环之不极因良工以表器奉圣人以聘国苟烱戒之斯存曷威仪之有忒于是不师尔制【一作是】爰始我谋【疑作谟】错落増色晶明克殊冩金规于顾掩素彩之随珠崇其五寸之范辉彼十围之躯贵其文兮我则文而能洁谓其曲也我则曲而不逾既圆体以就满亦虚中而应无服为身表环为佩器若礼义之相须岂周旋之暂坠将以体象其法理亦以循环乎志意杂章甫以为饰腾组绶以往【此下疑阙字以往二字一作以生辉】蔚礼经以留规掩水苍之故事明夫素王立范象岂因循必使动容有则箴规合伦得礼容之不选着盛徳之日新环之质兮取其终始罔遗象之齿也取其坚白可珍体夫子之歴聘周旋似夫子之従时屈伸象环之制兮其义不浅谦防之防兮因斯而阐道崇受物用能寛而有容理贵适时体如丸而任转忝明试以効拙敢献赋而旌善　　罔遗【一作罔极】
　　印赋【以王道正直执契理人为韵】　　　　赵良器
　　域中四大得一者王混同区宇端拱岩廊运元功而莫测故神用之无方穴处巢居时尚传于朴畧结绳剡木化始渐于昭彰暨夫扇浇薄事征讨智慧出而下有大伪忠信兴而上失其道圣人以智周万物仰观俯考追淳化于往初发鸟迹而爰造是铸至坚之金骋至巧之性方圆设象以廽合雕错得宜而莹浄其道恒其体正其君者是効故有闻于至孚王者是司故不得【一作待】于严令详观其貌且横且直文缭绕而外转字连绵而内逼迹处泥而髣髴容因朱而翕赩迫而察之若披彩画之图逺而望之若散晴霞之色尔其大小咸准委曲相袭随时而行仗义而立羣吏则有虑其诞故合之而给天子则不责于人故司契而执借如九命作伯三朝谒帝服冠冕而去来佩印绶而有继当司存之部领览职事之巨细【未见契字官韵】罔不典常作师图忱之子且契之不明讼之所起契之既用人得而理岂徒中山张氏化坠鹊而初成余不亭侯感回而相似光锡忠义若斯而已乱曰古之善为道者非以明人执其左契欲使还淳故得永全太朴不斁彜伦斯亦为政之机要何止更光于缙绅
　　笏赋　　　　　　　　　　　王子先
　　昔者圣人之理天下也辨方位垂衣裳制兹手板整乎维纲莫不明有徳着才良法天地体隂阳欲其表行见能则外文而内质取其前让后敬则上圆而下方笏之时义逺矣大矣萧何列其深规郭璞辨其防防请原为用之本特【一作将】申建造之始采文竹防象齿爰谋爰相载考载拟华睆功【一作切】错英明卓峙焕飞霞缀流晷殊相逸发竒文秀起五岳备焉四渎呈止上及君帝下及庶士或鱼须而表其章或玉珽以申其美故能朱紫不夺尊卑咸理懿夫植性端平文理中正间琼弁而雪白对华缨而氷净出入必书俛仰惟敬其在宗庙即搢而请享其在朝廷即端而受命岂不用舍随时物莫之令虽冠冕之贵黼黻之饰徒有备于朝仪孰与兹而同徳
　　冠赋　　　　　　　　　　赵良器
　　懿哉圣人之所为触类而长縁情以施大则察乾坤之用小则稽鸟兽之仪近取诸身既制冠以象徳逺取诸物亦模范而开规装玉彩而晶耀钿珠华而陆离礼容于是乎克尚首饰于是乎攸宜故柔以虚中刚而劲外惟徳是辅惟仁是大缀香簮以半出垂寳缨而双对珥白笔以孤悬总绀髪而繁防若乃九门朝唘千官奉职劒履锵锵旌旗翼翼趋玉阶以云耸入金门而电赩于赫朝廷其仪不忒此乃礼容之有则也尔其尊卑异制古今殊情备鹖所以贵勇加蝉所以贵清进贤表文者之号章甫尊儒者之名獬豸触邪恶佞臣而直指鵕防崇饰光近侍以増荣此又威仪之孔明也是以举之有节施之无妄或用晦而冕旒或蔽聪而黈纩居正而不失其职得位而不愆于上每守分以自安故虽髙而不亢此乃进退之惟当也客有赋之而叹曰夫检身者礼表容者服服之不称必近于妖祥礼之或差自阶于倾覆故君子履道以逺害小人崇奢而取戮郑臧聚鹬果贻出境之诛防受挂门克保永终之禄则知逆理者天之所祸顺常者神之所福况乎在位之庶寮可不鉴兹而敬肃
　　进贤冠赋　　　　　　　　赵良器
　　天道廓兮日月为乆圣人作兮衣冠为首彼将照临万有此将肃穆羣后是以明王代寳君子学干揔朝廷之要惟进贤之冠寸之七且比夫七徳梁之三又取夫三端致美乎威仪棣棣经营乎束帛戋戋知人不易行之为难将欲昭隠逸责声实胁防佞为忠贞革贪侈为廉质则以正御下虽居髙匪危以虚制有纵持满何溢动法道静得一自代兮经为此名无止兮检被【疑作验彼】天秩徒以贤能有意于贤【八字一作有意于此亦有意于贤】不言而信不用于权俾荷宠禄者贤【一作贤贤】而易色荣上林者安【一作安安】而能迁乆要不忘虽必加于首嫌疑不渉李下岂正其偏则鹖之果也武重蝉之洁也政先亮当用而为用信之而又若因物揆理昜人推迁非德不依智也非礼勿动慎也唯贤必举义也任用无为顺也包四善而世济其美别九仪而尊固其信夫预明试者稽乎人言为大夫者资乎能赋则流问以体物敢不立言以存务将欲存义终则用之不穷将述功之懋则物无能措诗云服之无斁吾以斯文之为度
　　第二【以圣朝崇儒服以旌徳为韵】　　　　于伊躬
　　惟冠之制惟贤是崇冠俟贤而出贤因冠而通成于人有传古之仪形于国有尊儒之风吾君于是诏司服进良工考前法于无替觌斯义而有融然后得多士以立效实兹冠而允淑君臣克序用彰有道之时冕弁可俦载稽取象之服则知冠以招士亦由工以度木匪工也良材何以辨于山匪冠也羣贤何以求其禄观夫制作有则威仪孔昭建象于初爰従太古之代更名于后始惟炎汉之朝不绘画以崇饰在进用以章徳上下率而有差礼容行而无忒不可奢致不可俭偪盖取事【疑】之大猷亦设官之盛饰上自元后降于公卿用则异数制乃同名五梁三梁表尊卑之序七寸八寸为前后之程惟徳是急惟儒是旌协缁布之遗象与皮弁而齐衡且夫作之罔乖服之有以岂同带鹖者空尚乎猛聚鹬者不称于己曷若取鉴斯在为工式孚御膳加大官之列使臣荐不疑之謩稽乎其形谅先王之制本乎其义为君子之儒瞻之克以正创之而以圣列士崇徳之规蒸人立身之镜岂徒在首贯髪雍容肃敬而已
　　第三【以明时急贤才为韵】　　　　　　梁　洽
　　制冠有象惟贤表名冠在首而为用政匪实【疑作贤】而莫成伊进贤之为急乃斯冠之发明古人所尚永代作程岂比夫戴鹖聚鹬琼弁玉缨彼旌武而贻咎寜比徳而同声念兹在兹侯其祎而【已注在前】山有木工则度之君为政贤必进之木自工以生态政得人而允厘故君子进退以礼消息时时既消【一作清】兮为【疑】贤是急贤既进兮其政必立总六官而谓何嘉此名而可挹客有闻之而言曰或摽之豸或珥之蝉所谓二者莫如进贤忝従班于圣日愿効试于明台敢预弓旌之召无遗菅蒯之才
　　貂蝉冠赋【以制冠取清蝉之义为韵】　　　侯　冽
　　冠表朝容饰崇工制示劲悍而貂文既缉彰清高而蝉翼斯缀所以发宰【一作官】臣之盛改武弁之配紫绶而増华入黄枢而转丽突尔将戴翘然可观糅轻毛而丝络鬬防縠而花攅引杂错之光足见乎以文为贵分动揺之影诚诫夫居危如安丽则无挂新而莫弹彩列如星卫女【疑】何荣于防弁用当谒帝齐相堪嗤于濯冠所以类防咸收如螗必取示威无假于鹖戴呈巧岂矜于鹬聚影丽华簮光聫垂组乍临天陛泽鲜而日照如濡时受王言质薄而风揺自舞鄙旧规于却敌笑逺适于章甫貂之贵谁忧换酒于晋臣蝉之清是用加金于汉主故能坚逾鐡柱妙夺玉缨非不足之时狗尾何续従有緌而用蜩甲如生柔而辅曲洁以従轻灼灼而自为首饰烱烱而能使心清至矣哉蝉者食洁居髙貂者内温外悍尽饰斯在齐光不散发令姿于缀者王何以尊籍旧叶而珥焉金张益焕将进贤而并美与交让以相资承柱后之名是表礼无违者冠侍中之首欲使人皆见之道光汉册事含【疑】秦赐冠乎斯用之以明义弹冠赋【以君子之交诚有所感为韵】　　　王　起
　　岌岌髙冠是加于首将服之以入仕遂弹之而去垢纎埃不染知洁已之为先法服是従明干禄之非乆岂比裂之而无用挂之而勿有也当其贡公不仕王阳未荣风起缁布尘飞玉缨积嵗月而无色混风姿而莫呈岂知防缀则价重拂拭则光生葢以断金之人未逹于清世陆沈之士犹劳其赤诚是故置之而有待褚之而勿营洎夫大汉登庸伊人有所同松茂而柏悦将龙翔而凤举于是取章甫而言曰冠者首之饰人之规盛服将朝此为大者结髪従仕曷莫由之吾方防名于丹阙委质于彤墀于【疑】将尽饰以为美岂薄汚而见嗤及解彼珠缨弹于玉指彰乆要之必信表従政之有使拂旧彩以増鲜振浮埃而暂起由是发光耀正容止朝廷济济具瞻夫哲人巾栉锵锵用表夫君子则知硕量之所包贤人之与交其贱也乐夫伐木其贵也同夫防茅则爵位相先者以弹冠而是鉴金兰合契者因弹冠而有感故能致美缙绅不婴垢氛将总防于髪期入仕于青云岂比夫晏子濯以入朝是称贤相屈生弹于新沐方俟明君





　　文苑英华巻一百十二
　　钦定四库全书
　　文苑英华巻一百十三　　宋　李昉等　编服章三
　　衣锦褧衣赋一首　　　西域献吉光裘赋一首
　　狐白裘赋一首　　　　千金裘赋一首
　　授衣赋三首　　　　　履赋一首
　　豹舄赋三首
　　衣锦褧衣赋【以君子之道闇然日章为韵】　李　程
　　君子制服兮损益以时秉衣锦之特丽必尚褧以相资欲曵娄以成饰故威仪而可持异彼佩环有以文为贵者同夫絺绤必特表而出之察其所以亦将有防愿无伐善俾其蕴美卫诗既作且赋于硕人之篇匪服是加则嗤乎彼其【一作己】之子异狐裘而羔袖比緑衣而黄里防纎缟而不隔笼渥彩之可拟彷佛兮若豹姿之藏雾隠映兮似珠光之透水徒有美于烂然孰可详其蔚矣故服之无斁终然允臧当褒【一作斐】然而入用惧学制以见伤知我者谓我隠蔽文章不知我者谓我颠倒衣裳曽不念顺之则理灼【疑作的】然而亡自类韬光不耀孰云欲盖而彰比乎绘事后素勿矜为寳不有外者何以混其色不有内者何以蓄其藻雅符含章之徳不愆尽饰之道服翫【疑】美矣人亦冝然等诚明之道合同出处之义全亦由【犹由通用】絜矩之士穷而不滥蕴贞明体恬淡昔有喻于防口何以自明今不衣而夜行宁惟逮暗是知大象既分先质后文徳为道用静为躁君不衒昭质退藏于宻匪同厐服之竒自契黄中之吉彼无褐空念于卒嵗此【一作比】成章不俟兮终日未若赋衣锦之褧衣为终身之自律
　　西域献吉光裘赋【以水火验之称异为韵】独孤授
　　邈矣外区实生珍异彼灵兽之则获制良裘之斯至圣王之所未覩献令之所莫备叶朝宗则来自金方应中国而色当土位意者以烈风之靡兴溟海之清澄徳动天而遐方内向气入翼而贡献足徴方啓袭以进语如执轻之不胜防然舜风翠云之光可奋笼夫尧日青凤之焕徒称故其背昆仑逾弱水重九译越万里岂殊俗之所贵信希代之为美直千金者更轻称狐白者非拟虽沈以天沼无易暵其之性燎以京薪【二字见西京赋】独异焚如之理斯乃动聴惊视孰知其然者矣夫物有难测必思之而不厌事有诡常亦推之而可验何异绩鼠毛以为布引龙须以成丝澣于火而自若于弓而有之况能御寒凉以効用衣【一作因】裼袭以呈姿司服以登备皇仪而饰朝礼至尊爰御光紫极而耀丹墀遂使越人捧翟以求退王母取环而请辞羣公乃拜手而称曰休哉圣君之缉熙且天地不爱其寳岂戎夷敢爱其私乎将念委裘之有实防侈服之生祸表防于君子小人酌义于夏山殷火俾万物之咸格其徳风之在我于是天子曰俞彼则献其琛曷若献其可
　　狐白裘赋【以珍裘非一腋为韵】　　　　陶　翰
　　邈哉瑞兽生乎青丘资挟温以流润得颐素而成裘故镇毫错毳匪刚斯柔象羣哲以济美较【一作轶】千年而取优配华玩于车服曜珍竒于贵游殷祀典以崇贲饰【一作昭】礼容而克修暨夫秋沉金气冬举律进卿相之门登王侯之室寒祛温荐恩纒好宻任藏用以巻舒委凉暄以升黜将绤衣以递御与纨扇而更出苟人事之宜然谅废兴之共一嘉其全真定色育精含徽千金振价众服腾辉朝临皓雪且状乎寒披鹤氅晓安朱架又象乎髙悬玉衣虽质文之可别葢贵贱而同归故崇侈者取贵而尚戒奢者含贞以非矧乎从损而益工兼素腋徳之攸亲岂惟物新晏婴相齐以推孟尝献秦而获珍贞休利乎蕃【藩蕃通用】玦悔恡生乎妄人傥兹道之无替遮遗芳于后尘
　　千金裘赋　　　　　　　　雍　陶
　　良冶之子兮不坠旧规制珍裘兮巧意无遗非一狐之成此直千金而在兹葢以表盛服之丽者举髙价而美之傥以负刍如当市骨之日如将贳酒偏冝买笑之时如【疑】其选择亦求粹白资众毛取羣腋极貍制之状殊豹饰之迹俾裼袭之有加欲曵娄而无斁纫针既就振领提裳【一作生光】乍掩孔雀全欺鹔鹴有斯而死不于市衣此而坐不垂堂何必献武帝之时人来西域受平公之处鸟下东方宜乎在笥见珍满籯非贵将示美以爰御岂救寒而乃衣时彰节用乃三十年而尚存俗竟疑奢妍乃十万军之所费观其皓练渐洁轻埃莫霑中币之酬犹少外饰之态俄添日影遥临岂见犬羊之易雪华傍射自冝狐貉之兼尔乃取而讽论其众亦犹多士补于衮职羣材搆于时栋岂比夫告于黒貂夸焕于青凤然则乖恶衣之义生侈服之心既伤三徳之数徒称千镒之金所以披鹤氅于王恭独标耿洁焚雉头于晋帝用戒奢淫况乎衣褐可以备卒嵗挟纩足以御寒夜何劳寳劒侔赀岂要骊珠同价委此防茸之资被乎勤俭之化使狗盗之人尽息其偷诈
　　授衣赋【以霜降此时女工云就为韵】　　　李子卿
　　九月肃霜山静风落天髙气凉蟋蟀入兮堂户近鸿鴈飞兮天路长欲备嵗之无衣无褐始御冬而载载黄命妇女事为公子裳若乃田畯入室居人在巷警杀气之秋殒切严霜其夜降物藏于时人感于是虽懐有稔而及节亦念无衣而在此绩我丝麻具尔纨绮将备服之纁素岂徒事夫红紫则知王者之徳圣人之思礼法在矣古今以之事陈王业功当天时泽及周王之道歌得豳人之诗既而涤场穹窒熏防乗其农间以入室处爰邀载绩之功始命缝裳之女掺掺柔腕札札鸣杼天寒夜静既阅西邻之光月明更深齐度南轩之杵夫如是事合其制礼亦有序物向政方人知义所将前规不昧故斯事必举资尔绩而卒嵗是裳授余衣而穷冬可御方今四隩既宅九州攸同人悦物茂时和年丰男勤耕于稼穑女务绩于蚕工虽悦当今之化亦由行古之风于是彼其【一作己】之子各称其服此生之物咸得其羣念彼及此务穑劝分虽非后作抑有前云岂上帝之思【疑】我实下人之戴君客有闻而歌曰天之髙兮无不覆君之大兮无不祐生人殖物既庶且富尔在【疑】于时尔茅于昼霜始降兮女工就嵗时穷兮寒衣授
　　第二【同前韵】　　　　　　　　张　何
　　惟改嵗之典爰授衣于肃霜稽月令之前制得豳诗之首章夫其损益従时取其观古人象黄既绩可以为公子裳促机上之寒杼发桑间之懿筐零露既漙申【一作肃】霜夕降聚于燎火无资于借人劝其功佣俾率于同巷尔其孰质素黜华靡翔【疑】葛履之俭啬笑麻衣之浮侈裂素之洁既无取于流黄我朱孔阳复何为乎恶紫裘狐狸【一作苟狸制】之可识谅羔羊之在此且徳惟称服道在随时惜光隂之暮矣恐絺绤之凄其防斯蚕绩取彼狐狸既申之以杂佩又组之以素丝信物之美者惟君子冝之借如轻裘被服之客纎手缝裳之女昼剪绮纨夜调砧杵防芳发素袖举丝兮衣兮爰笑爰语莫不遵向晦以宴息乐盛隂之室处于戯圣实作则皇惟降衷礼章度数服制卑崇鉴羔袖之非类慎鹬冠之不衷【一作中】岂可凛【疑作褎】然充耳不念女工俾僣乱以陵上兴怨言于大东而已是以带裳表俭黻冕昭文袭缁衣之改造追补衮之清芬故能宜象服集【疑】纁将菲薄以为寳岂浮奢之足云有守道固穷至圗未就卒嵗无褐忧心如疚四时迭运窃独悲此凛秋万物有托子何为乎巗岫空负悲哉之感徒为哿矣之富傥有弹冠之期不念【一作忘】绨袍之旧
　　第三【以霜风转厉逰子未归为韵】　　　　周　存
　　二仪斡化兮四运环周大火中而退暑白露而成秋鸟去巢望云海以幽蛰旅雁违漠指烟江而遨游农事云就妇功聿修感虫鸣之促织念客恨之衣裘虑之云谁彼姝者子防机杼以成绩秉刀尺以循理揣其修短运纎手以俱营善乃规模敏恵心而独揆尔其上下有序度量有常咸循故以取制岂崇异而违方随贵贱以合则处素而有章伊四人之所授必九月之降霜彼美衣工献华服之楚楚彼都人士被狐裘之黄黄清霜既降商飇亦厉衰草萎庭坠叶流砌气萧瑟以増冷天泬寥而澄霁虽人将入室知所以戒寒而时或无衣则何以卒嵗是乃背豳风者无备遵月令者有继也若乃白日向昏愁云四展归鸟时聚断蓬孤转风生虚室之寒服念轻裘之善则晏平仲悔累年之未易桓【谓冲也或作赵非】将军授新衣而不遣也爰有别江山之墨客游他乡而未归惊嵗序之云暮恨筹谋之尚违矧夫揺落秋声凄切霜气巡阶除而不乐抚心曲而谁谓且士有知己而我独无人皆授衣而我独未因感时而増叹聊作歌以自慰歌曰愁【疑作秋】霜落兮嵗已终秋雁吟兮悲逺空短褐不完兮忧思充庭树萧萧兮冷暮风
　　履赋　　　　　　　　　　赵良器
　　朝廷兮赫曦冠劒兮逶迤惟斯履之所用得礼容之威仪缀珠綦以崇饰遵玉趾而更移其始造也佳人运思女工妙选爰斯功之始毕出闲庭之试践轻歩以相矜指竒文而争衒若乃相国承宠尚书见荣歴彤阶而曵响上玉殿而规行出羣标竒则檐前鷰落入朝表异则云际鳬惊运蓍丝以示俭蹑田而见明时行则行时止则止洁其容色固其表里偶簮裾未以为荣践泥沙而以为耻其义翼翼其貌邕邕曵踵则轮轨不断接武则尘迹相重其取进也每迎前以启路其守谦也常处下而翘容其受用也既虚中以待物其顺人也亦应时而曲从是以加其丝饰广其文绣所以表威仪光领袖宗庙祭祀非履不行揖让周旋舍履何就易履者礼也吾谓斯文之不谬
　　豹舄赋【以两遍用四声为韵】　　　　　钱　起
　　丽哉豹舄文彩彬彬豹则雕虎齐价舄与君子同身故得飞声入楚见赐留秦曩者胡为隠雾而不下今复何幸对雪而迎賔葢因虞者之获成于匠者之手苟当时以为用虽杀身而何有于以理【疑】之美且无度既居下以御湿亦迎前而唘路花映香尘光生玉步借使登朝廷列台阁规矩不改防同自若投其迹必陟鸳鹭之行取其文不改犬羊之鞟诗人歌其事春秋美其名舍则止用则行逗逈【一作向】齐飞遥分邺令之术入朝曵响近杂尚书之声彼纠纠葛屦珠履一则固穷一则僭起制度首出宪章俱美尝试谈论其兹舄而已士或览之而言曰象以齿而焚龟以骨而毙况之豹也凭岩穴以逞欲以爪牙而自卫而有用于人竟以皮而戾一朝寝处成此新伟夫斑文散焕毳毛防宻映鹤氅以迎【一作凝】晖临翠被以曜质于斯时也不可谈悉亦有刻意未参卑秩东郭之曵履长穿王生之结袜何日思蔚然而一变歌豹舄以自毕
　　第二【同前韵】　　　　　　　　前　人
　　豹可为兮欝矣其文材贾害兮用之楚君用之则那为舄几几虽工兴其饰亦天钟厥美奢以则之众目所视异哉惟杂尔巧有诡其制也青葱掩其真赤繶慙其丽动容而彩射金屋举趾而声传玉砌谅服翫之惟竒知侈靡之无艺徴夫至理也匪威仪不忒匪古训是则甚葛屦之失礼同鹬冠之败徳何役智以宣骄乃自躬而刑国噫先王立极念兹在兹服有常度行无越思何尔舄之豹饰杂珠绮与文狸若昭其泰【一作奉】无乃简彛是舄也君子叹之观乎异状斑然后【疑】周蹙霞起焕尔文质当其践履知我者谓我恶居下流不知我者谓我亲承玉趾则知物有所归天之防数惟豹作舄杀身思遇惜其有美而来亦以御寒之故虽雨雪而盈尺俾阳和而在步不然者宁践于斯路客有感而言其文也何丽其用也何薄当卑步武之间徒异犬羊之鞟饰被已慙于翡翠为裘更羡于狐貉别南山之雾以奉进趋同邺县之鳬愿翔寥廓
　　第三【同前韵】　　　　　　　　谢良辅
　　惟兹舃兮称珍受异质而彬彬其文也合变于君子其用也见美于诗人伊昔大匠未知含章可乆栖止隠雾或羣或友且申威以肃杀宁畏险而铤走岂知献状于獠者之身入用于屦人之手敏手既至光华増媚两美必合一朝成噐信常功之嘉猷为尽饰之美利苟赏善之在我甘杀身而不怼曲直裁成威仪可觌若向也兽而今也舃诸侯所重楚子之翠被有光王者攸宜周官之赤繶无斁左之右之乍合乍离每唯命以进退将有翼于威仪择地而行岂虑泥涂之辱有道则至尚懐文彩之竒故尚书之曵履声则有音中郎之倒屣义亦为美虽惜【疑】足以同方岂能文而可纪则知随时应物顺人合度克通夫莫往莫来实怪于规行矩步滞阜乡之自惜飞邺县之可慕愿賔上国之堦墀兾吾君之一顾夫材俟时而进用时俟【一作须】材以求素彼防兽之有章亦饰躬而制作慕公孙之几几耻滑稽以交错幸参鹓鸾之行无杂犬羊之鞟若然者则荷夫天衢之亨对斯文而不作

　　文苑英华巻一百十三
　　钦定四库全书
　　文苑英华巻一百十四　　宋　李昉等　编图画
　　徴君洪厓子图赋一首　图画功臣赋一首凌烟阁图功臣赋一首　绘事后素赋二首青出于蓝赋一首　　　白受采赋一首
　　五色比象赋一首　　　黄赋一首
　　误笔成蝇赋一首
　　徴君洪厓【一作崖】子图赋【以云际长松以表贞节为韵】
　　欧阳詹
　　矫矫徴君居幽行闻朗咏尧年之日栖迟姑射之云英英时杰好竒艺絶窥穷图画之能写得隐沦之哲岂不以懐材习技我韫跨俗之工履道全真彼有至【一作过】人之节者也观夫杖藜载酒面石依松尽是山中之意全移物外之踪入室终窥知裂缯而画出升堂始睇疑在野而相逢实黙如言如行实止萝纎纎以垂帽草青青而借履洋乎令闻昭晰得其所由俨矣【一作夫】仪形髣髴知其所以原夫贤达作范丹青立程将模前而示后必体物以【一作而】归成服唯身表容实心旌对氷雪之顔覩兰蕙之缨暗识伯夷之洁遥怜虞仲之贞知身已谢看画如生矜且复庄若此辰【一作晨】之有识贪之与欲同在日之无情形如【一作似】植以亭亭衣如风而曵曵临诸瑶席之上想彼云林之际万物方秀千峯初霁神飘飘以自逺身悠悠而不系我之心矣惟贤允臧披图画于是日得夫君于【一作乎】此堂乃知君之于徳也大画之于工也长画非君无以展其妙君非画无以【一作莫得】扬其光物有相假不其昭彰揆人事之美恶论功庸之伙少伊画也可以称智者之先惟君也可以作真人之表者也
　　凡一作皆集本
　　图画功臣赋【以立定尔功惟克永代为韵】　钱　起
　　先帝之革隋也应归运而大义举获仁人而鸿业集及乎计代【一作伐】録功日不暇给寳玉不足以劝赏故茅土是封钟鼎不足以昭宣故图賛是缉传厥象于绘事壮崇台于天邑貔武之臣忽披云而鹗视股肱之佐乃捧日而山立何惟肖而斯在皆凛然而可挹初庶贤遇圣神器未定天有彗兮厯象昏云従龙兮川谷应帝曰隋失厥御国将頺弛人心如惔王室如燬膺图受箓明徴在予保大定功克成伊尔由是十乱辅主三杰制【一作总】戎敢敭休命克賛圣功扫乾坤之墋黩【陆机功成賛上墋下黩墋楚锦切】济品物之屯蒙辟天闗而七曜再朗廽地轴而万防来同暨王道平乃念兹而在兹既艰难是毗亦四方【一作康济或作几康】是维享其勲力嘉彼令徳懿我武之雄成类尔谋之刚克冝其藏勲庸于盟府图冠劔于紫极则是绘也其丽不亿倬哉羣彦丹青彪炳列盛服之晖华俨髙居之秘静斜月在壁疑假寐以将朝頺阳半轩同处隂而休影胡像设之既固将山河而惟永则知我唐大赉光掩前载功髙赐履追吕望于周年鸟尽藏弓异韩信于汉代盛矣哉容貌方崇光灵不昧
　　凌烟阁图功臣赋　　　　　崔　损
　　粤若圣唐之驭极也寰防克清鸿业再创纉功臣之烈纪重阁之上图照日而増明阁凌烟而益壮勲庸是表威仪可望昭昭兮藻绘之容灼灼兮丹青之状远而视疑列仙之台逼而察识公侯之相缥缈兮映空色而遥彻咫尺兮近天顔而内向稽其义知圣君之膺时覩其象知忠臣以应期叶云龙之潜防合鱼水之相资览炎汉之前规宁或比矣徴【疑】大魏之往制何可尚之懿夫容彩彰施气肃端俨风存正直色形恭俭若进忠以欲谏如率礼而有捡处其髙也方取贵于功髙居其险也固非同于履险则知君册勲兮旌于贤臣在圗兮参于前名位雍雍就丹楹而成列衣冠楚楚焕藻井而相鲜美绘逈超于云阁崇勲岂比夫燕然是以皇心斯逺圣虑惟遐谋猷是念贞忠是嘉不然者岂徒饰藻绘之功悦辉焕之像对重栾之宏丽翫峻宇之敞而已也所以作其烱诫防乎劝赏有以讃丕绩之奕休有以念前勲而存想徒观乎苕亭【二字见张衡西京赋苕或作迢】天半巃嵸云中容止有作光芒有融廓宇宙而翼圣配丹青而纪功蔼城阙之佳气被君王之徳风仰之惟髙嫓星辰正拱于紫极望之不及谓申甫将降于惟嵩岂不遇圣明之主建公忠之节石有时而泐水有时而竭兹阁也不骞不崩表功臣之盛烈
　　绘事后素赋【以五色成文彰之在素为韵】　张仲素
　　画绘之事彰施于文表其能故散采而设杂其晕故后素而分运兹洁白之光综彼深浅之色始其布濩终若组织成山龙华虫之美实曰当仁后黒黄苍赤之采【二字一作而来】固无慙徳间精防而不乱蔚明丽之相得昭昭以着郁郁斯皇发众状而逾出映繁文而益彰夺朱紫兮不能争其要污白黒兮无以损其光于以界道斯能辨方【一作于以成章】昔实瞻之在前昭其本始今为本者居上烂以主张素为绘兮事惟従古礼于绘也义实斯取其素也同至淳之得一其绘也合比象而为五理众者寡予惟汝明无使辉华自混庶使毫髪难并处皦昧之间造形则辨居有无之际遇物皆呈虽欲勿用曷其有成乃知作绘者惟文是务言诗者在理为喻故得尽饰之道不愆于素探周礼冬官之职谐卫风硕人之词爰遂事而乃眷幸全功而勿疑质不胜文孰谓何先何后白能受采有以颠之倒之胡未至而取诮岂卒获而能期不有分布孰为文彩恒起予于后进润色斯存苟弃我于已前【一作然】人文焉在美矣夫绘事之义所以刑万邦而昭四海
　　第二【以瑟彼玉瓒黄流在中为韵】
　　穆彼作绘闻诸色工増乎华谅以文为质分乎像示【一作亦】非素不终惟绘也成文不乱惟素也允执厥中葢以昭圣人防论谕君子饰躬岂分黒黄与苍赤列山龙与华虫已哉古人【自古人以下二十九字一本止有以青丹之章以盼倩之玉十字】以盼倩之姿彰敦朴之俗知女得其礼不専于舜华士有其容或同于冠玉虽言词为藻绘威仪为朱緑自可果行不囬持礼自朂亦犹布衣者以质相従为业【疑】者以绚相属借如叶公之绘飞虬也蟠蜿驣骧非素则其势不扬汉氏之图明妃也婵媚窈窕非素则其容不彰是以间其文彩布厥黄譬瀑布之界道如沟塍之画疆然后五色成文班简而不杂遐方圗物赋鼎而可详且无文无质其比如栉何贵専一之琴瑟不杂不乱其间如繖自同流中之圭【一作玉】瓒既防缀而无遗【一作违】亦聫绵而不断原夫染人献色工人始谋巧心方逞濡翰方流似刃地之无碍疑蠒绪之方抽入众色之中自分文质发羣像之表如别薰莸且殊受采之性寜有夺朱之忧则知素之体也真绘之色也侈守厥贞白杂乎丽靡理众惟寡既以一而处多守朴不雕遂出此而入彼将黼黻而夺丽匪【一有组字】织之所拟别有彬彬向就屑屑行诸志惟厉乃仁则依于期霄汉之振防假词赋为蘧庐读孔圣之言虽云由已承卜商之问终愧起予
</div>
    <div class="pagination">
<a href="文苑英华_page66.html">上一页</a><span>...</span><a href="文苑英华_page62.html">62</a><a href="文苑英华_page63.html">63</a><a href="文苑英华_page64.html">64</a><a href="文苑英华_page65.html">65</a><a href="文苑英华_page66.html">66</a><span class="current-page">67</span><a href="文苑英华_page68.html">68</a><a href="文苑英华_page69.html">69</a><a href="文苑英华_page70.html">70</a><a href="文苑英华_page71.html">71</a><a href="文苑英华_page72.html">72</a><span>...</span><a href="文苑英华_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
