<!DOCTYPE html>
<html>
<head>
    <meta charset="UTF-8">
    <title>三国志文类 - 第 8 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三国志文类 - 第 8 页/共 18 页</h1>
    <div class="content">　　书疏
　　呉
　　陆凯陈移都武昌疏【时徙都武昌扬土百姓泝流供给以为患苦又政事多缪黎元穷匮凯上此疏】
　　臣闻有道之君以乐乐民无道之君以乐乐身乐民者其乐弥长乐身者不乆而亡夫民者国之根也诚宜重其食爱其命民安则君安民乐则君乐自顷年以来君威伤于桀纣君明闇于奸雄君惠闭于羣孽无灾而民命尽无为而国财空辜无罪赏无功使君有谬误之愆天为作妖而诸公卿媚上以求爱困民以求饶导君于不义败政于淫俗臣窃为痛心今邻国交好四边无事当务息役养士实其廪库以待天时而更倾动天心搔扰万姓使民不安大小吁嗟此非保国养民之术也臣闻吉凶在天犹影之在形响之在声也形动则影动形止则影止此分数乃有所系非在口之所进退也昔秦所以亡天下者但坐赏轻而罚重政刑错乱民力尽于奢侈目于美色志浊于财宝邪臣在位贤哲隐藏百姓业业天下苦之是以遂有覆巢破卵之忧汉所以彊者躬行诚信听谏纳贤惠及负薪躬请岩穴广采博察以成其谋此往事之明证也近者汉之衰末三家鼎立曹失纪纲晋有其政又益州危险兵多精彊闭户固守可保万世而刘氏与夺乖错赏罚失所君恣意于奢侈民力竭于不急是以为晋所伐君臣见虏此目前之明验也臣闇于大理文不及义智慧浅劣无复冀望窃为陛下惜天下耳臣谨奏耳目所见闻百姓所为烦苛刑政所为错乱愿陛下息大功损百役务寛荡忽苛政又武昌土地实危险而塉确非王都安国养民之处船泊则沈漂陵居则峻危且童謡言宁饮建业水不食武昌鱼宁还建业死不止武昌居臣闻翼星为变荧惑作妖童謡之言生于天心乃以安居而比死足明天意知民所苦也臣闻国无三年之储谓之非国而今无一年之蓄此臣下之责也而诸公卿位处人上禄延子孙曾无致命之节匡救之术苟进小利于君以求容媚荼毒百姓不为君计也自从孙造义兵以来耕种既废所在无复输入而分一家父子异役廪食日张蓄积日耗民有离散之怨国有露根之渐而莫之恤也民力困穷鬻卖儿子调赋相仍日以疲极所在长吏不加隐括加有监官既不爱民务行威势所在搔扰更为烦苛民苦二端财力再耗此为无益而有损也愿陛下一息此辈矜哀孤弱以镇抚百姓之心此犹鱼鼈得免毒螫之渊鸟兽得离网罗之纲四方之民繈负而至矣如此民可得保先王之国存焉臣闻五音令人耳不聪五色令人目不明此无益于政有损于亊也自昔先帝时后宫列女及诸织络数不满百未有蓄积货贿有余先帝崩后幼景在位更改奢侈不蹈先迹伏闻织络及诸徒坐乃有千数计其所长不足为国财然坐食宫廪嵗嵗相承此为无益愿陛下料出赋嫁给与无妻者如此上应天心下合地意天下幸甚臣闻殷汤取士于商贾齐桓取士于车辕周武取士于负薪大汉取士于奴仆明王圣主取士以贤不拘卑贱故其功徳洋溢名流竹素非求颜色而取好服捷口容悦者也臣伏见当今内宠之臣位非其人任非其量不能辅国匡世羣党相扶害忠隐贤愿陛下简文武之臣各勤其官州牧督将藩镇方外公卿尚书务修仁化上助陛下下拯黎民各尽其忠拾遗万一则康哉之歌作刑错之理清愿陛下留神思臣愚言又疏【孙皓遣亲近赵钦口诏报凯前表曰孤动必遵先帝有何不平君所谏非也又建业宫不利故避之而西宫室宇摧朽须谋移都何以不可徙乎凯上此疏】
　　臣窃见陛下执政以来隂阳不调五星失晷职司不忠奸党相扶是陛下不遵先帝之所致夫王者之兴受之于天修之由徳岂在宫乎而陛下不谘之公辅便盛意驱驰六军流移悲惧逆犯天地天地以灾童歌其謡纵令陛下一身得安百姓愁劳何以用治此不遵先帝一也臣闻有国以贤为本夏杀龙逢殷获伊挚斯前世之明效今日之师表也中常侍王蕃黄中通理处朝忠謇斯社稷之重镇大呉之龙逢也而陛下忿其苦辞恶其直对枭之殿堂尸骸暴弃邦内伤心有识悲悼咸以呉国夫差复存先帝亲贤陛下反之是陛下不遵先帝二也臣闻宰相国之柱也不可不彊是故汉有萧曹之佐先帝有顾步之相而万彧琐才凡庸之质昔从家隶超歩紫闼于彧已丰于器已溢而陛下爱其细介不访大趣荣以尊辅越尚旧臣使贤良愤惋智士赫咤是不遵先帝三也先帝爱民过于婴孩民无妻者以妾妻之见单衣者以帛给之枯骨不收而取埋之而陛下反之是不遵先帝四也昔桀纣灭由妖妇幽厉乱在嬖妾先帝鉴之以为身戒左右不置淫邪之色后房无旷积之女今中宫万数不备嫔嫱外多鳏夫女吟于中风雨逆度正由此起是不遵先帝五也先帝忧劳万几犹惧有失陛下临阼以来游戯后宫惑妇女乃令庶事多旷下吏容奸是不遵先帝六也先帝笃尚朴素服不纯丽宫无髙台物不雕饰国富民充奸盗不作而陛下征调州郡竭民财力土被黄宫有朱紫是不遵先帝七也先帝外仗顾陆朱张内近胡综薛综是以庶绩雍熙邦内清肃今者外非其任内非其人陈声曹辅斗筲小吏先帝之所弃而陛下幸之是不遵先帝八也先帝每宴见羣臣抑损醇醲臣下终日无失慢之尤百寮庶尹并展所陈而陛下拘以视瞻之敬惧以不尽之酒夫酒以成礼过则败徳此无异商辛长夜之饮也是不遵先帝九也昔汉之桓灵亲近宦竪大失民心今髙通詹廉羊度黄门小人而陛下赏以重爵权以战兵若江渚有难烽燧互起则度等之武不能御侮明也是不遵先帝十也今宫女旷积而黄门复走州郡条牒民女有钱则舎无钱则取怨呼道路母子死诀是不遵先帝十一也先帝在时亦养诸王太子若取乳母其夫复役赐以钱财给其资粮时遣归来视其弱息今则不然夫妇生离夫故作役儿从后死家为空户是不遵先帝十二也先帝叹曰国以民为本民以食为天衣其次也三者孤存之于心今则不然农桑并废是不遵先帝十三也先帝简士不拘卑贱任之乡闾效之于事举者不虚受者不妄今则不然浮华者登朋党者进是不遵先帝十四也先帝战士不给他役使春惟知农秋惟收稻江渚有事责其死效今之战士供给众役廪赐不赡是不遵先帝十五也夫赏以劝功罚以禁邪赏罚不中则士民散失今江边将士死不见哀劳不见赏是不遵先帝十六也今在所监司已为烦猥兼有内使扰乱于中一民十吏何以堪命昔景帝时交阯反乱实由兹起是为遵景帝之阙不遵先帝十七也夫校事吏民之讐也先帝末年虽有吕壹钱钦寻皆诛夷以谢百姓今复张立校曹纵吏言事是不遵先帝十八也先帝时居官者咸久于其位然后考绩黜陟今州郡职司或莅政无几便征召迁转迎新送旧纷纭道路伤财害民于是为甚是不遵先帝十九也先帝每察竟解之奏常留心推按是以狱无寃囚死者吞声今则违之是不遵先帝二十也若臣言可録藏之盟府如其虚妄治臣之罪愿陛下留意
　　隐蕃归呉上书
　　臣闻纣为无道微子先出髙祖寛明陈平先入臣年二十二委弃封域归命有道赖防天灵得自全致臣至止有日而主者同之降人未见精别使臣微言妙防不得上达于邑三叹曷惟其已谨诣阙拜章乞防引见权即召入蕃谢问答及陈时务甚有辞观
　　贺卲上政事日弊疏【字兴伯防稽山隂人也孙休即位从中郎为散骑中常侍出为呉郡太守孙皓时入为左典军迁中书令领太子太傅皓凶暴骄矜政事日邵上疏谏曰】
　　古之圣王所以潜处重闱之内而知万里之情垂拱衽席之上明照八极之际者任贤之功也陛下方以至徳淑姿统承王业宜率身履道恭奉神器旌贤表善以康庶政自顷年以来朝列纷错真伪相贸上下空任文武旷位外无山岳之镇内无拾遗之臣佞谀之徒附翼天飞干弄朝威盗窃荣利而忠良排坠信臣被害是以正士摧方而庸臣苟媚先意承防各希时趣人执反理之评士吐诡道之论遂使清流变浊忠臣结舌陛下处九天之上隐百重之室言出风靡令行景从亲洽宠媚之臣日闻顺应之辞将谓此辈实贤而天下已平也臣心所不安敢不以闻臣闻兴国之君乐闻其过荒乱之主乐闻其誉闻其过者过日消而福臻闻其誉者誉日损而祸至是以古之人君揖让以进贤虚已以求过譬天位于乘犇以虎尾为警戒至于陛下严刑法以禁直辞黜善士以逆谏臣曜毁誉之实沈沦近习之言昔髙宗思佐梦寐得贤而陛下求之如忘忽之如遗故常侍王蕃忠恪在公才任辅弼以醉酒之间加之大戮近鸿胪葛奚先帝旧臣偶有逆忤昏醉之言耳三爵之后礼所不讳陛下猥发雷霆谓之轻慢饮之醇酒中毒陨命自是之后海内悼心朝臣失图仕者以退为幸居者以出为福诚非所以保光洪祚熙隆道化也又何定本趋走小人仆隶之下身无锱铢之行能无鹰犬之用而陛下爱其佞媚假其威柄使定恃宠放恣自擅威福口正国论手弄天机上亏日月之明下塞君子之路夫小人求入必进奸利定间妄兴事役发江边戍兵以驱麋鹿结罝山陵芟夷林莽殚其九野之兽聚于重围之内上无益时之分下有损耗之费而兵士罢于运送人力竭于驱逐老弱饥冻大小怨叹臣窃观天变自比年以来隂阳错谬四时逆节日食地震中夏陨霜参之典籍皆隂气陵阳小人弄势之所致也臣常览书传验诸行事灾祥之应所为寒栗昔髙宗脩已以销鼎雉之异宋景崇徳以退荧惑之变愿陛下上惧皇天谴告之诮下追二君攘灾之道逺览前代任贤之功近寤今日谬授之失清澄朝位旌叙俊乂放退邪佞抑夺奸势如是之辈一勿复用广延淹滞容受直辞祗承干指敬奉先业则大化光敷天人望塞也传曰国之兴也视民如赤子其亡也以民为草芥陛下昔韬神光潜徳东夏以圣哲茂姿龙飞应天四海延颈八方拭目以成康之化必隆于旦夕也自登位以来法禁转苛赋调益繁中宫内防分布州郡横兴事役竞造奸利百姓罹杼轴之困黎民罢无已之求老防饥寒家户菜色而所在长吏迫畏罪负严法峻刑苦民求办是以人力不堪家户离散呼嗟之声感伤和气又江边戍兵逺当以拓土广境近当以守界备难宜时扰育以待有事而征发赋调烟至云集衣不全短褐食不赡朝夕出当锋镝之难入抱无聊之慼是以父子相弃叛者成行愿陛下寛赋除烦振防穷乏省诸不急荡禁约法则海内乐业大化普洽夫民者国之本食者民之命也今国无一年之储家无经月之蓄而后宫之中坐食者万余人内有离旷之怨外有损耗之费使库廪空于无用士民饥于糟糠又北敌注目伺国盛衰陛下不恃已之威徳而怙敌之不来忽四海之困穷而轻虏之不为难诚非长策庙胜之要也昔大皇帝勤身苦体创基南夏割据江山拓土万里虽承天赞实由人力也余庆遗祚至于陛下陛下宜勉崇徳器以光前烈爱民养士保全先轨何可忽显祖之功勤轻难得之大业忘天下之不振替兴衰之巨变哉臣闻否泰无常吉凶由人长江之限不可久恃苟我不守一苇可航也昔秦建皇帝之号据殽函之阻徳化不脩法政苛酷毒流生民忠臣杜口是以一夫大呼社稷倾覆近刘氏据三闗之险守重山之固可谓金城石室万世之业任授失贤一朝丧没君臣系颈共为羁仆此当世之明鉴目前之炯戒也愿陛下逺考前事近鉴世变丰基彊本割情从道则成康之治兴而圣祖之祚隆矣书奏皓深恨之



　　三国志文类巻二十四
　　钦定四库全书
　　三国志文类巻二十五
　　书疏
　　呉
　　韦曜狱中上书【孙皓于酒后使侍臣难折公卿以嘲弄侵克发擿私短以为欢时有愆过或误犯皓讳辄见收缚至于诛戮曜以为外相毁伤内长尤恨使不济济非佳事也故但示难问经义言论而已皓以为不承用诏命意不忠荩遂积前后嫌忿收曜付狱是岁鳯皇二年也曜因狱吏上辞曰】
　　囚荷恩见哀无与为比曾无芒防有以上报孤辱恩宠自陷极罪念当灰灭长弃黄泉愚情慺慺窃有所懐贪令上闻囚昔见世间有古歴注其所纪载既多虚无在书籍者亦复错谬囚寻按传记考合异同采摭耳目所及以作洞纪起自庖牺至于秦汉凡为三巻当起黄武以来别作一巻事尚未成又见刘熙所作释名信多佳者然物类众多难得详究故时有得失而爵位之亊又有非是愚以官爵今之所急不宜乖误囚自忘至微又作官职训及辩释名各一巻欲表上之新冩始毕防以无状幽囚待命泯没之日恨不上闻谨以先死列状乞上言秘府于外料取呈内以闻追惧浅蔽不合天听抱怖雀息乞垂哀省曜冀以此求免而皓更怪其书之垢故又以诘曜曜对曰囚撰此书实欲表上惧有误谬数数省读不觉防汚被问寒战形气呐吃谨追辞叩头五百下两手自搏而华覈连上疏救曜
　　华覈救韦曜疏
　　曜运值千载特防哀识以其儒学得与史官貂蝉内侍承答大问圣朝仁笃慎终追逺迎神之际垂涕勅曜曜愚惑不达不能敷宣陛下大舜之美而拘系史官使圣趣不叙至行不彰实曜愚蔽当死之罪然臣慺慺见曜少勤学虽老不倦探综坟典温故知新及意所经识古今行事外吏之中少过曜者昔李陵为汉将军败不还而降匈奴司马迁不加疾恶为陵游説汉武帝以迁有良史之才欲使毕成所撰忍不加诛书卒成立垂之无穷今曜在呉亦汉之史迁也伏见前后符瑞彰著神指天应继出累见一统之期庶不复久事平之后当观时设制三王不相因礼五帝不相沿乐质文殊涂损益异体宜得曜辈依准古义有所改立汉氏承秦则有叔孙通定一代之仪曜之才学亦汉通之次也又呉书虽已有头角叙赞未述昔班固作汉书文辞典雅后刘珍刘毅等作汉记逺不及固叙传尤劣今呉书当垂千载编次诸史后之才士论次善恶非得良才如曜者实不可使阙不朽之书如臣顽蔽诚非其人曜年已七十余数无几乞赦其一等之罪为终身徒使成书业永足传示垂之百世谨通进表叩头百下皓不许遂诛曜
　　又乞赦楼疏【楼从九卿持刀侍衞正身率众奉法而行应对切直数忤皓意渐见责怒后人诬白与贺卲相逢驻共耳语大笑谤讪政事遂被诏诘责送付广州东观令华覈上疏曰】
　　臣窃以治国之体其犹治家主田野者皆宜良信又宜得一人总其条目为作维纲众事乃理论语曰无为而治者其舜也与恭已正南面而已言所任得其人故优游而自逸也今海内未定天下多事事无大小皆当关闻动经御坐劳损圣虑陛下既垂意博古综极艺文加勤心好道随节致气宜得闲静以展神思呼翕清淳与天同极臣夙夜思惟诸吏之中任干之事足委仗者无胜于楼清忠奉公冠冕当时众服其操无与争先夫清者则心平而意直忠者惟正道而履之之性终始可保乞陛下赦前愆使得自新擢之宰司责其后效使为官择人随才授任则舜之恭已近亦可得
　　又上世俗滋侈疏【时仓廪无储世俗滋侈上此疏】
　　今冦虏充斥征伐未己居无积年之储出无应敌之蓄此乃有国者所宜深忧也夫财谷所生当出于民趋时务农国之上急而都下诸官所掌别异各自下调不计民力辄与近期长吏畏罪昼夜催民委舎佃事遑赴防日定送到都或蕴积不用而徒使百姓消力失时到秋收月督其限入夺其播殖之时而责其今年之税如有逋悬则籍没财物故家户贫困衣食不足宜暂息众役专心农桑古人称一夫不耕或受其饥一女不织或受其寒是以先王治国惟农是务军兴以来已向百载农人废南亩之务女工停机杼之业推此揆之则蔬食而长饥薄衣而履氷者固不少矣臣闻主之所求于民者二民之所望于主者三二谓求其为已劳也求其为己死也三谓饥者能食之劳者能息之有功者能赏之民已致其二事而主失其三望者则怨心生而功不建今帑藏不实民劳役猥主之二求已备民之三望未报且饥者不待美馔而后饱寒者不俟狐貉而后温为味者口之奇文绣者身之饰也今事多而役繁民贫而俗奢百工作无用之器妇人为绮丽之饰不勤麻枲并绣文黼黻转相仿效耻独无有兵民之家犹复逐俗内无儋石之储而出有绫绮之服至于富贾商贩之家重以金银奢恣尤甚天下未平百姓不赡宜一生民之原丰谷帛之业而弃功于浮华之巧妨日于侈靡之事上无尊卑等级之差下有耗财费力之损今吏士之家少无子女多者三四少者一二通令户有一女十万家则十万人人织绩一嵗一束则十万束矣使四疆之内同心戮力数年之间布帛必积恣民五色惟所服用但禁绮绣无益之饰且美貌者不待华采以崇好艳姿者不待文绮以致爱五采之饰足以丽矣若极粉黛穷盛服未必无丑妇废华采去文绣未必无美人也若实如论有之无益废之无损者何爱而不暂禁以充府藏之急乎此救乏之上务富国之本业也使管晏复生无以易此汉之文景承平继统天下已定四方无虞犹以雕文之伤农事锦绣之害女工开富国之利杜饥寒之本况今六合分乖豺狼充路兵不离疆甲不解带而可以不广生财之原充府库之积哉


　　三国志文类巻二十五
　　钦定四库全书
　　三国志文类巻二十六
　　谏诤
　　魏
　　沮授谏止袁绍南征
　　师出歴年百姓疲弊仓庾无积赋役方殷此国之深忧也宜先遣使献捷天子务农逸民若不得通乃表曹氏隔我王路然后进屯黎阳渐营河南并作舟船缮治器械分遣精骑钞其边鄙令彼不得安我取其逸三年之中事可坐定也审配郭图曰兵书之法十围五攻敌则能战今以明公之神武跨河朔之彊众以伐曹氏譬若覆手今不时取后难图也授曰葢救乱诛暴谓之义兵恃众凭彊谓之骄兵兵义无敌骄者先灭曹氏迎天子安宫许都今举师南向于义则违且庙胜之策不在彊弱曹氏法令既行士卒精练非公孙瓒坐受围者也今弃万安之术而兴无名之兵窃为公惧之图等曰武王伐纣不曰不义况兵加曹氏而云无名且公帅武臣竭力将士愤怒人思自骋而不及时早定大业虑之失也夫天与弗取反受其咎此越之所以霸吴之所以亡也监军之计计在持牢而非见时知机之变也绍从之图等因是谮授监统内外威震三军若其浸盛何以制之夫臣与主不同者昌主与臣同者亡此黄石之所忌也且御众于外不宜知内绍疑焉乃分监军为三都督使授及郭图淳于琼各典一军遂合而南
　　张邈諌袁术称尊号【袁术议称尊号邈谓术曰】
　　汉据火徳絶而复扬徳泽风流诞生明公公居轴处中入则享于上席出则为众目之所属华霍不能增其髙渊泉不能同其量可谓巍巍荡荡无与为贰何为舍此而欲称制恐福不盈眦祸将溢世庄周之称郊牺牛养饲经年衣以文绣宰执鸾刀以入庙门当此之时求为孤犊不可得也
　　袁涣谏太祖训民以义
　　夫兵者凶器也不得已而用之鼔之以道徳征之以仁义兼抚其民而除其害夫然故可与之死而可与之生自大乱以来十数年矣民之欲安甚于倒悬然而暴乱未息者何也意者政失其道欤涣闻明君善于救世故世乱则齐之以义时伪则镇之以朴世异事变治国不同不可不察也夫制度损益此古今之不必同者也若夫兼爱天下而反之于正虽以武平而济之以徳诚百王不易之道也公明哲超世古之所以得其民者公既勤之矣今之所以失其民者公既戒之矣海内赖公得免于危亡之祸然而民未知义其惟公所以训之则天下幸甚太祖深纳焉
　　蒋济谏明帝攻辽东【太和六年明帝遣平州刺史田豫乘海渡幽州刺史王雄陆道并攻辽东蒋济谏曰】
　　凡非相吞之国不侵叛之臣不宜轻伐伐之而不制是驱使为贼故曰虎狼当路不治狐狸先除大害小害自已今海表之地累世委质嵗选计考不乏职贡议者先之正使一举便克得其民不足益国得其财不足为富傥不如意是为结怨失信也帝不听豫行竟无成而还
　　陈琳谏何进诛阉官
　　易称即鹿无虞谚有掩目捕雀夫微物尚不可欺以得志况国之大事其可以诈立乎今将军总皇威握兵要龙骧虎步髙下在心以此行事无异于鼔洪炉以燎毛髪但当速发雷霆行权立断违经合道天人顺之而反释其利器更征于他大兵合聚彊者为雄所谓倒持干戈授人以柄必不成功秖为乱阶进不纳其言竟以取祸
　　辛毗谏文帝徙冀州士家【帝欲徙冀州士家十万户实河南时连蝗民饥郡国以为不可而帝意甚盛毗与朝臣俱求见帝知其欲谏作色以见之皆莫言】
　　陛下欲徙士家其计安出帝曰卿谓我徙之非邪毗曰诚以为非也帝曰吾不与卿共议也毗曰陛下不以臣不肖置之左右厠之谋议之官安得不与臣谋邪臣所言非私也乃社稷之虑也安得怒臣帝不答起入内毗随而引其裾帝遂奋衣不还良久乃出曰佐治卿持我何太急邪毗曰今徙既失民心又无以食也帝遂徙其半
　　又谏伐呉
　　帝欲大兴军征呉毗谏曰呉楚之民险而难御道隆后服道洿先叛自古患之非徒今也陛下祚有海内夫不賔者其能久乎昔尉佗称帝子阳僭号歴年未几或臣或诛何则违逆之道不久全而大徳无所不服也方今天下新定土广民稀夫庙算而后出军犹临亊而惧况今庙算有阙而欲用之臣诚未见其利也先帝屡起鋭师临江而旋今六军不増于故而复循之此未易也今日之计莫若脩范蠡之养民法管仲之寄政则充国之屯田明仲尼之怀逺十年之中彊壮未老童齓胜战兆民知义将士思奋然后用之则役不再举矣帝曰如卿意更当以虏遗子孙邪毗对曰昔周文王以纣遗武王惟知时也苟时未可容得已乎帝竟伐呉至江而还
　　又谏明帝平北芒
　　帝又欲平北芒令于其上作台观则见孟津毗諌曰天地之性高高下下今而反之既非其理加以损费人功民不堪役且若九河盈溢洪水为害而丘陵皆夷将何以御之帝乃止
　　高堂隆谏明帝飨防
　　明帝初践阼羣臣或以为宜飨防隆曰唐虞有遏密之哀高宗有不言之思是以至徳雍熙光于四海以谓不宜为防帝敬纳之







　　三国志文类巻二十六
　　钦定四库全书
　　三国志文类巻二十七
　　諌诤
　　蜀
　　杨颙谏诸葛亮躬亲细务【襄阳记曰杨颙字子昭入蜀为巴郡太守丞相诸葛亮主簿亮甞自校簿书颙直入谏曰】
　　为治有体上下不可相侵请为明公以作家譬之今有人使奴执耕稼婢典炊爨鸡主司晨犬主吠盗牛任重载马涉逺路私业无旷所求皆足雍容高枕饮食而已忽一旦尽欲以身亲其役不复付任劳其体力为此碎务形疲神困终无一成岂其智之不如奴婢鸡犬哉失为家主之法也是故古人称坐而论道谓之王公作而行之谓之士大夫故邴吉不问横道死人而忧牛喘陈平不肯知钱谷之数云自有主者彼诚达于位分之体今明公为治乃躬自校簿书流汗竟日不亦劳乎呉
　　张纮谏呉主突敌【权以纮为长史从征合肥权率轻骑将往突敌纮谏曰】
　　夫兵者凶器战者危事也今麾下恃盛壮之气忽彊暴之虏三军之众莫不寒心虽斩将搴旗威震敌场此乃偏将之任非主将之宜也愿抑贲育之勇怀霸王之计权纳纮言而止
　　又谏【明年将复出军纮又谏曰】
　　自古帝王受命之君虽有皇灵佐于上文徳播于下亦赖武功以昭其勲然而贵于时动然后为威耳今麾下值四百之厄有扶危之功宜且隐息师徒广开播殖任贤使能务崇寛惠顺天命以行诛可不劳而定也于是遂止不行
　　薛综谏征公孙渊【时公孙渊降而复叛权盛怒欲自亲征综上疏谏曰】
　　夫帝王者万国之元首天下之所系命也是以居则重门击柝以戒不虞行则清道案节以养威严葢所以存万安之福镇四海之心昔孔子疾时托乘桴浮海之语季由斯喜拒以无所取材汉元帝欲御楼船薛广徳请刎颈以血染车何则水火之险至危非帝王所宜涉也谚曰千金之子坐不垂堂况万乘之尊乎今辽东戎貊小国无城池之固备御之术器械殊钝纪纲无政往必禽克诚如明诏然其方土寒埆谷稼不殖民习鞍马转徙无常卒闻大军之至自度不敌鸟惊兽骇长驱奔窜一人匹马不可得见虽获空地守之无益此不可一也加又洪荒滉瀁有成山之难海行无常风波难免倏忽之间人船异势虽有尧舜之徳智无所施贲育之勇力不得设此不可二也加以郁雾防其上咸水蒸其下善生流肿转相汚染凡行海者稀无斯患此不可三也天生神圣显以符瑞当乗平丧乱康此民物嘉祥日集海内垂定逆虏凶虐灭亡在近中国一平辽东自毙但当拱手以待耳今乃违必然之图寻至危之阻忽九州之固肆一朝之忿既非社稷之重计又开辟以来所未尝有斯诚羣寮所以倾心侧息食不甘味寝不安席者也惟陛下抑雷霆之威忍赫斯之怒遵乘桥之安逺履氷之险则臣子赖祉天下幸甚权遂不行
　　又陆瑁谏【字子璋】
　　臣闻圣王之御逺夷羁縻而已不常保有故古者制地谓之荒服言慌惚无常不可保也今渊一方小丑屏在海隅虽托人面与禽兽无异国家所为不爱货宝逺以加之者非嘉其徳义也诚欲诱纳愚弄以规其马耳渊之骄黠恃逺负命此乃荒貊常态岂足深怪昔汉诸帝亦尝鋭意以事外夷驰使散货充满西域虽时有恭从然其使人见害财货并没不可胜数今陛下不忍悁悁之忿欲越巨海身践其土羣臣愚议窃谓不安何者北冦与国壤地连接苟有闲隙应机而至夫所以越海求马曲意于渊者为赴目前之急除腹心之疾也而更弃本追末捐近治逺忿以改规激以动众斯乃猾虏所愿闻非大呉之至计也又兵家之术以功役相疲劳逸相待得失之间所觉辄多且沓渚去渊道里尚逺今到其岸兵势三分使强者进取次当守船又次运粮行人虽多难得悉用加以单步负粮经逺深入贼地多马邀截无常若渊狙诈与北未絶动众之日唇齿相济若实孑然无所凭赖其畏怖逺迸或难卒灭天诛稽于朔野山虏承间而起恐非万安之长虑也
　　又諌【时上前疏孙权未许瑁重上此疏】
　　夫兵革者固前代所以除暴乱威四夷也然其役在奸雄已除天下无事从容庙堂之上以余议议之耳至于中夏鼎沸九域槃牙之时率须深根固本爱力惜费务自休养以待隣敌之阙未有正于此时舎近治逺以疲军旅者也昔尉佗叛逆僭号称帝于时天下乂安百姓殷阜带甲之数粮食之积可谓多矣然汉文犹以逺征不易重兴师旅告喻而已今凶桀未殄疆埸犹警虽蚩尤鬼方之乱故当以缓急差之未宜以渊为先愿陛下抑威住计暂宁六师潜神嘿规以为后图天下幸甚权再览嘉其辞理遂不行
　　又陆逊谏【渊背盟权欲往征逊上疏】
　　渊凭险恃固拘留大使名马不献实可讐忿蛮夷猾夏未染王化鸟窜荒裔拒逆王师至令陛下爰赫斯怒欲劳万乘泛轻越海不虑其危而涉不测方今天下云扰羣雄虎争英豪踊跃张声大视陛下以神武之姿诞膺期运破操乌林败备西陵复取荆州斯二敌者当时雄桀皆摧其锋圣化所绥万里草偃方荡平华夏总一大猷今不忍小忿而发雷霆之怒违垂堂之戒轻万乘之重此臣之所惑也臣闻志行万里者不中道而辍足图四海者匪怀细以害大彊冦在境荒服未庭陛下乘桴逺征必致闚慼至而忧悔之无及若使大事时捷则渊不讨而自服今乃逺惜辽东众之与马奈何独欲捐江东万安之本业而不惜乎乞息六师以威大虏早定中夏垂曜将来权用纳焉
　　华覈谏营新宫兴工妨农【寳鼎二年皓更营新宫制度广饰以珠玉所费甚多是时盛夏兴工农守并废覈谏曰】
　　臣闻汉文之世九州晏然秦民喜去惨毒之苛政归刘氏之寛仁省役约法与之更始分王子弟以藩汉室当此之时皆以为泰山之安无穷之基也至于贾谊独以为可痛哭及流涕者三可为长叹息者六乃曰方今之势何异抱火于积薪之下而寝其上火未及然而谓之安其后变乱皆如其言臣虽下愚不识大伦窃以曩时之事揆今之势谊云复数年间诸王方刚汉之傅相称疾罢归欲以此为治虽尧舜不能安今大敌据九州之地有大半之众习攻战之余术乘戎马之旧势欲与中国争相吞之计其犹楚汉势不两立非徒汉之诸王淮南济北而已谊之所欲痛哭比今为缓抱火卧薪之喻于今为急大皇帝览前代之如彼察今世之如此故广开农桑之业积不訾之储恤民重役务养战士是以大小感恩各思竭命期运未至早弃万国自是之后彊臣专政上诡天时下违众议忘安存之本邀一时之利数兴军旅倾竭府藏兵劳民困无时获安今之存者乃创夷之遗众哀苦之余民耳遂使军资空匮仓廪不实布帛之赐寒暑不周重以失业家户不赡而北积谷养民专心东向无复他警蜀为西藩土地险固加承先主统御之术谓其守御足以长久不图一朝奄至倾覆唇亡齿寒古人所惧交州诸郡国之南土交阯九真二郡已没日南孤危存亡难保合浦以北民皆揺动因连避役多有离叛而备戌减少威镇转轻常恐呼吸复有变故昔海虏窥窬东县多得离民地习海行狃于往年钞盗无日今胷背有嫌首尾多难乃国朝之厄防也诚宜住建立之役先备豫之计勉垦殖之业为饥乏之救惟恐农时将过东作向晚有事之日整严未办若舎此急尽力工作卒有风尘不虞之变当委版筑之役应烽燧之急驱怨苦之众赴白刃之难此乃大敌所因为资也如但固守旷日持久则军粮必乏不待接刃而战士已困矣昔太戊之时桑谷生庭惧而修徳怪消殷兴荧惑守心宋以为灾景公下从瞽史之言而荧惑退舎景公延年夫脩徳于身而感异类言发于口而通神明臣以愚蔽误忝近署不能翼宣仁泽以感灵只仰慙俯愧无所投处退伏思惟荧惑桑谷之异天示二主至如他余锱介之妖近是门庭小神所为验之天地无有他变而征祥符瑞前后屡臻明珠既觌白雀继见万亿之祚实灵所挺以九域为宅天下为家不与编户之民转徙一同也又今之宫室先帝所营卜土立基非为不祥又杨市土地与宫连接若大功毕竟舆驾迁往门行之神皆当转移犹恐长久未必胜旧屡迁不可留则有嫌此乃愚臣所以夙夜为忧灼也臣省月令季夏之月不可以兴土功不可以防诸侯不可以起兵动众举大事必有天殃今虽诸侯不防诸侯之军与防无异六月戊己土行正王既不可犯加又农月时不可失昔鲁隐公夏城中丘春秋书之垂为后戒今筑宫为长世之洪基而犯天地之大禁袭春秋之所书废敬授之上务臣以愚管窃所未安又恐所召离民或有不至讨之则废役兴亊不讨则日月滋慢若悉并到大众聚防希无疾病且人心安则念善苦则怨叛江南精兵北土所难欲以十卒当东一人天下未定深可忧恤之如此宫成死叛五千则北军之众更增五万若到万人则倍益十万疾者有死亡之损叛者传不善之语此乃大敌所以欢喜也今当角力中原以定彊弱正于际防彼益我损加以劳困此乃雄夫智士所以深忧臣闻先王治国无三年之储曰国非其国安宁之世戒备如此况敌彊大而忽农忘蓄今虽颇种殖间者大水沈没其余存者当须耘获而长吏怖期上方诸郡身渉山林尽力伐材废农弃务士民妻孥羸小垦殖又薄若有水旱则永无所获州郡见米当待有事冗食之众仰官供济若上下空乏运漕不供而北敌犯疆使周召更生良平复出不能为陛下计明矣臣闻君明者臣忠主圣者臣直是以慺慺昧犯天威乞垂哀省书奏皓不纳

　　三国志文类巻二十七
　　钦定四库全书
　　三国志文类巻二十八
　　戒责
　　魏
　　李秉家诫【字胄有隽才为时人所贵尝答司马文王问因以为家诫曰】
　　昔侍坐于先帝时有三长吏俱见临辞出上曰为官长当清当慎当勤脩此三者何患不治乎并受诏既出上顾谓吾等曰相诫勅正当尔不侍坐众贤莫不赞善上又问曰必不得已于斯三者何先或对曰清固为本次复问吾吾对曰清慎之道相须而成必不得已慎乃为大夫清者不必慎慎者必自清亦由仁者必有勇勇者不必有仁是以易称括囊无咎借用白茅皆慎之至也上曰卿言得之耳可举近世能慎者谁乎诸人各未知所对吾乃举故太尉荀景倩尚书董仲连仆射王公仲并可谓为慎上曰此诸人者温恭朝夕执事有恪亦各其慎也然天下之至慎其惟阮嗣宗乎每与之言言及逺而未曾评论时事臧否人物真可谓至慎矣吾每思此言亦足以为明戒凡人行事年少立身不可不慎勿轻论人勿轻説事如此则悔吝何由而生患祸无从而至矣
　　王昶戒子【昶为兄子及子作名字皆依谦实以见其意故兄子黙字处静沈字处道其子浑字冲深字道冲遂书戒之曰】
　　夫人为子之道莫大于宝身全行以显父母此三者人知其善而或危身破家陷于灭亡之祸者何也由所祖习非其道也夫孝敬仁义百行之首行之而立身之本也孝敬则宗族安之仁义则乡党重之此行成于内名著于外者矣人若不笃于至行而背本逐末以陷浮华焉以成朋党焉浮华则有虚伪之累朋党则有彼此之患此二者之戒昭然着明而循覆车滋众逐末弥甚皆由惑当时之誉昧目前之利故也夫富贵声名人情所乐而君子或得而不处何也恶不由其道耳患人知进而不知退知欲而不知足故有困辱之累悔吝之咎语曰如不知足则失所欲故知足之足常足矣览往事之成败察将来之吉凶未有干名要利欲而不厌能保世持家永全福禄者也欲使汝曹立身行已遵儒者之教履道家之言故以黙冲虚为名欲使汝曹顾名思义不敢违越也古者盘杅有铭几杖有诫俯仰察焉用无过行况在已名可不戒之哉夫物速成则疾亡晚就则善终朝华之草夕而零落松栢之茂隆寒不衰是以大雅君子恶速成戒阙党也若范匄对秦客而武子击之折其委筓恶其掩人也【国语曰范文子暮退于朝武子曰何其暮也对曰有秦客庾辞于朝大夫莫之能对也吾知其三焉武子怒曰大夫非不能也让父兄也尔童子而三掩人于朝吾不在晋国亡无日也击之以杖折其委筓】夫人有善鲜不自伐有能寡不自矜伐则掩人矜则陵人掩人者人亦掩之陵人者人亦陵之故三郤为戮于晋王叔负罪于周不惟矜善自伐好争之咎乎故君子不自称非以让人恶其葢人也夫能屈以为伸让以为得弱以为彊鲜不遂矣夫毁誉爱恶之原而祸福之机也是以圣人慎之孔子曰吾之于人谁毁谁誉如有所誉必有所试又曰子贡方人赐也贤乎哉我则不暇以圣人之徳犹尚如此况庸庸之徒而轻毁誉哉昔伏波将军马援戒其兄子言闻人之恶当如闻父母之名耳可得而闻口不可得而言也斯戒至矣人或毁已当退而求之于身若已有可毁之行则彼言当矣若已无可毁之行则彼妄矣当则无怨于彼妄则无害于身又何反报焉且闻人毁已而忿者恶丑声之加人也人报者滋甚不如黙而自脩已也谚曰救寒莫如重裘止谤莫如自脩斯言信矣若与是非之士凶险之人近犹不可况与对校乎其害深矣夫虚伪之人言不根道行不顾言其为浮浅较可识别而世人惑焉犹不检之以言行也近济隂魏讽山阳曹伟皆以倾邪败没荧惑当世挟持奸慝驱动后生虽刑于鈇钺大为炯戒然所污染固已众矣可不慎与若夫山林之士夷叔之伦甘长饥于首阳安赴火于緜山虽可以激贪励俗然圣人不可为吾亦不愿也今汝先人世有冠冕惟仁义为名守慎为称孝悌于闺门务学于师友吾与时人从事虽出处不同然各有所取颖川郭伯益好尚通达敏而有知其为人旷不足轻贵有余得其人重之如山不得其人忽之如草吾以所知亲之昵之不愿儿子为之北海徐伟长不治名高不求苟得澹然自守惟道是务其有所是非则托古人以见其意当时无所褒贬吾敬之重之愿儿子师之东平刘公干博学有高才诚节有大意然性行不均少所拘忌得失足以相补吾爱之重之不愿儿子慕之乐安任昭先淳粹履道内敏外恕推逊恭让处不避洿怯而义勇在朝忘身吾友之善之愿儿子遵之若引而伸之触类而长之汝其庶几举一隅耳及其用财先九族其施舎务周急其出入存故老其论议贵无贬其进仕尚忠节其取人务道实其处世戒骄淫其贫贱慎无戚其进退念合宜其行事加九思如此而已吾复何忧哉
　　王基戒司马景王书【司马景王新统政基书戒之曰】
　　天下至广万机至猥诚不可不兢兢业业坐而待旦也夫志正则众邪不生心静则众事不躁思虑审定则教令不烦亲用忠良则逺近协服故知和逺在身定众在心许允傅嘏袁侃崔赞皆一时正士有直质而无流心可与同政事者也景王纳其言
　　呉
　　孙和戒博奕
　　羣寮侍宴言及博奕和以为妨事费日而无益于用劳精损思而终无所成非所以进徳脩业积累功绪者也且志士爱日惜力君子慕其大者高山景行耻非其次夫以天地长久而人居其间有白驹过隙之喻年齿一暮荣华不再凡所患者在于人情所不能絶诚能絶无益之欲以奉徳义之涂弃不急之务以脩功业之基其于名行岂不善哉夫人情犹不能无嬉娯嬉娯之好亦在于饮宴琴书射御之间何必博奕然后为欢乃命侍坐者八人各著论以矫之于是中庶子韦曜退而论奏和以示賔客时蔡颖好奕直事在署者颇斆焉故以此讽之







</div>
    <div class="pagination">
<a href="三国志文类_page7.html">上一页</a><span>...</span><a href="三国志文类_page3.html">3</a><a href="三国志文类_page4.html">4</a><a href="三国志文类_page5.html">5</a><a href="三国志文类_page6.html">6</a><a href="三国志文类_page7.html">7</a><span class="current-page">8</span><a href="三国志文类_page9.html">9</a><a href="三国志文类_page10.html">10</a><a href="三国志文类_page11.html">11</a><a href="三国志文类_page12.html">12</a><a href="三国志文类_page13.html">13</a><span>...</span><a href="三国志文类_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
