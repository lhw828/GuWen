<!DOCTYPE html>
<html>
<head>
    <meta charset="UTF-8">
    <title>全唐文 - 第 122 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 122 页/共 603 页</h1>
    <div class="content">    ☆谢
    ，龙朔中同文寺丞。
    ○沙门应拜君亲议状
    窃以君亲之重，事极昊天；恭恪之仪，理贯名教。至如凝心元路，投迹法门，莫不肃敬神明，不轻品物（事如司驭议中弹）。岂有弛傲所生，不屈君父？既违恭顺之礼，恐累求道之因（弹曰：诚固不累，其如陷君亲何）。请革旧风，准敕申拜。谨议。
    ☆乔师望
    师望，高宗朝封襄邑县子驸马都尉，显庆三年为凉州剌史，上元二年移华州。
    ○华山西峰秦皇观基浮图铭
    岩岩灵岳，峻极氛氲。下飞悬布，遥横阵□。雄峰异立，观起秦君。即高因远，然出群。讵假祗园？无劳孤给。乘基表列，载怀兴葺。月桂岭松，参差相及。天歌人梵，往来谣习。伊初就列，走实驰名。晚行应止，何为振缨？匈奴乐猎，关塞道清。越裳奉贽，风尘不惊。纵诞务闲，归依净域。莲池化造，削成神力。绘彩无施，烟霞无饰。以斯庄敬，回资动植。今之建塔，昔者沉碑。桑田不定，陵谷须移。有非真有，离非久离。思超彼岸，愿入禅枝。
    ☆娄师德
    师德字宗仁，郑州原武人，第进士，调江都尉。上元初为监察御史，长寿元年累授夏官侍郎，进同凤阁鸾台平章事，出为河源积石怀远军及河兰鄯廓州检校营田大使。入迁秋官尚书原武县男，改左肃政御史大夫，并知政事。证圣中拒吐蕃於洮州，败绩，贬原州员外司马。万岁通天二年入为凤阁侍郎，复知政事，进纳言，更封谯县子陇右诸军大使。圣历三年，突厥入寇，诏检校并州长史天兵军大总管，卒年七十，赠幽州都督，谥曰贞。
    ○镇军大将军行左鹰扬卫大将军兼贺兰州都督上柱国凉国公契府君碑铭（并序）
    原夫哲后时乘，圣人贞观，必俟风□之应，以光朝列；尤资栋之材，式隆王道。若乃杰出文武，挺生才俊，道符忠孝，性与清白。高视於寇贾之前，独步於韩彭之上。名教，蝉联簪组。许、史焉可俦？金、张莫能匹。四海慕其风范，千里仰其谈柄。玉质金相，探赜索隐，没而不朽。其惟贺兰都督凉国公之谓哉？
    君讳明，字若水，本出武威，姑臧人也。圣期爰始，赐贯神京。而香逐芝兰，辛随姜桂。今属洛州永昌县，以光盛业焉。原夫仙窟延祉，吞雹昭庆。因白鹿而上腾，事光图牒；遇奇峰而南逝，义隆缣简。邑怛於是亡精，鲜卑由其褫魄。恤允於前凉之境，茂族於洪源之地。良史载焉，此可略而志也。
    曾祖哥论易勿施莫贺可汗，递袭璜，夙传弓冶。共栖梧而比翼，与良玉而齐价。濯如春柳，劲逾霜竹。英名振白山，雄图光紫塞。祖继莫贺特勒，积代为英杰之先，光图绚史；保家为名教之首，今超昔。宏材胶葛，洪源浩汗。映竹史而腾芬，缀绵书而擅响。父何力，镇军大将军行左卫大将军捡校鸿胪卿捡校左羽林大将军上柱国凉国公，赠辅国大将军使持节并汾箕岚四州诸军事并州大都督，谥曰毅。
    公地积膏腴，门标英伟。发言会规矩，动容成楷则。学该流略，文超贾马。威青海而安白道，光三部而截九夷。揆务机司，为群僚之宗匠；荣膺兰，成五戎之准的。而钟漏斯尽，天赠崇班。聿加千进而之荣，俄处六条之位。哀荣之礼既洽，朝野式瞻；送终之典更隆，绅翘德。
    公赤野生姿，青田矫翰。家蓄古贤之操，门传高士之节。年甫一岁，起家授上柱国，封渔阳县开国公，食邑一千户。八岁起家授太子左千牛，十一授朝散大夫太子通事舍人裹行，十二授奉辇大夫。若夫紫禁青规之所，必择贤而方授；玉阶金阙之前，实高门之能处。所以荣加髫，泽及绮纨；鸣玉锵金，光前映後。乃人物之仪表，实衣冠之领袖。
    重以河山险要，惟贤是居；爪牙任功，非亲莫委。麟德年中授左武卫大将军贺兰州都督。自非承家奕叶，累代衣缨，焉可内奉钩陈，外膺剌举者矣？相府在藩，为凉州道元帅，以公为左阙军总管。侍中姜恪为凉州镇守大使，以公为副。然则朝端妙选，实伫异能；望重材高，允膺佥属。後以鳖海未清，蛇川尚阻，戎车所及，尤俟英将。从中书令李敬元征吐蕃，公为柏海道经略使。於是南讨吐蕃，北征突厥，累摧凶鬼，勋绩居多。後狼山及单于馀党复相聚结，奉制讨击，应时平殄，前後赏劳，不可胜纪。改授左骁卫大将军，袭爵凉国公，食邑三千户，赐锦袍宝带金银器物杂彩绫锦等数千件，授长男だ三品，以酬功也。仍改为燕然道镇守大使，捡校九姓及契部落。公ㄈ装遵远，望赤水而前驱；劲骑腾空，指白兰而长骛。左萦右拂，八校於是争先；斩将搴旗，三军以之作气。遂得降丝言以隆爵命。自天府而锡珍奇，金贝咸纡，缯锦交集。列鼎而光祖祢，分茅以惠子孙。策勋居最，又授鸡田道大总管，至乌德山南，招降二万馀帐。纵使李牧宁部，充国和戎，推昔揆今，当年罔二。寻授右豹韬卫大将军。未几复改授左豹韬卫将军，并充怀远军经略大使。又依旧知燕然道大使，功高望重，亟膺奖擢，得人之誉，闻於朝野。惟大周革命，重悬（阙二字）擢授镇军大将军，行左鹰扬卫大将军，馀并如故。
    有制曰：镇军大将军行左鹰扬卫大将军兼贺兰都督契明妻凉国夫人李，柔顺成姿，幽闲植性。聿修妇德，每勤於（阙二字）叶赞夫家，必存於忠义。既竭由衷之请，宜覃赐族之恩。并及母临洮县主，并蒙赐姓武氏。公侯必复，河洛胄贤。属宝运之开基，接仙潢而锡派。忠贞无替，声振金氏；表里承恩，勋高石。後授朔方道总管兼凉甘肃瓜沙五州经略使，度玉关而去张掖，弃置一生；瞰弱水而望沙场，横行万里。幄中有策，阃外宣威。岂直操履冰霜，固亦心符筠玉，名高一代，气逸九霄者矣？
    既而司寇逝川，俄结颓山之恨；将军大树，行闻断石之嗟。悲夫！以证圣元年腊月廿三日，遘疾薨於凉州姑臧县之里第，春秋有六。制曰：悼往赠荣，经邦之懿典；饰终加等，列代之徽猷。谅以德劝能，念劳追旧者也。故镇军大将军行左鹰扬卫大将军兼贺兰都督上柱国凉国公契明，理识开举，局量沈雄；家著勤诚，代彰忠恳，早膺朝宠，夙绍庭规，秩峻衔珠，寄隆赐钺。入参巡警，淑慎之誉必闻；出绥藩落，威惠之声兼济。日辔不留，夜舟俄徙。未穷远略，遽谢昭途。载想嘉庸，良深矜叹！宜申殊泽，式旌幽壤。可赠使持节都督凉州诸军事凉州剌史，馀如故。赐物三百段，便於凉州给付，所缘葬一事以上，并令官供。仍差凉州都督府长史元仁俨监护，仍令朝散大夫通事舍人内供奉边怀秀吊祭。既而居诸易远，宅兆攸资；金凫泛泉，玉鸡伺旦。粤以大周万岁通天元年岁次景申八月庚午朔十有五日甲申，葬於咸阳县之先茔，礼也。礼司谥曰：公夙承门阀，早践通班。茂绩昭宣，声望显著。学该流略，艺总兵钤。以孝安亲，以忠奉国。终始如一，存没不渝。旌善易名，宜凭典宝。按谥法：宽乐令终曰靖，请谥曰靖公。
    惟公降淳粹而蓄环奇，禀清忠而挺才望。韶仪淹雅，难窥於得失；逸调清通，不测其涯。抑扬人杰，雕缋士林。等桃李之无言，若朱蓝之在性。先人而後已，鄙利而尚贤。亭亭有千丈之，其高非易仰；汪汪如万顷之波，其深不可测。有硕学焉，有令问焉。擅班马之雄辩，蓄灵蛇之雅作。逸气上烟霞之表，高名振朝野之际。五公七侯之盛，仅可执鞭；曜蝉鸣玉之荣，才堪捧毂。如杨彪之承伯起，若班固之嗣叔皮。加以悬榻翘贤，分庭接士，衣裘鞍马，朝成夕费。兼济之性，光映人物。乃扌厦之良材，映车之名宝者矣。
    夫人唐胶西公孝义之长女也。齐辉婺彩，擢琼枝。庄敬率由於自然，抑扬女史；温柔禀之於本性，光辉内则。既而雄剑潜锋，崩城起恨。毁瘠逾於大礼，攀号洎乎翦，夷夏足其悲哀，绅增其惨蹙。屈已而遵女诫，饬躬而宣妇道。可谓承家禀训，执仁组行者欤！
    长子左豹韬卫大将军兼贺兰州都督上柱国凉国公だ、次子右武威卫郎将上柱国姑臧县开国子嵩右玉钤卫郎将上柱国番禾县开国子崇等，并早涉义方，夙延庭训，孝心冥奖，至德纯深。仍候气缠忧，先尝空（阙）。充穷盈感，孺慕增悲。棘由乎绝（阙），柴毁几於灭性。可谓至道冠幽明，穷途伤骨髓。哀号擗踊，独超前辈。虽罔极之诚，践霜露而逾感；相质之重，映今古而垂裕。是用傍求翠琬，式树丰碑，家风祖德居然在斯。用以光士行，用以芳本枝。历千秋兮无ル，经百代兮无亏。铭曰：
    东井苍苍，西土茫茫。天开分野，地列封疆。门多英毅，代产忠良。伟哉人物，纷乎典章。（其一）
    前凉後凉，乃祖乃父。赫奕冠盖，蝉联文武。金相玉质，光台映辅。至德符孝，贞心翼主。（其二）
    可汗嗣立，抑扬流辈。业盛後昆，道隆前载。遐迩钦挹，夷夏欣戴。四海英髦，共推贞。（其三）
    特勤垂裕，搏风振翼。也席申欢，嵇松比直。智水游泳，仁山止息。讨本寻源，斯标歧嶷。（其四）
    毅公雅节，莫之与京。既忠且孝，王佐人英。研精流略，损（阙）良平。昭昭馀庆，恤允膺荣。（其五）
    挺生异材，龆年振响。未盈小学，亟承恩奖。门阀易隆，墙仞难仰。学行无ル，名实逾广。（其六）
    露冕关河，式清边徼。遽宣威德，聿敷名教。肃彼夷落，镇兹襟要。人扬德宇，穷微尽妙。（其七）
    绥边寄重，尤资望族。显允奇材，悠然嗣福。外清荒憬，内膺荣禄，总戎之寄，声连秘牍。（其八）
    诜诜于隰，屡警边城。侵（阙）跃马，（阙）扬旌。横□列阵，背水开营。未经千日，俄梦两楹。（其九）
    驾（阙）难留，居诸易促。旋悲（阙）佩，遽伤埋玉。松荫陇兮均青，草萦坟兮吐绿。式镌贞琬，以光胜躅。（其十）
    ●卷一百八十八
    ☆韦承庆
    承庆字延休，赠幽州都督思谦子，举进士，补雍王府参军，累迁太子司议郎。长安初为司仆少卿，转天官侍郎。修国史，拜凤阁侍郎同凤阁鸾台平章事，神龙初坐附张昌宗配流岭表。起授辰州刺史，入为秘书员外少监，以修武后实录功封扶阳县子，又撰武后纪圣文，加银青光禄大夫，迁黄门侍郎，未拜卒，赠秘书监，谥曰温。
    ○灵台赋
    岁已殚，夜向阑。风威劲，霜气寒。月斜临於栋首，河半落於檐端。心耿耿而不寐，魂茕茕而未安。乃振衣危坐，隐几太息。绎思於今古之津，伫怀於天地之域。粤若天分地开，古往今来。物之播焉成万品，人之生也配三才。伊生人之为贵，咸赋职於灵台。
    彼灵台者，含粹而起，惟神所止。想四大之枢机，执五成之端揆，统精灵之往复，括性命之终始。坎凭慧而宣听，离假明而畅视。六仪竦而承尊，百骸运而为使。若众星之拱极，犹列国之宗玉。夫其鼓动陶甄，范围涵育。质微用广，如土圭之准盈缩；精灵器要，譬灰之调凉燠。抚二仪之干运，必用此而休复；阅庶类之区分，亦俟兹而大畜。奥室资明於洞户，飞轩寄转於轻轴。灵筠挺防露之篁，孤颖秀捎□之木。
    其高也，巍乎峻峙，杰尔孤标，上干日月，迥冠□霄。其深也，如海之氵亭，如渊之邃，万仞兮沈以清，潜九重兮隐而；其平也。周道如砥，君子之夷局；其险也，蜀门若剑，小人之躅。弥性场而极览，溥情囿而环瞩，鲜开旷而闲凝，多郁堙而窘促，萌一绪而千变，兆片机而万触。无半刻而恬想，乃终年而汨欲。
    大木百围而，长河九支而屈曲。怒则烈火扇於冲飚，喜则春露融於朝旭。惧惊怀其若坠，忧结念其如束。或漫漫而川浮，或迢迢而山属。繁襟雾合而烟聚，单思针悬而缕续。其骛时也，似飞蛾凌乱而投明烛；其趋利也，若饥乌联翩而争场粟。力方踬而犹骋，量已倾而未足。吹剑首而聒虞韶，握而荆玉。纤埃不让於山阜，巨海见排於井谷；沈浮兮靡定，去就兮多途。乍排下而进上，忽出有而入无。转息而延缘万古，回瞬而周流八区。形寥寥於衽席，虑淼淼於燕娱。乃荣乃华，如驰如驱。甚飞猱之乔乔木，遇奔兕之逸修衢。虽杼轴而无已，吾未知其所图。
    尔其清浊两资，臧否兼司。有缦者而密者，几附之而益之。勇怯於焉竞爽，明晦所以相欺。或外静而中躁，或情愠而颜怡，或趣睽而迹偶，或言信而诚疑。眉睫两连而相对，山河万重而在兹。莫睹其深沈之实抱，徒见其俯偻之虚姿。类阴阳之不测，匹神鬼之难期。不可审之以权量，不可卜之以著龟。争度长而自我，各守胜而为师；设皇纲而悬帝制，张地络而举天维。虽众条之所栓辖，在斯轫而不能持。
    徵善恶於遥祀，访贤愚於群册。轩昊用之而司契，尧舜守之而光宅，汤武任之以为王，桓文仗之而作伯。宏圣道者谓之周、孔，肆凶德者摄为桀、跖，体仁成曾、史之行，毓智举良、平之策。六国起争交之端，三方构鼎峙之迹。政焚书而骋暴，巨诵典而崇僻，谗胥而获诛，靳谮原而受斥。轲发匣而挥匕，如睨楹而抗璧。萧、朱始谐而末衅，馀、耳初好而终隙。宠包诈而尼躬，牢蕴邪而附石。究回穴於今古，郁缤纷於载籍。匪外物之所婴，谅乃心之攸敌。
    若乃无损无益，不盈不冲。湛虚明其若镜，坦宏量其如空，静凝神而合道，动应物而收功。得至无於象外，垂妙有於寰中。既吻合而悬解，且兼忘而大同。象罔之珠易索，橐之用无穷。入冥而超宇宙，翔寥廓而矫樊笼。斯上圣之神理，邈先几而感通。谅凡情之靡得，徒仰止於余衷。
    至於宅义依仁，栖贞履顺。崇礼让之扃闼，耸温恭之墙仞，赴<角是>壑而全忠，处龙乡而执信。情居损而能酌，时处Т而无愠（一作道在恒而不振），游书圃而摭芳，挹文河而澡润，循雅度而成则，服嘉言而遣吝。乃懿士之清规，实吾人之所徇；持弱操而知勉，饬微躬而底慎。思不忮而不求，绝相靡而相刃。慨投笔而长想，聊缀音於末韵。
    ○枯井赋
    粤若天生五材兮一不可弃，水包六府兮万人修利，樽杯饮兮变其淳朴，凿井汲泉兮兴其绘事。六十四卦兮表其名，二十八宿兮列其位。伯益创而功立，重华浚而德备。故有神邱玉槛，仙苑银床，浪华浮润，醴泉味芳。永康则金精化鸟，曲阜则土怪成羊。感至诚於汉将，通瑞气於吴王。
    若乃悬纟下垂，抽瓶上出。穷百丈之幽秘，极九重之邃密。由中夏而浃外区，自帝王而周庶匹。接壤邻甸，骈闾比室。咸赖此以资生，必待斯而养质，随大小而周用，任多少而取实。环终始兮历古今，积岁时而绵月日。汤七载而无减，尧九年而不溢。一家旷兮靡宁，寸路虚而有恤。运其功兮信广，收其利兮焉毕？
    及夫栏倾毁，土陷泉沈，滋液中耗，泥上侵。古桃憔兮无色，枯桐零落兮罢阴。霜霰积兮空园冷，荆棘攒兮荒径深。昔时之所趋挹，畴日之所窥临，皆指新而竞往，罕存旧而来寻。岂唯见嗤於射鲋，谅亦兴叹於无禽？如使崩坏重修，堙泉更渫，澄汰滓，鉴观清冽。拟画处之莲房，除哭者之茅。近类济人之井，远分夏后之穴。若涧溪之始注，犹泛滥之初决，当给养之不穷，宁酌甘而先竭？
    乱曰：有通有塞兮道之恒，时用时舍兮业方宏。疏而泄兮甘润腾，壅而竭兮泥增。彼幽涸兮如重启，济穷渴兮良所能。
    ○明堂灾极谏疏
    文明垂拱後，执政者未满岁率以罪去，大抵皆恶逆不道。夫构大厦济巨川，必择文梓ゴサ。若亟毁而败，则是用朽大乘胶船也。臣谓陛下求贤之意切，而取人之路宽，故一言有合而付大任。夫以尧举舜，犹历试诸艰。况庸庸者可超处辅相，以百揆万机卑小人哉？
    ○上东宫启
    臣承庆言：伏以殿下国之储贰，主器承祧，百姓系心，万方延首。行一中天下所瞻，出一言天下所听。动静不可以不慎，进退不可以不思。固须数引正人，询谋得失，使忠言日闻於耳，善事每关於心，所为合度，必自知其过。如此，则正心起，邪心息，德业日新，声闻弥广，福禄可以长守，荣位可以久安。若诌谀在侧，忠良不进。意有所向，则合词称善。言未出口，则同声称美。有非莫悟，有过莫知。便自为神睿聪明，超绝今古，骄溢之渐，常必由之。伏愿特留睿情，每存规诫，闻过必改，见善必行。朝夕孜孜，常恐不及。则邦家是赖，天下幸甚。
    进德修业，《大易》垂文；说礼敦诗，《春秋》所贵。《尚书》云：“念终始，典于学。”《礼》云：“玉不琢，不成器；人不学，不知道。”孔子曰：“吾尝终日不食，终夜不寝，以思，无益，不如学也。”殿下昔在藩邸，耽读典坟，论道观书，匪朝伊夕。自升储贰，已历炎凉。侍读承言，稍以稀简。虽睿姿天挺，神明生知，器业自然，非求外奖。然更加研励，弥益风猷。伏愿数召儒生，勤修学艺。缣缃不离於左右，披阅无舍於光阴。使日知所未知，月闻所未闻。凡在匹夫，苟能强学，犹可以高取名誉，坐致簪缨，况殿下以储后之尊，而能留心於学，德音之美，固无得而称焉。
    畋猎驰骋，败德之源。必须顺动，不可以盘游无度。至於从禽逐兽，绝野驰原，骏足□飞，轻弧电举。当其适意，岂惮艰危？无险不陵，无深不赴。忽然奔马委辔，猛兽逸群。致惊骇之忧，贻颠坠之患。虽有所悔，如何可及？夫以千金之子，犹且坐不垂堂，况在万国之贞，岂可不思重慎？殿下初升储位，养德春闱。理宜静默自居，文史为务；不可数为游纵，以损德音。《尚书》云：“内作色荒，外作禽荒。酣酒嗜音，峻宇雕墙。有一於此，未或不亡。”伏愿详览古今，以为鉴戒。
    殿下驱使之人，每於北门召入，如此等色，皆是忄佥利小人，缘得供奉祗承，自谓别蒙恩幸。外则妄为威福，内则专事谄谀。巧媚百端，以求颜色。日为一事，时进一言，渐渍纤织微，遂成瑕累。此之浸润，最难觉察，特须斥远屏黜，不宜亲近左右。殿下皇储国嗣，帝子天孙。府库充盈，宫室崇丽。但使不为鄙僻，不作奢淫，凡所营求，有司毕备，何藉此等，别有祗承？今南衙官寮，皆是绅士子。或耆年旧德，博识洽闻；或雅望英材，修身洁行。莫不策名委质，奉事殿下，自非陪扈法仗，不得一奉宸颜。岂有仆隶舆台，而可特承恩盼？伏愿一皆杜绝，勿许更至宫闱。所见者唯端士正人，所闻者唯诗礼典诰，则邪孽无由而起，咎悔无从而生。睿德弥高，休声日远。
    伏见今年六月三十日令书，以崇文馆中学士极少，令宾客庶子詹事及宫官五品以下各举所知。令出已来，日月已久，官寮所举，咸已进名，迄至於今，更无进止。殿下敦崇学艺广访时英。天下四方，莫不欣悦；文学之士，饬躬待问。而淹历时序，未有指归，朝中绅，咸谓殿下徒有其声，而无其实。私谈窃议，颇盈众口。但令出惟行，理非虚设。举能进善，其事不轻。一降令书，终年寂寞。天下英髦，谁不解体？此乃欲益反损，应是更非。伏愿与宾客庶子等量宜早为处分，事或不可专决，亦须速以闻奏，不可淹延，致招诽议。
    今关陇之外，蕃夷寇窃，国家将申吊伐，大兴师旅，转输给用，糜费日多。圣上内恤黎元，外忧疆场，宵衣旰食，惕虑兢怀。殿下在国为储君，在家为长子，事兼家国，何以自宁？至於居处服玩，饮食声乐，并请务从省约，以助圣上忧劳。不可每事丰华，自为安逸。
    储副之尊，士庶瞻仰。虽宫闱务简，不资每日坐朝，至於朔望之辰，诸王宾客咸萃，皆欲亲承睿旨，肃奉宸仪。伏见秋冬以来，累月不曾一坐，恭已之义，窃谓有亏。伏愿每至此朝，特临法仗。则殿下无晏安之逸，群寮有趋奉之欢。
    臣闻体宽裕之德者，在乎纳谏；怀忠贞之极者，期於尽节。是知君以不讳昭其美，臣以无隐达其诚。固君臣之大义，古今之通道，伏惟殿下挺研几，凝贞毓照。处帝王之元子，为亿兆之副君。当其册命之初，天下含齿戴。童儿牧竖，莫不欢忻踊跃，舞讴歌者，以殿下至德至仁克忠克孝，故能上当天意，下应人心。虽夏邦建启，周朝立诵，不之及也。但能行之以道，守之以仁。居安虏危，在满防溢。一日三省，一事九思。知稼穑之艰难，省宫苑之游玩。正辞雅诰，每关心术；于声乱色。不留聪明。忠谠者引而亲之，便佞者屏而远之，则可以长主宗鬯，永在国本。照黄离以保元吉，居苍震而享利贞。
    臣出自胶庠，即参藩邸，微班再易，驰年十变。短才弱翰，滥蒙甄奖；书记文章，特受恩寄。洎乎嗣登银榜，复得忝侍铜闱。俯存簪履之馀，仰攀鳞羽之末。荡荡鸿泽，г濡不已；区区浅志，答效无阶。所以输罄心源，沥尽肝血，奉刍尧之片议，献狂瞽之一言。庶轻露驰声，薄滋於少海；纤尘骤影，微助於瑶山。逆耳傥伸，触鳞甘罪。无任忄空款之至，谨奉启以闻。
    ○重上直言谏东宫启
    臣闻太子者，君之贰，国之本也。所以承宗庙之重，系亿兆之心，万国以贞，四海属望。殿下以仁孝之德，明睿之姿，岳峙泉澄，金贞玉裕。天皇升殿下以储副，寄殿下以监抚，欲使照无不及，恩无不覃。百僚仰重曜之辉，万姓闻氵存雷之响。
    夫君以人为本，人以食为命。君非人无以保其位，人非食无以全其生。故孔子曰：“百姓足，君孰与不足？百姓不足，君孰与足？”自顷年以来，频有水旱，菽粟不能丰稔，黎庶自致煎穷。今夏亢阳，米价腾踊。贫窭之室，无以自资，朝夕遑遑，惟忧馁馑。下人之并非瘼，实可矜；稼墙艰难，所宜详悉。天皇所以垂衣北极，殿下所以守器东宫，（一作朝）为天下之所尊，得天下之所利者，岂惟上元之幽赞？亦百姓之倚命也。百姓危则社稷不能独安，百姓乱则帝王不能独理，故古之明君，饱而知人饥，温而知人寒，每以天下为忧，不以四海为乐，今关陇之外，凶寇恁陵西土边，凋丧将尽，干戈日用，烽柝荐惊。千里有劳於馈粮，三农不遑於稼穑。虽蜂虿之小毒，亦足以烦师旅而扰边隅矣。殿下为臣为子，乃国乃家。为臣在於竭忠，为子期於尽孝。在家不可以自逸，在国不可以自康。一物有亏，圣上每留神念；三边或梗，殿下岂不兢怀？况当养德之秋，非是任情之日。伏承北门之内，造作不常，玩好所营，或有烦费。倡优杂伎，不息於前；鼓吹繁声，亟闻於外。既喧听览，且黩宫闱。兼之仆隶小人，缘此得亲左右，亦既奉承颜色，能不恃赖恩光？作福作威，莫不由此。若不防慎，必有愆非。倘使微累德音，於後悔之何及？《书》云：“不作无益害有益。”此皆无益之事，固不可出错而悦之。
    臣又闻在上不骄，高而不危；制节谨度，满而不溢。高而不危，所以长守贵；满而不溢，所以长守富。是知高危不可不慎，满溢不可不持。《易》曰：“君子终日乾乾，夕惕若厉，无咎。”敬慎之谓也。在於凡庶，能守而行之，犹可以高振声华，坐致荣禄。殿下有少阳之位，有天挺之姿，片善而天下必闻，小能而天下咸服。岂可不为尽善尽美之道，以取可久可大之名哉？伏愿博览经书，以广其德；屏退声色，以抑其情。静默无为，恬虚寡欲。非礼勿动，非法不言。居处服玩，必循节俭；畋猎游娱，不为纵逞。正人端士，必引而亲之；便僻侧媚，必斥而远之，使惠声溢於远近，仁风翔於内外，则可以克享终吉，长保利贞，为上嗣之称首，奉圣人之鸿业者矣。臣昔参朱邸，忝胶东之藩吏；晚侍清宫，叨望苑之储き。每得亲承睿盼，侧奉宸规。出入银榜之前，旦暮铜楼之下。小人顶戴，无以胜恩。区区浅诚，窃不自已。古人耻其君不及尧舜，臣亦愿陛下超於启发。是以冒进狂言，庶有裨於万一；微生万死，实无限於三泉。谨启。
    ☆长孙讷言
    讷言，仪凤时人。
    ○笺注广韵序
    此制酌古尚今，无以加也。然古传之已久，多失本源，差之一画，讵惟千里？见炙从肉，莫究厥由；辄意形声，固当从夕。及其晤矣，彼乃乖斯；若靡冯焉，他皆仿此。倾佩经之隙，沐雨之馀，楷其纰缪，畴兹得失。银钩创阅，晋豕成群；荡栉行披，鲁鱼盈贯。遂徵金篆，遐溯石渠，略题会意之辞，仍记所由之典。亦有一文两体，不复备陈；数字同归，惟其择善。勿谓有增有减，便虑不同；一点一画，咸资别据。其有类杂，并为训解，传之不谬，庶埒笺云。
    ☆刘审礼
    审礼，徐州彭城人。贞观中历左骑卫郎将，迁工部尚书检校左卫大将军。仪凤三年副中书令李敬元讨吐蕃，败被执，卒於吐蕃，赠工部尚书，谥曰僖。
    ○议释道不应拜俗状
    一、窃见王者尊敬神，祗之类尊佛弟子，是以明其远致，尊其所尊，抑从拜礼，愚谓未可。
    一、比见官人承诏不拜王师，非是师贱下人，乃以敬其主教。出家僧众，染衣除，异俗标形，承佛纶言，为国崇福。君父致敬，不礼其身；僧披法衣，不拜君父。
    一、窃见神象所立，因人作形，形已作成，人还返敬。岂以因人所立，则不致尊？若不致尊，立之何用？佛以遗教，付嘱国王。王之所立，王还尊敬。如王不敬，立之何益？
    一、窃见承先代之後者，立居百王之上。道士等身披老君之法服，口传老君之法言，同俗致拜，恐乖其礼，谨议。
    ☆贾大隐
    大隐，太学博士公彦子，仪凤中为太常博士，终礼部侍郎。
    ○驳周立崇先七庙议
    臣窃准秦汉皇太后临朝称制，并据礼经正文。天子七庙，诸侯五庙，盖百王不易之义，万代常行之法，未有越礼违古，而擅裁仪注者也。今周别引浮议，广述异文，直崇临朝权仪，不依国家常度。升崇先之庙而七，降国家之庙而五。臣闻皇图广辟，实崇宗社之尊。帝业宏基，实等山河之固。伏以天步多艰，时逢遏密。代天理物，自古有之。伏惟皇太后亲承顾托，忧勤黎庶，纳孝慈之请，垂矜抚之怀，实所谓光显大猷，恢崇圣载。其崇先庙室，合同诸侯之数；国家宗庙，不合辄有移变。臣之愚直，并依正礼，周之请，实乖古仪。
    ●卷一百八十九
    ☆韦叔夏
    叔夏，宰相安石兄。举明经，调露时累除太常博士，长安中累擢春官侍郎，转太常少卿，进银青光禄大夫，拜国子祭酒，封沛郡公。卒年七十馀，赠兖州都督修文馆学士，谥曰文。
    ○建太社议
    谨按祭法云：王者立太社，然王社所祭之处，书传无文。《汉书郊祀志》：“汉兴。已有官社，未立官稷。遂於官社後立官稷，以夏禹配食官社，以后稷配食官稷。”瓒云：“案高纪，立汉社稷，所谓太社也。时又有官社，配以夏禹，所谓王社也。”见汉祠令，而未立官稷，至此始立之。光武中兴，不产官稷，相承至今，魏以官稷为帝社。故挚虞议曰：“魏氏故事立大社帝社是也。”晋初或废或置，皆不言当时所置之处。或云：“两社同处，王社在大社之西。”崔氏、皇甫氏并云：“王社在藉田”，引《诗》藉田而祈社稷为证。
    今谨按卫宏《汉旧仪》，春始东耕於藉田，官祀先农，则神农也。又《五经要义》云：“立坛於田，所以祠先农，坛之制度如社。”魏秦静议云：“风伯、雨师、灵星、先农与社稷，为国之六神。”晋泰始四年，上耕於东郊，以太牢祀先农。又周隋旧仪及皇朝新礼，先农皆祭帝神农，配以后稷，是则王社、先农，其来自远，各在祀典，不可合而为一。今欲崇立帝社，实违礼经，望於藉田之中，别立帝社、帝稷，配以禹弃。则先农帝社，两祠咸秩，协载芟之义，符祭法之文。
    ○改先农坛为帝社坛奏
    谨按经典，无先农之文。《礼记祭法》云：“王自为立社曰王社。”先儒以为社在藉田。《诗》之《载芟篇》序云：“春藉田而祈社稷是也。”永徽年中，犹名藉田。垂拱已後，删定改为先农。先农与社，本是一神，频有改张，以惑人听。其先农坛请改为帝社坛，以应礼经王社之义。其祭先农既改为帝社坛，仍准令用孟春吉亥祠后土，以勾龙氏配。
    ○太社用石主议
    《春秋》传曰：“君以军行，祓社衅鼓，祝奉以从。”《书》曰：“不用命，戮於社。社之主，盖用石为之，奉为将行也。”是郑元以社主用石。崔灵恩《三礼义宗》曰：“社之神用石。以土地所主最为实，故用石也。”又《吕氏春秋》云：“殷人之礼，其社用石。”《後魏书》云：“天平四年四月，太社石主迁於社宫。”是社主用石，古有明说。周礼由主各用所宜之木者，彼谓人间之社，非太社也。
    ○社主制度议
    社主制度长短，在礼无文。且天子亲征，又载社主。谓之社事，则社之神主，可载而行。今详议，以为主既可载，明非过重。按《郊特牲》云：“社祭土而主阴气。”《韩诗外传》云：“天子大社方五丈，诸侯半之。”盖以五是土数，故坛方五丈。其社主请准五数长五尺，准阴之二数，方二尺。剡其上以象物生，方其下以象地体。埋其半，以根在土中，而本末均也。则神道设教，法象有凭，其尺请用古尺。
    ○太社议
    《韩诗外传》云：“天子太社，广五尺，各分置四方色讫，上冒以黄土。”说者云：“冒以黄土者，象王者覆被四方。”据此，则合用黄土，遍覆坛上。今检旧坛之上，亦备方色。
    ○明堂大飨议
    谨按礼：明堂大享，唯祀五方五帝。故《月令季秋令》云：“是月也大享帝。”则《曲礼》所云：“大享不问卜。”郑元注云：“谓遍祭五帝於明堂，莫适卜是也。”又按《祭法》云：“祖文王而宗武王。”郑元注云：“祭五帝、五神於明堂，曰祖宗。”故《孝经》云：“宗祀文王於明堂，以配上帝。”据此诸文，明堂正礼，唯祀五帝，配以宗祖及五帝五官神等，自外馀神，并不合预。
    伏惟陛下追远情深，崇志切，故於明堂享祀，加昊天上帝皇地，重之以先后配享。此乃补前王之阙典，宏严配之虔诚。往以神都郊坛未建，乃於明堂之下，广祭众神，盖义出权时，非不刊之礼也。谨按《礼》经：“其内官、中官、五岳、四渎诸神，并合从祀於二至。”明堂总奠，事乃不经。然则宗祀配天之亲，杂与小神同荐，於严敬之道，理有不安。望请每岁元日，惟祀天地大神，配以帝后。基五岳以下，请依礼於冬夏二至，从方丘圆丘，庶不烦黩。
    ☆朱怀隐
    怀隐，进士，登仕郎。
    ○大唐方与县故栖霞寺讲堂佛钟经碑
</div>
    <div class="pagination">
<a href="全唐文_page121.html">上一页</a><span>...</span><a href="全唐文_page117.html">117</a><a href="全唐文_page118.html">118</a><a href="全唐文_page119.html">119</a><a href="全唐文_page120.html">120</a><a href="全唐文_page121.html">121</a><span class="current-page">122</span><a href="全唐文_page123.html">123</a><a href="全唐文_page124.html">124</a><a href="全唐文_page125.html">125</a><a href="全唐文_page126.html">126</a><a href="全唐文_page127.html">127</a><span>...</span><a href="全唐文_page123.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
