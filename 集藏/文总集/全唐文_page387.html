<!DOCTYPE html>
<html>
<head>
    <meta charset="UTF-8">
    <title>全唐文 - 第 387 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 387 页/共 603 页</h1>
    <div class="content">    ○授沈傅师左拾遗史馆修撰制
    京兆府县尉沈傅师：庶职之重者，其史氏欤？历代以来，甚难其选。非雄文博学，辅之以通识者，则无以称命。今兹命尔，其有旨哉。昔谈之书，迁能修之；彪之史，固能终之。惟尔先父，尝撰《建中实录》，文质详略，颇得其中。尔宜继前志，率前修，无忝无父之官之职。可左拾遗史馆修撰。
    ○除许孟容河南尹兼常侍制
    昔吴公、袁安为河南尹守，皆能以廉平清肃，驭吏教人。孰能继之？我有良吏，某官许孟容，才志甚大，言论甚高，在台阁间，蔼然公望。尝尹京邑，观其器用，临事能守，当官敢言，不吐刚以茹柔，不附上以急下，政无烦碎，甚合众心。及是转迁，颇有遗爱。河洛千里，都畿在焉，凡所选任，必归望实，考言询事，非尔而谁？不忘旧政，可立新绩，仍以骑省，申而宠之。
    ○除李程郎中制
    隋州刺史李程，顷以词学，入参训命，旋以才用，出领诏条。汉东大郡，委之共理，励精为政，三年有成。中外序迁，朝之彝典，尚书郎缺，尔宜补之。
    ○裴克谅权知华阴县令制
    华阴令卒，非选补时，调租勉农，政不可缺。前镇国军判官试大理评事裴克谅，久佐本府，颇有勤绩，属邑利病，尔必周知，宜假铜墨，试其才理，待有所立，方议正名。
    ○赠高郢官制
    故尚书右仆射高郢，立身从事，皆有本末。在乱不污，可以言忠；守官不挠，可以言直；以道佐主，可以言正；以年致仕，可以言礼。有一於此，人鲜克举，况备四者，不亦君子乎。天不遗，深用轸悼，宜加褒赠，以旌其风，仍俾善人，闻而知劝。可赠某官。
    ○贬于尹躬洋州刺史制
    中书舍人于尹躬，其弟皋谟，赃污狼籍，虽无从坐之法，合当失教之责。然以典职诏命，恭勤五年，我即念劳，尔宜思过。俾居近郡，兹谓得中。
    ○赠裴官制
    故太子宾客裴，忠正恭慎，佐予为理，事君尽礼，徇国忘身，积忧与劳，构成疾恙，以致沦逝，念之恻然。顷属多故，未申礼典，永惟褒饰，宁忘於心。今则命数之间，宜从加等，庶使忠於君者，有以劝焉。可赠某官。
    ○除军使宁节度使制
    金方之气，凝为将星。王者法天，选命豪杰，授之以钺，拜为将军，以威西戎，以护中夏，而倚望若是，安可非其人哉？某官某，出忠入孝，仗信抱义，行有馀力，学剑读书，郁然将材，用兼文武。自领军卫，为我爪牙，夙夜警巡，不懈於位。材官知训，环列增勋，服勤五年，兹为成绩，可以移用，使之守疆。郇大藩，控扼胡虏，若得良将，则无外虞。知臣者君，非尔不可，仍加副相，以重是行。勉树勤劳，式光宠擢。
    ○除韦贯之中书侍郎平章事制
    门下：周宣、汉宣，继体之主，一得申甫，一得魏邴，咸克致理，号为中兴。朕嗣位以来，永监前烈，惟是贤俊，寤寐求思。历选周行，乃获时彦，宜以政柄，举而授之，具官韦贯之。温重明正，国之公器，当官必守，临事能断，简在朕志，迨今累年。乃者擢居谏司，以观其直，出领符行，以观其理，烦之剧务，以观其用，访之大政，以观其体。历试必中，众望允属，倚之为相，佥曰宜哉。可中书侍郎同中书门下平章事。夫臣事君以忠，後从谏则圣，靡不有始，鲜克有终，理化不成，恒由於此。今我与尔，永终是图，虽休勿休，以臻其极。呜呼！二宣之业，吾有望焉。
    ○除拾遗监察等制
    渭南县尉庾敬休等，咸文行清茂，士之秀者，宜从吏列，擢在朝行。各随才用，法铧以职，司谏、执宪，伫有可称。
    ○除范传正宣歙观察使制
    古之诸侯，三载考绩，选其贤者，命为长率，所以劝功行而兴理化也。苏州刺史范传正，文学政事，二美具焉。选自郎署，出分符竹，江南列郡，连领者三。所至之部，悉心为理，明谕朝旨，恭守诏条，谨身省事，以临其下。政简而肃，意诚而明，吏不能欺，人是以息。而“去思”之叹，“来暮”之谣，往复有政，闻於人听，虽古循吏，蔑以加之。朕以陵阳奥壤，土广人庶，其地有险，所寄非轻。迹其前效，可当此选。况黟歙之遗爱尚在，吴兴之新政方播，升车便道，足慰人心，固当望风自安，计日而理。倚注於尔，往宜钦哉。
    ○边镇节度使起复制
    执亲之丧三年，礼也，圣人不得已而夺之；金革之事无避，权也，忠臣不得已而从之，某官某，握我兵要，守在塞门，忠勇威惠，合以为用，师人悦附，戎虏畏服，迨彼诸部，闻其姓名。况岁广屯田，日讨军实，载陈远略，方集大勋。自罹家艰，遽致公政，茹荼衔┰，已过旬时。而军旅不可以无帅，疆场不可以无主，且虑人慢，或生戎心。盖臣节大於孝思，王事急於情礼，舍轻从重，徇公灭私，变而通之，正在於此。俾加戎秩，用护边封，往复旧职，无违朕命。
    ○除任迪简检校右仆射制
    《书》曰：“德懋懋官，功懋懋赏。”此先王所以匡饰天下也。其有忠劳输於国，惠泽及於人，高位厚赏，朕无所爱。某官任迪简，顷以本镇元戎来朝，俾佐师律，实掌留务。属偏裨不轨，诱动军部，乱行忤命，至於再三，而迪简冒白刃於戎首，赤心於人腹，挺身誓众，罔不率从。群情既归，因命为帅。况闾阎荡析，仓廪匮竭，野有饿莩，军无见粮，又能推恩信以结众心，率勤俭以劝生业，士旅悦附，流庸思归，周月之间，泰然安堵，开幕府，叶和亲邻，俾予无忧，时乃之力。夫为将守，立功如斯，不加爵赏，何劝来者？建官惟百，端揆长之，自非勋贤，不在此选。以是加等之命，宠乃殊常之绩，俾增威於阃外，仍就拜於军中。尔其钦哉，无替厥命。
    ○除常侍制
    某官某，往以强毅刚正，见称於时，擢在左曹，俾之驳议。旋以言动小有过差，左迁远藩，亦闻有政。虽经三黜，仅历二纪，而坚直之气，终是不渝，人之所难，亦足嘉尚。宜可束带，立之於朝，正色谠言，时有所取。俾登西掖，仍珥右貂，从容前後，以备顾问。
    ○除裴武太府卿制
    敕：聚九州之赋，辨百货之名，按其度程，谨其出纳，孰为主者，外府上卿。务殷秩崇，不易其选。某官裴武，有通敏之识，有倚办之才，以兹器用，早膺任使，畜之务，罔不励精，累有勤绩，存乎官次。而受藏之府，国用所资，若非使能，何以集事？俾升显列，仍委剧务。尔宜率其官属，钦乃职司，会帑藏出入之要，修权量平校之法，以遵成式，无使改易，谨而守之，斯为称职。
    ○杜佑致仕制
    敕：尽悴事君，明哲保身，进退始终，不失其道，自非贤达，孰能兼之？司徒同平章事杜佑，以长才名略，为国元臣，历事四朝，殆逾三纪，出专征镇，为诸侯帅，入赞台衮，为王室辅，嘉猷茂绩，中外洽闻，宠任既崇，勤劳亦至。顷以年登致仕，退请悬车，方深倚注，久未得谢，勉就牵率，迨兹累年。今抗疏披诚，至於数四，敦谕颇切，陈乞弥坚，期於必遂，理不可夺。守冲知止，佑实有焉，贤哉大夫，今古同道。宜从优异之命，式表褒崇之礼，尚资耆望，俾傅东朝。可太子太师致仕，如天气晴和，亦任朝谒。昔祁奚、申叔，皆就请老，国有大事，入议否臧。忠臣爱君，岂必在位，永观前事，期副兹怀。
    ○郑涵等太常博士制
    某官郑涵等，并早以文行，久从吏职，辈流之间，颇为淹滞。况雅有学识，进修不已，礼官方缺，宜当此选。凡朝廷礼制，或损益有宜，中外谥议，或褒贬不决，尔为博士，皆得正之。所任非轻，各敬乃事。并可太常博士。
    ○除韩皋东都留守制
    国之都府，半在东州，未遑时巡，方委留镇，非位望崇盛加之勋旧者，则不足以允佥属而副重寄也。刑部尚书韩皋，名德之後，郁然公才，正行通规，贯乎始终。累迁台府，连镇藩维，入修职业，出树风声，故多遗爱，著闻中外。况一登朝序，殆三十年，旧德耆望，无居其右。俾东夏，佥以为然，乃加冢卿，以示崇宠。敬服嘉命，永孚於休。可检校吏部尚书东都留守。
    ○中书舍人韦贯之授礼部侍郎制
    敕：典郊祀之礼，献贤能之书，今小宗伯，实兼二事，非直清明正者，不足以处之。中书舍人韦贯之，沉实坚峻，文以礼乐，行成於内，移用於官，公直之声，满於台阁。顷以词藻，亚禁掖，秉笔书命，时称得人。久积勤劳，宜有迁转，可使典礼，以和神人，可使考文，以第俊秀。仪曹之选，佥议所归，往修乃官，无替厥问。可礼部侍郎，馀如故。
    ○薛存诚除御史中丞制
    敕：庶官之政，得人则举，况中执宪，准绳之司，所以提振纪纲，端肃内外，盖一职修者，其斯任之谓欤。给事中薛存诚，选自郎署，列於左曹，居必静专，言皆谠正，章疏驳议，多所忠益。可以执宪，立於朝端。况副相方缺，台纲是领，纠正百官，尔得专之。夫直而不绞，威而不猛，不附上而急下，不犯弱以违强，率是而行，号为称职。敬服斯命，往其懋哉。可御史中丞，馀如故。
    ○前长安县令许季同除刑部郎中前万年县令杜羔除户部郎中制
    前长安县令许季同、前万年县令杜羔等，顷自郎署，分宰京邑，而长吏待之，小乖常礼。虽同辞托故，动未得中，然远耻以退，道不失正，各从免职，亦既逾时。况文行政能，皆推於众，询诸时议，宜有迁授。尚书郎缺，方选才良，宪部、人曹，俾膺并命。季同可刑部郎中，羔可户部郎中。
    ○京兆少尹辛秘可汝州刺史制
    京兆少尹辛秘，顷守吴兴，时逢扰乱，安人殄寇，节效可称。出ヘ戎车，入贰京辇，亦有政绩，著於官常。今以汝汾军郡之大，方求良吏，委之分忧。询事考能，尔当其选，往即乃土，以舒吾人。可汝州刺史。
    ●卷六百六十一
    ☆白居易（六）
    ○除李逊京兆尹制
    近岁京兆长吏数迁，诚不便时。抑有其故，或钤键不谨，吏缘为奸，或钩距太烦，人受其弊，既非中道，皆不得已而罢之。宜求恬智宽猛相济者，亲谕斯旨，使久於其职，以息吾人。浙江东道观察使御史中丞李逊，十年以来，连守四郡，或纷扰之际，或荒馑之馀，威惠所加，罔不和辑。赏其殊绩，擢在大藩，自临会稽，一如旧政。况省科禁以便俗，通津梁以息征，动遵诏条，深副朝旨。江南列镇，良帅则多，集课程功，尔为称首。而内史之选，久难其人，今予所求，唯尔可使。虽表率州部，其委非轻，然尹正京师，所资尤急。宜辍材於浩壤，伫观政於辇毂，望尔有成，无替厥命。可权知京兆尹。
    ○除孔等官制
    浑金、璞玉、方圭、圆珠，虽性异质殊，皆国宝也。是故能官人者，亦辨而用之。谏议大夫孔，静夺贞白，不涉声利，执言守事，无所依违。驾部郎中薛存诚，廉洁直方，饰以词藻，中立不倚，介然风规。吏部员外郎王涯，端明精实，加之以敏。懿文茂学，尤推於时。并历践朝行，恪勤官次，谏垣、郎署，蔼其休声。宜加公奖，擢在近侍，左右禁闼，可以同升。必能评奏台议，发扬纶诰，临事有立，属词可观。各随所长，法铧以职，祗奉乃事，无替厥猷。存诚并可给事中，涯可兵部员外郎知制诰。
    ○除李建吏部员外郎制
    敕：六官之属，选部郎首之，历代以来，诸曹郎之中，择其践历久，考第高，加以有器局律度者迁焉。今之选任，亦由是矣。兵部员外郎李建，文行才理，公勤课绩，可谓具美，宜居厥官。岁调方殷，勉勤尔事。可吏部员外郎。
    ○除刘伯刍虢州刺史制
    给事中刘伯刍，以文雅才名，给事左闼，实掌驳议，再逾岁时，亦谓恪勤，宜从迁转。而虢略近郡，黎人未康，藉尔良能，为予抚字，悬赏伫效，勉哉是行。可授虢州刺史。
    ○除周怀义丰州刺史天德军使制
    西受降城，尤居边要，西戎、北虏，介乎其间。委之郡符，建以戎号，将守之选，宜乎得人。前汝州刺史周怀义，久列禁卫，尝从征伐，又领军郡，率著勤功，宜加奖用，可属忧寄。况兹要镇，实扼戎吭，犄角诸军，扃右地，牧人训旅，兼领非轻。无替前劳，在申後效。可丰州刺史天德军使。
    ○除某官王某魏博节度使制
    师长之选，重难其人，况河上列城，邺中雄镇，初丧良帅，思安众心，若亲与仁，方膺是命。某官王某，出忠入孝，根乎至性，好学乐善，出於馀力，发自修己，施於为政，可以守土，可以长人。今两河之间，三军乏帅，是用命尔，领兹大藩，澄清魏风，辑理相土，为我垣翰，永孚於休。往其钦哉，无替厥职。可魏博等州节度观察使。
    ○除某节度留後起复制
    懋勋德者，庆锺於嗣，袭忠顺者，教本於亲，於是乎有代及之恩，有赏延之命，所以光子道而激臣节也。兹惟旧典，可举而行。某官某，惟乃祖、父，勤劳王家，咸有忠功，书於甲令。降及於尔，亦克负荷，早承义训，久ヘ戎麾，自罹悯凶，能著诚敬，恭俟朝命，靖安人心，虽在幼冲，足可嘉奖。今属元戎初丧，众望禺然，宜选亲贤，以为统帅。留府之事，俾尔专之，加戎秩以夺哀，迁冬卿以示宠。奉扬新命，无忘前修，尔宜懋哉，悬赏伫效。可节度留後检校工部尚书。
    ○除薛平郑滑节度使制
    武牢以东，至於白马，形势之地，水陆之会，宜择文武兼备者以为守臣。右卫将军薛平，自司禁旅，为我爪牙，训整警巡，能宣其力。尝使於绝国，可谓有劳；尝牧於大都，亦闻有政。况忠厚为质，通明为用，秉吏道之刀尺，袭将门之弓裘，可以为三军之帅，可以理千乘之赋。俾辍才於北落，往节制於东方。尔宜式遏四封，辑宁百众，明简稽以实军旅，信赏罚以劝吏人，勉率乃职，无忝厥命。仍以冬卿、副相，兼而宠之，可检校工部尚书兼御史大夫郑滑颍等州节度使观察处等使。
    ○除卢士玟刘从周等官制
    君有举，左史得书之，政有阙，谏官得补之，二职者，历朝之清选也。前侍御史卢士玟，尝在西川，时为从事，乱危潜伏，能洁其身。前监察御史刘从周，顷佐宣城，奉公守正，端士之操，终然不渝。时所称论，并宜甄奖，况学术词藻，见推於众，并命清贯，佥以为宜，记事尽规，各伫能效。士玟可起居郎，从周可右补阙。张正一致仕制
    前谏议大夫张正一，学行器用，为时所称，擢居谏官，冀效忠谠。虽年齿未暮，而衰疾有加，所宜颐养，不可牵率。俾移优秩，以从致政。可国子司业致仕。
    ○张正甫苏州刺史制
    浙右列城，吴郡为大，地广人庶，旧称难理，多选他郡二千石之良者，转而迁焉。邓州刺史张正甫，自领南阳，仅经三载，廉平清简，以临其人，人安政和，理行第一。宜以大郡，推而广之，用旌前劳，且伫後效。可苏州刺史。
    ○崔清晋州刺史制
    左司郎中崔清，以才良行敏，补尚书郎，颇积功勤，宜加奖任，顷尝为郡，亦闻有政。平阳旧壤，时谓名藩，得才与能，方可共理。安人训俗，伫有成绩。可晋州刺史。
    ○除柳公绰御史中丞制
    敕：中宪之设，纠谬惩违，一引其纲，百职具举，非清与直，不称厥官。谏议大夫柳公绰，忠实有常，文以词学，介然端直，有古之遗风。顷居台宪，累次郎位，持平守正，人颇称之，擢首谏司，器望益重。今副相缺位，中司专席，惟有守者可以执宪，惟无私者可以闲邪，询事审官，尔当是选。光昭新命，振起旧章，宜一乃心，以扬其职。可御史大夫。
    ○除田兴工部尚书魏博节度使制
    驭下安人，其道不一，或序能以次用，或因效以拔才，所命虽殊，同归共理。某识某官田兴，时属本军初丧戎帅，乱政咸启，群心不宁，而兴列在偏裨，奋其义勇，谋成必中，事至能断，智略所及，指麾所加，一军获安，百众附悦。连献章疏，恭俟制命，有节有理，朕用嘉之。夫以将材如彼，军情若此，允膺不次之举，可责非常之功，是用宠之冬卿，擢为大将，仍以印绶，就拜军中。其敬之哉，无堕乃力。可检校工部尚书兼御史大夫魏博等州节度观察等使。
    ○除郑馀庆太子少傅制
    东朝三少，历代重选，不必备位，在乎得人。吏部尚书郑馀庆，贞明俭素，有古人风，发自修身，施於为政，出入中外，多历要重，咸有勤绩，存於官次。况动中礼法，学综儒元，是谓羽仪之臣，可居师傅之任。辅我元子，尔其勉欤。可太子少傅。
    ○除裴堪江西观察使制
    江西七郡，列邑数十，土沃人庶，今之奥区，财赋孔殷，国用所系，兹为重寄，宜付长才。同州刺史裴堪，素蓄器干，久经任遇。日者资其忠谅，入为谏议大夫，藉其良能，出为左冯翊，曾未周岁，政立绩成。区区一郡，未尽其用，锺陵要镇，可以委之。夫简其条章，平其赋役，徇公率正，以临其人，而人不安，未之有也。祗服厥命，往修乃官，仍兼中宪，以示优宠。可江西观察使兼御史中丞。
    ○赠杜佑太尉制
    生有爵禄，殁有褒赠，此王者所以崇哀荣之礼，厚君臣之恩。况有辅臣，所宜加等。某官致仕佑，以通济之才，公忠之节，逢时入用，为国大臣，外领藩镇，内参台铉，积勤尽悴，迨过三纪，左右於位，亦既八年。天不遗，夺我元老，悯然兴叹，实轸於怀。永言褒荣，俾峻礼命，上公之秩，用贲幽灵。呜呼！录旧旌劳，知予不忘。可赠太尉。
    ○除孔戢万年县令制
    京邑令缺，多择尚书郎有才理者补之。兵部员外郎孔戢，自御史府迁夏官之属，凡所莅职，一心奉公，在郎署间，称有名实，加以文学，缘饰吏能。俾宰京剧，伫有成效。
    ○除裴向同州刺史制
    冯翊之地，密迩郊畿，分内史之政，参京师之化，俾善所职，其在得人。京兆少尹裴向，器蕴利用，学通政事，久试吏治，颇著良能，累守大郡，入亚天府，奉上抚下，皆有可称。左辅之重，尔膺其选。况征赋犹重，人庶未康，实望良才，与之共治。勉副所举，往修厥官。可同州刺史。
    ○除武元衡门下侍郎平章事制
    门下：朕嗣守丕业，殆将十年，实赖一二辅臣，与之共理。故外镇方域，则仗以为将，有绛侯厚重之质，有邴吉宽大之风。自登台司，克厌人望。顷属巴蜀军後人残，权委节旄，俾往镇抚，信及夷貊，恩加疲瘵，每因利以施惠，不易俗而修教，政无苟得，人用便安。惠兹一方，时乃之绩，报政既久，属望益深。宜归左辅，以参大政。夫坦然公道，可以叙众才；旷然虚怀，可以应群务；弼违救失，不以尤悔为虑；进善绌恶，不以亲雠自嫌。用此辅君，足为名相，钦率是道，往复乃官。可门下侍郎同中书门下平章事。
    ○除李夷简西川节度使制
    征镇之大，实惟蜀川，西距於戎，南渐於海，有重江复山之险，有长毂坚甲之旅，水陆交会，华夷杂居，畴能治之，我有良帅。山南东道节度使李夷简，以正事上，以简临下，仗兹器用，累当任遇。执宪之难也，尔为台丞，其职甚举；司计之重也，尔调邦赋，其效可称。爰资长才，出领重镇，自总符钺，於汉之南，专奉诏条，削去弊政，均谷籍不一之赋，罢舟车无名之征，近悦远来，归如流水，俗用丕变，人迄小康，三载考功，尔为称首。进其右秩，迁於大藩，以均惠乎四方，以旌劝乎群吏。昔文翁明於教化，种优於政能，巴蜀之间，遗美犹在。不替前效，可以嗣之，伫闻有成，用光厥命。可检校吏部尚书剑南西川节度等使。
    ○除袁滋襄阳节度使制
    汉以二千石之良者，入为公卿；周以六官之贤者，出兼侯伯。内外之任，所命则殊，至於治军国宠忠贤，其致一也。户部尚书袁滋，奉上甚勤，临下甚简，安人拊众，尤是所长。须资其能，移镇东郡，略其科禁，缓其征徭，政不滋彰，人用休息，在郡七载，绩成课高。玺书徵还，益闻遗爱，老幼遮道，事邻古人。朕方勤┰疲民，褒奖循吏，累月再命，其有旨哉。举郑滑之政也，故旌武公之美，宠以司徒；忧襄汉之人也，故仗叔子之才，委兹征镇。类能而使，其在此乎！勉扬厥声，无替前效。可某官充山南东道节度等使。
    ○归登右常侍制
    敕：近侍之列，骑省为贵，历代迄今，选任颇重，必询望实，而後命之。工部侍郎归登，朴忠沈厚，心无诡诈，介圭不饰，止水无波，澹然自居，以致名称。抱此素行，历践清贯，掌议左掖，贰职冬官，岁时滋深，体望益茂。可以备顾问应对之选，列言语侍从之臣，冠附貂蝉，立之於右，访诸时论，佥以为然。可右散骑常侍。
    ○李程行军司马制
    隋州刺史李程，顷自周行，出分忧寄，汉南大郡，守之五年，颇著良能，宜当选奖。况专习文学，通知兵事，西南重镇，初委元戎，慎选副车，尔当此举。三军之重，俾往贰之，仍加宪职，以示优宠。可御史中丞剑南西川行军司马。
    ○李甑虞部郎中制
    金州刺史李甑，雅有文艺，饰以政事，早从吏职，久领郡符，谨慎廉平，颇副所任。虞曹郎缺，命以序迁。敬兹宠命，勉守厥位。可尚书虞部郎中。
    ○牛僧孺监察御史制
    河南县尉牛僧孺，志行修饰，词学优长，顷对策於庭，其词亮直，累从吏职，颇谓滞淹，访诸时论，宜当朝选。俾升宪府，以观其才。可监察御史。
    ○裴克谅量留制
    华州刺史奏，华阴令裴克谅，在官清白奉法，考秩向满，其政如初，借留三年，用观成绩。朕方旌求良吏，俾养黎元，适副所怀，宜可其奏。
    ○张聿都水使者制
</div>
    <div class="pagination">
<a href="全唐文_page386.html">上一页</a><span>...</span><a href="全唐文_page382.html">382</a><a href="全唐文_page383.html">383</a><a href="全唐文_page384.html">384</a><a href="全唐文_page385.html">385</a><a href="全唐文_page386.html">386</a><span class="current-page">387</span><a href="全唐文_page388.html">388</a><a href="全唐文_page389.html">389</a><a href="全唐文_page390.html">390</a><a href="全唐文_page391.html">391</a><a href="全唐文_page392.html">392</a><span>...</span><a href="全唐文_page388.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
