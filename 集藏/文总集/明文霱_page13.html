<!DOCTYPE html>
<html>
<head>
    <meta charset="UTF-8">
    <title>明文霱 - 第 13 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文霱 - 第 13 页/共 78 页</h1>
    <div class="content">　　赠督府少司马郑公序 
　　赠山西方伯吴公序 
　　贺黄贞父转膳部郎序 
　　送殷无美出守夷陵序 
　　滕侯赵仲一实政录序 
　　送钱先生归娄东序 
　　顾升伯太史别序 
　　长安送黄竹石序 
　　刘元博洛游序 
　　寿彭翁彦宽八十序 
　　寿李元玉六十序 
　　寿萧先生序 
　　寿大司马督府太华何公序 
　　为孝廉顾道通追寿父母序 
　　赠大都督玉江杨公五十序 
　　奉襄王殿下序 
　　养生契 
　　荐履篇 
　　寿琅琊王闲仲先生六十序 
　　寿杨太公七十序 

　　○送陈侍御奉太夫人南还序 

　　冯琦 
　　今年春。陈侍御从龙以河南道主计吏。引绳墨别白黑。黜陟一禀于至公。朝绅争识其风采。会言官以请训　储。得重谴。省台以论救而谴者十余人。铨部以迁建言者官。而谴者四人。一时所称端人正士。如锺都谏羽正。张都谏栋。王选部教皆与焉。侍御欲草疏直其事。或谓侍御前疏指切宫闱留不报。今复有所论列。必将上干明主怒。以忧太夫人。太夫人亦数谕止之。屏居独处。则使使侦侍御何为。出稍久不还。则使使趣召之。曰。得毋入。　朝上封事也。侍御久之不得发意。嘿嘿不自快。于是奉太夫人以归。友人冯子酌之酒。而送之曰。嗟乎。端人正士尽之矣。或以言去。或以职去。或以不得其言与軄以去。朝士大夫其畏哉。君臣之离合。阴阳之消长。可复说也。葢往岁之事骤进贤人而亟退不肖。夫名者争之器也。予之美名。又骤与之美秩。天道所忌也夺之以所深利。而被之以大不肖之名。在人情必不堪处天之所忌。与人之所不堪。则其势不可以久。夫甚精必愚。至洁易辱。硁硁者可激而尽也。士业以杭直为世所指目。遇事必言。言必尽。尽言必得罪。一得罪则其类不可以独安。非以言去。则以不言去。言与去皆足以自离于人主。人主既不肯虚怀以听。人臣又不肯降心以留。此不尽不止之势也。葢自古旅进者必旅退。若旅退则未必复进。宋时诸大臣一言不合。即下殿上札子求去。一正人去而众正人从之。故有官家别用一番人之▲道家言 
　　说。向使诸公稍濡忍调剂。无过持其高论。使君子小人角立而争。虽未必尽行其志。然决不至丧朋败类。空人国家如是速也。由此言之。则君臣之离合。阴阳之消长。可具见于前事矣。方今　君臣隔绝。外不宁而多内忧。悠悠万事。未有反汗拔山可以口舌争而得者。计独有竭诚极忠。从容镇定。而微防其不然。真见不然。然后以死守之耳。葢正人常利　朝廷无事。而不肖人常利君子有事。君子居重为轻根。处静为躁君。即使阖阁无有所问而正人在　朝廷。士之持两端。且向且背者。亦犹有所系心即真为不肖。亦有所惮不敢发。夫使不肖人有所惮不敢发。即君子之类不尽。而天下事尚可为。此诗人所为赋白驹也。侍御行矣。予假以岁暮为期。侍御慎毋有他请。使世多君子邪。我与天下同为君子。世无君子邪。我独为君子。同为君子其功大。独为君子其力专。侍御言官也。安往不得自效。夫使侍御险危其身以沽直名。太夫人不喜也。使侍御变度易虑习为周容。太夫人又不喜。使侍御不胜膝下之恋。优游遁思。坐而自废。太夫▲此论不可少 
　　当同不得之时只得独做人又不喜。太夫人所喜者。惟侍御为君子。及与天下同为君子耳。侍御奉亲孝能养志。其以予言质太夫人。以为然否。 

　　【 似为缄默者又开一便门然独为君子共为君子之说侃侃名言有关风纪】 

　　○送薛青雷都谏出参藩序 

　　冯琦 
　　今年春薛君自都谏参楚藩其门下士问言于予薛君予所首举士更十年而薛君遂自举士且阶三品官易达也时易逝也难合不可常也不佞于是乎三叹初薛子自吉士为给谏要人啖之引与共事薛子谢不往曰士而附人非士也居官业不能无是非毁誉如以附人人之得失我亦与焉是前之是非毁誉一而后之是非毁誉二一吾犹不任而况二也夫守身若薛子者可也葢治世如治边其凌厉搏击持人短长相刅相劘如风如俦似。战芘荫宇下甘言媚词觅人颜色无所不唯诺似和不激不阿不可亲疏招不来麾不去屹然独立于世而不跛倚似守故治边涉世。皆有三策吾皆取守焉薛君曰夫守居先生之地可也而三才言官也未能崇论宏议极言阙失今且俨然参藩未有以报　国恩后即再欲有所补拾何由乎予以为不然夫世无极言敢谏。则吾以责君。世尽欲为直言敢谏则吾不以责君言路之塞也人尽不言其开也尽人而言尽人而言尽不言之渐也▲一身是□险哉精言可□ 
　　事不少不贵不极不反言者少而言始贵。言贵而名附之。名之所归。趋者乃众。言众无以自异。则竞为激切触冒忌讳。人主遂疑羣下与之为抗。操成心以逆之。而言者始诎。三年以来一鸣辄斤一斤不收伏在草莽者百余人于是言官言者十而一非言官而言者百而一嗟乎士何其易勇而易怯也则所谓尽人言者尽不言之渐也。薛君为谏官遇事即言言当其事而止亦无依违亦无抗厉亦无附丽亦无避忌此所谓屹然独立于世而不跛倚者邪无论守身。即守▲所言今无不验 
　　官如此。未为失也。葢数年以前　朝廷论议多待言官而发或行一政而言官操可否议其后于是任事者轻言事者重今言官之牍不必尽报报未必行言稍切或反以激而偾事不言又非其官则不如外僚尺尺寸寸可自树也夫言所以为幸也不行不如其巳今之言官。言而待人行之。今之藩臬。不必言而自行之。自行之与待人。难易相去远矣。古行省大僚多自以其意为治不尽循一途辙国家法度纤悉具备三尺律令人尽出其中能守法者称贤耳由前言之则守官由今言之则守法吾始终所予皆在焉夫治边者能守未必胜也可以无大败居官禔身者能守未必利也可以无大害吾愿与君终守此言也且以与君之门人共之 

　　【 立身居官无不尽于此文吾以为箴】 

　　○赠水部周汉浦榷竣还朝序 

　　张居正 
　　荆州榷税视他处最少居吴楚上游舟楫鳞萃称会区焉乃后稍稍寥寂啇旅罕至矣汉浦周子始至申甲令厘宿弊平物价恤无赀赋视旧额务在轻贷舆人诵焉张子曰余尝与周子论始所建榷及后稍异者其略曰古之为国者使啇通有无。农力本穑。啇不得通有无以利农则农病。农不得力本穑以资啇则啇病。故啇农之势常若权衡然。至于病乃无以济也。异日者富民豪族莫肯视农农夫藜藿不饱而大贾持其嬴余役使贫民执政者患之于是计其贮积稍取奇羡以佐公家之急然多者不过数万少者仅万余亦不必取盈焉要在摧抑浮淫驱之南亩自顷以来外筑亭障缮边塞以捍骄虏内有宫室营建之费国家费用率数百万　天子旰食公卿心计常虑不能殚给焉于是征发繁科急于救疗而榷使亦颇骛益赋以希意旨赋或溢于数矣故余以为欲物力不屈则莫若省征发以厚农而资商欲民用不困则莫若轻关市以厚商而利农周子曰即如是国用不足▲□时石□ 
　　奈何张子曰余尝诵盐铁论观汉元封始元之间海内困敝甚矣。当时在位者皆扼擥言榷利。而文学诸生而风以力本节俭。其言似迂。然昭帝行之卒获其效。故古之理财者。汰浮溢而不骛厚入。节漏费而不开利源。不幸而至于匮乏。犹当计度久远。以植国本。厚元元也。贾生有言生之者甚少靡之者甚多天下财力安得不诎今不务除其本而兢之贾竖以益之不难乎周子闻余言则心是之虽余亦自谓唯周子可以为此言也无何周子事竣代归乡大夫诸君祖于江上征余言以为赠而余以病不能文因识其所以为议论者如此 

　　【 榷虐特甚三复斯文动人澄本之思】 

　　○赠督府少司马郑公序 

　　利瓦伊桢 
　　今世于武臣倚之甚重责之甚备而待之何甚薄也缙绅文墨论议。如画饼不可啖。四方有故。跃马掺戈而战。唯介冑是赖。胜负安危。文臣命悬其手。可不谓重乎。尺籍伍符。一字舛误必诘。斗粟一钱出入必稽。即有大功亡矢遗镞伤匹马片甲必案。可不谓备乎。至其体貌陵夷无论部使者及监司。即新进郡邑之吏。俨然踞其盛色奋气以琅易凌轹之。而昔人所号为三端者。武士之锋。曾不敌笔舌百一。故武臣习而为软美以媚当路取容。一切军实务文具。相言??谰。而文臣齅其饵。饱其从謏。其或刻核大至。积渐不堪。则以不肖之心应之。发愤快意。剡手以冲雠人之胸。固为俱靡而巳。此亦武夫之恒态也。牛虽瘠偾于豚上以彼右文而左武盛处贤而自予雄而究乃至于伤国体为戎首国家亦何赖于文臣而虚以弹压武臣之权寄之也往岁元戎率师征播不佞承乏陇右请于督府石恭襄公定元戎与诸郡县相接礼督府檄下郡县奉行不忒故师和而有成功后官大梁武林见藩臬视阃帅过倨甚至入贺若上官耻不与均席窃为不平而卒未有左袒不佞之说者比官上郡受事中丞郑公所诸将吏娓娓诵公威德不容口公居恒令曰夫武车不式介者不拜礼各有宜耳披坚执锐之夫而遗蛇其迹圈豚颐溜如儒生乎不韵甚矣屯细柳者以军礼见。是为真将军。故军容必壮也。夫廉远地则堂高。周劳还帅。将士异歌异日。别尊卑也。将者国之行主。民之司命也。呼若小儿。奔走若舆台。彼腼面目立三军之上。丧气解体。往往坐此。故体貌必隆也。夫阃以外。上至天。下至地。将军主之。军旅事机之会。间不容发。不假便宜。犹掣肘而使书也。故权不中御也。夫马聋虫也。蚁细物也。孤竹之伐于马得途。于蚁得水。物诚有之人亦宜然。故楚之市偷。卫之二卵。齐之鸡鸣狗盗。汉之吹箫贩缯。亡命降虏可使也。夫行一棊不足见知。弹一弦不足见悲。三折肱而后知良医。将如司马喜不嫌膑。如孟明不嫌一眚。如曹沬管仲不嫌三北。彼或欲有所用其未足也。虏无入与御虏同功。能御虏而我兵小损者与全胜同赏。何者亡羊而得牛。断指而免头。虽以数千人委匈奴。甘受巾帼之赠何病焉。故与人不求备。功过不相掩也。夫鼓繁气衰。呌数力竭。东野稷之御马。求之不止。卒以取败。数米而炊。简发而栉。日亦不足矣。故幕府省文书。立三阶之上。南面而受要。上有余日而下有余力也。夫疑事无名。疑行无功。亡铁而意邻之子。无为而不窃铁矣。流丸止于瓯臾。流言止于知者。中山之箧。息壤之盟。非明验与。故浮议不摇也。人之有墙以蔽恶也。聪有所不闻。明有所不见。耳目人无巳时。恶恶可。吏污车菌。郎翻水浆。乌足治乎。故小过可听也。邑中之黔。执朴行筑者而■〈牜失〉其不勉者。故谤可分也。夫钓鱼者纵而随之。须可制而牵之。赋狙者朝三而暮四。以术愚之。久而露其弊。上下相猜则有改服献体而入门。为警枕卧而一夕数徙者。心劳日拙矣。授万金行间而不问。单骑见虏而不慑。不击刁斗而不虞。其忠实心信于人耳。故术数不任也。夫一壶飧一箪醪之惠也。而用命致死。一羊羮一盛酒之吝也。而堕党崇雠。得失大小岂不悬殊哉。故绝甘分少。帐可为襦。金可裁取。市租可飨。熟食可分。所尝卒乘可与。韦袍复帽持更者可给也。葢公之御将也若造父御马内得于中心而外合于马志百夫长以上一亭一障悉称任使若夏侯玄参戟衙门莫非俊杰入而见公慰荐待遇殷勤发于至诚若赵广汉吏皆输写心腹无所隐匿退而受公檄丁宁欵密若刘弘一纸书胜十部从事恩结于人心若武子之肉骨子西之翼卵乐为尽力若岐山之阳三百人疾鬬若广门之官七百人先登若雁门百金之士五万人皆愿一战虏酋卜失兔兄弟不相能使使谕之释憾沙计七酋挟赏不得寇孤山疏捕殪其子使使谕而罚之酋火落赤鼠窃西塞缚其枭骑百许人乞哀行罚并欵如故应对不入其数若班彪报荅兆匈奴令必有适以威信解散虏谋若赵充国遣雕库靡忘而卒降??干开。诛其人而无怨若?会宗击杀番丘晓昆弥号泣罢去料事料敌若陈汤策乌孙五日必有吉语虏归命若单于脱帽徒跣拜庞雄陈死罪还所钞掠羽书不闻外户不闭三年擢公少司马督宣人□□□事将吏日数百千人留行若班定远入玉门争抱马脚不得前是宁有发征期会抑宁声音笑貌可伪为哉不佞固以知公能总帅雄俊莫不宿道乡方而务名声部发于天地之间固非偶然彼填然修饬边幅如偶人形者真井底蛙耳　上雅知公得将吏心不即代而会虏王病部曲麻沸边人忸状虏欵不无逸惰中外上章趣公赴镇无虚日　上乃俞公代而东诸将吏祝軷于郊属不佞为辞不佞谂于众曰公遇诸君有礼矣。诸君何以报礼乎。昔郭汾阳部将皆王侯贵人子。而颐指趋诺不少借颜色。李元直平淮蔡具櫜鞬候裴令公马首。令公以相礼受谒。彼见夫乱臣贼子。无礼于君所从来久矣。因以示之礼。郭不为亢而李不为诎。公今晋督府即中丞元戎听臂制。诸君若何。皆曰诺跪而上觞。一釂而洒洒如也。不佞更进曰此恭之小者耳。昔者邓训有恩黎阳既徙上谷故吏贫羸者念训常所服药北州少有。岁推鹿车于洛阳市药。知训好青泥封书过赵国载青泥一朴往遗上谷。上谷今在公部。诸君得无意乎。皆曰诺跽而上觞公再釂而言言如也不佞更进曰此报之小者耳。昔者晋侯赏桓子狄臣千室。亦赏士伯?衍之县吾获狄土子之功也。赏胥臣先茅之县。以举郄缺也。韩增举冯奉世下莎车宁西域。宣帝召见增贺将军举得其人。公初为监司举麾下士往往为名将。诸君偏裨。公素所推毂。旦夕受钺。诚折衡厌难为国干城。于公载锡之光矣。皆曰诺跽而上觞公三釂而油油如也揖而别山以西诸将吏喜色相告而郑公今为吾曹有矣 

　　【 运用家珍挥洒狼籍如隋焬之撒珠玑于鹢首以应雹声抛龙脑于锦帆以象霰雪】 

　　○赠山西方伯吴公序 

　　利瓦伊桢 
　　莆田吴公以名进士为李官凡两典大郡举最征为天官尚书郎佐其长铨藻群才历四署而复出副观察使事参藩陈臬迁右伯而今甫左葢公登第二十余年剔历中外十有十任而在越者十有七筮仕即得绍兴藩臬之任四未尝越越方寸地夫天下莫重于越。莫难于越。而越莫难于今之时。　高皇帝定鼎金陵创千古未有之业而越为股肱县官富有四海越称上腴资之为外府所收入丰杀京师视以肥瘠故曰莫重于越幅员千里庳者迫江海而高者群峭刺天生齿繁则散之四方仰机利而食辇毂之下诸曹椽书记舞知猜祸毫毛茂茂陷不可活者越人也三事八座九列百僚项背相望其宗族宾客依势作威倚法以削细民疾首宛舌有司环睨而莫敢谁何故曰莫难于越嘉靖之季岛夷暴起蹂躏其土而糜烂其人军兴十许年公私之积如扫强者□者悉彼巳情形摩厉以须稍稍着战功久之益习而南兵始重方内有事则辄行调发徒步白挺而握军麾乡里艳之鸷猛敢往寝以成风悍骄而不可御壬午之变大中丞佹免虎口其应募而以脱巾告者比比不绝忧不在倭矣比年中涓四出榷货算缗以实少府水衡私藏骚扰相奉山童泽竭而越有三人焉作业日剧而财赂日衰耗民嚣然丧其乐生之心群不逞因以左道荧惑欲为陈涉吴叔之所为鲁宋淮扬扼我亢嗌反迹见而寻端治之不胜诛夷忧不在越矣故曰越莫难于今之时吴公之五任越也荐绅缝掖介冑卒乘故旧宾旅长佐部属四民百工皁台舆仆府史胥徒崇卑显晦贤愚良驽驯扰愿诈靡人不有矣经术缘餙法比谳讯钱谷訾省簿书勾较期会奔奏戎兵御侮劳来劝相刑赏黜陟靡事不为矣其大者条上当路而其细者一切用便宜从事。其驶吏三尺无所回挠而不察渊鱼。其礼貌士大夫譪然周详而非义毛发不可干。其御将不中制而默持掺纵之柄。其承诸台使不亢直愽名高而务申其志。赋职任功。举善援能。以一国视视莫明焉。以一国听听莫聪焉。在位十有三年吏不家于官豪不虓于市乡先生愽士弟子不溷于庭桴皷不闻于野烽燧不傅于堠大司农以空文蠲以积逋课剂量其中而流离还定矣开府直指有大计大疑以质公如考锺如指掌僚友从政者叩两端而竭焉不索故府不发筐箧典刑具□莫之或欺矣炎炎者椓以理谕之以诚动之以正格之以权低昂之稍受櫽括不虏决裂矣他人难越而公独易越越亦难他人而独安公夫非久任之明效耶何以夺之越而?之晋且左右伯秩等令公仆仆道路奚为哉。于是越左伯赵公晋人也举觞而觞公曰晋不典肇自唐虞岳牧亮天工实始基焉吴公天下才也当为天下公用之而何私于越越饫公之赐历年多。徼天之灵。晋获在宇下。其波及晋者皆越之余也。请为吴公前马以慰晋人之望。某辱在鴈行更起而觞赵公言是顾官阶自左伯而上服劳于外者惟开府耳吴公名实加于上下开府诚旦暮事在越在晋所不敢知要以入佐六乡当轴处中越人晋人何计而能使三年淹也虽然公之太公故宦越生公因以其地命公公顾名思义率其贻谋。保任其劳。精知畧而行之。越是以安公。公即不私越。能忘太公耶。他日冡宰推毂开府越者必首吴公。他日吴公为大臣虑四方必首越。义各有攸重也。赵公辗然曰君食越之禄故觭重越乃尔吾闻昔贤有随车甘雨。若泰山之云。不崇朝而霖雨天下吾晋得崇朝事公于愿足矣即如君言公为大臣虑四方必首越次必及晋来不惜晚去不恨速也某以其语告越人之卧辙留公者。莫不色喜而公甫成行。 

　　【 一副笔舌两处周旋得妙解连环之法】 

　　○贺黄贞父转膳部郎序 

　　虞淳熙 
　　贞父予小时尔汝交也方其丱角入学宫试就案上举一黛色棋之莹牍者戏曰取青紫如拾芥葢音似之而后功名竟似之为文章惊琅琊先生亦竟似琅琊先生世比之泰华儿抚家山两天目孙两峰矣初挽墨绶称神明于进贤予谑之曰进贤受上赏而贞父漫应□进贤如不得巳仪而所进之贤辄冠南宫召入行纳之青琐意所谓上赏者而居久之无如啼鴃何抑典鹾江淮间淡然应之岂其不得巳耶乃贞父则曰巳而巳而吾天目之悬流溢两乳泻双溪入明圣之湖以载吾槛春桃秋蓉迎槛而送媚吾槛之名梅者闇然孤屿之色耳舍而天游采舟华于轩而收玄扈于禹飞蹻所登赤县为溢何复知世有青紫耶迨游记出压柳河东而复羁一官同杜工部矣贞父意轻焉间归浚映月之潭留蟾光兔窟于金牛湖中倘日天可问乎孰为圣孰为明孰是而当卿士惟月者吾把酒与成三人然而寥寥苍苍之蒹葭而巳。会天子日奋桑隅照临百官贞父亦稍受光再登春曹主王之膳非复往日典鹾当比调羮之前豆无论衡文酝酿南宫士使措大指动巳也。不知何人进贤。乃进贞父。绿綟丹衮。于是乎取焉。青紫岂足道哉。同社诸君之占蒙气者见奎璧划尔芒艳如此竞来语我我方如训狐缪名心月翘尾擎光照征书而喜昌言祝曰天子既明且圣。贞父行作卿月。遣常仪散玄杵药药我。尽天子所统。尫子痌人。一切拂痍洗痏生焉。斯不负进贤者乎。赏以台司非过也。假令不厌旧游三十年后餙梅槛。击孤屿下。吾能近邀太乙。答良药之赐。俾颜再童丱。忘尔忘汝融形骸于销金金锅内并是一丸大丹轩皇神禹或来争取君等母若杜子春而可皆笑而持去。贞父得之。将相与哄堂大噱。水厅为热。不日分熟及我耶。 

　　【 奇情雅谑风藻翩然】 

　　○送殷无美出守夷陵序 

　　屠隆 
　　夫人徼山川。山川亦徼人。穆天子游昆仑。涉瑶水。而后与西王母遇。轩辕氏登具茨崆峒。而后得一当广成子。人不徼山川乎。会稽以神禹。茅山以叔申。匡庐以匡君。焦山以焦处士。山川不徼人乎。幽人旷士。月穷九州岛。胸絓五岳。即一瓢一衲而从之。亦足愉快。而况绾符结绶。得天下佳山水处。卧而抚之。半治簿书。半理芝术。人吏散去。白云下来。冷然足畼也。又何羡交戟之下乎。昔谢玄晖出守宣城。窗中远岫。庭际孤松。标韵萧远。至今犹称谢家青山焉。风华映人远哉。人世目金华为清虚。鄙簿领为秽贱。夫清浊宁视其境。视其心尔。故迹寂心喧。金华亦有秽贱。迹喧心寂。簿领亦有清虚。大丈夫朝释草履。暮绾理人印。得以专城南面。而为其所欲为。而又得坐拥灵区秀壤。结人外之孤悰而寄胸中之寥廓。是人生大快事也。余友殷无美江左名士。结发读书。以蝥狐先登艺坛。南国之彦。靡然从风。年逾四十。始起家进士。以彼其才有国鸿宝。乃上不留金马之门。下不直含香之署。而仅领荆南斗大一州以出人多为无美抱忿悁不平。谓腾空之骥。不以捕鼠。剸象之剑不以割鳬嗟无美而以捕鼠割鳬邪。余谓不然。陆士龙之于吏道甚习。尝为宰有异政。而卒以文掩。皮相之士。往往谓文人即摛藻如春华。无益殿最毛发。斯扬子云之所以薄雕虫。曹东阿之所以求自试也。无美斧藻之辞。业闻于天下。所不知者吏道也。而无美虽儒生。为人顾深沉有计略。可与成大事。试之牧伯。且以综核精彩。大鬯风猷。为文士解嘲。而又以吏隐领略山川风物。美哉斯游。又安所用其忿悁不平为也。寰区由川风物之美。莫如荆南。葢自古记之。七十二峰之上。朱陵紫葢。兀立云表。洞庭云梦。浮天无际。薄鱼龙而吞日月。片颿浮大江而上。荡潏冲击。波涛相磢。使人心气恐怖。惊其险绝。若夫顺流东下。方舟如箭。鸟啼猿啸。峰峦来迎。瞬息千里。使人神骨冲举。乐其凌虚。仙灵怪异。则有巴陵黄鹤之遗焉。雄豪恢诡。则有七泽大猎之事焉。妙丽恍惚。则有泾阳龙姝。巫峡神女。汉皋湘浦之灵焉。闳肆巨丽。则有倚相屈宋之材焉。兰芷射于茳离。麻?米芜参差历乱。咸可采撷。大丈夫握盈尺之组。俨然莅荆王故国。而遐历周览六千里之山川。风物。暇日。集宾客登阳台。把酒吟眺。即神女灭没隐见。修容端静。不复敢以片云点使君巾袖。蹑君山。谒黄陵庙。而髣髴听湘灵皷二十五弦。时倚春竹。时□暮花。亦足鬯矣。讵必骑一款段。日盘跚■〈敝〉■〈薛〉长安道上。而后称显融得志哉。嗟乎无美行矣。海上有得道神人。方且餐霞绝粒。而游乎太清之表。浮云三事。若将凂焉。固无美平生师友也。即栾巴王乔安知不为无▲入玄圃而览木难明月之珍登昆丘而覩天禾肉□之□不易□□ 
　　美哉。余尝滥青溪。长不习为吏。而刳心去智亦尝与海上得道者伍。葢庶几无美同调乎。无美行矣。南岳祝融之神且命扫地十里。而候使君前茅矣。 

　　【 骨腾肉饱采串英飞】 

　　○滕侯赵仲一实政录序 

　　汤显祖 
　　佐王之才常宽而取伯之才常急非有相反。其时与地固然。宽之无宜以絙犹急之无宜以缦也葢昔桀纣之法胥亡而毫镐之法常在伊莱旦奭之辅固得以后容而铺惪义敖翔而登太平及其时天下巳定法制巳信风俗巳成如是而诛之如是而赏之俯仰之间益可以休然而无事矣幽平之后先王雅颂之制衰废无存诸侯相攻并敝者先亡势不得不急法而治时则伯才兴焉齐管仲楚吴起秦卫鞅三人者▲以宽□辨人才□伯 
　　其着也大致亦周官正地比受官成画一于经畧会计之意而急持之归于富强其国曰诛杀不必则令不信不信则不行如是则国弱令不行虽有地力不可得而尽也如是者国贫贫则事虽小不可举事虽小不可举则是与亡国同也是故三人者急持其国而用以富强如晋文公之伯晋子产之存郑皆是也后世诸葛武侯以用蜀而王景畧以用秦至王荆国以用宋而效异者何也势不行也伯者审势急。可以趣其国。不可以卒治天下。国狭吾之所得急为。天下大。非吾之所得急为也。如□王公自治其县青苗固效专之方岳则均转方田无不可者专之边郡则保甲保马无不可者何也势所得为也是故举天下而急为之安石不能用宋取一国而急为之赵仲一可以用滕今且语天下以滕公之政吾尝以于越长上计过滕时公上事一岁耳大祲之后人大相食公为乞漕粟大府钱施其民间公庾库中无如也徐起与我北去更三年而再计止滕待公不能得见后堂主籍者约视其牍积金乃至羡赢三千谷踰六万予哑▲□□ 
　　然而骇曰是何兴之暴也主者曰公所费修治公私署堠礼际惠振收恤士民为民赎子妇所亡失立茇舍牛种以业流集者复不在是予葢异之移以富一国又何国而不遂以富乎退而谓滕人公何以致此对曰凡田赋影避盛则有所逋而后期公奋议度田上下相倾动恐喝不可而公辄巳单骑从所在父老行度之名其田有倨而挠者公故怒容渥丹奋髯眉相抵挠者行避去故壤则而赋平不比而争输羡若锾一钱以上率以粜故异羡而粟流又公深民桑柳一籍数去县十余里要人孺子戏折其四五树围捕之偿十五裁而后止罚必而先贵。故民不犯。所在赋饥人粥治■〈土爰〉河皆独身驰数十里察视晓夜暴露不少休。故民无欺而不怨。衣褐食稗而宫馆驰传俎豆咏歌之节必明以清。故民俭而知礼。语未卒予怃然而叹曰此伯才也。乃先公行为载其牍长安以示执政张公张公曰此固当以节钺尽其任幸少须且以御史行边专屯田盐筴开塞之事可也已而事移官止吏部郎以廉梗讦激执政不可复容罢官去嗟夫人有如此才。能尽之于法。而不为尽。何也用非其才也。今夫以贫弱之滕。三年而暴富诚委之一二大镇其行法益巨三年当不异滕富强之效所求于臣者重。而所求乎人者轻。然而终无亡敝之忧者。固将曰天下巳定。风俗巳成。法虽有所缓失。亦未见急之能为也。嗟夫言治滕者异矣皆以公才且老而非当急才之时不幸而可悲然以予意之公虽进不得如管葛诸公主臣一心光赞盛业退犹免于吴起卫鞅刻厉之祸其亦幸而生于王者之世矣 

　　【 以宽急辨王伯是救时切论文之深峻绝类疙公子】 

　　○送钱先生归娄东序 

　　锺惺 
　　夫身吾之身也。一病以后。则医者得而有之。一病以后不使其身为医所有则医之心手有所不能尽用于病者亦非所以有其身之道也。虽然吾有身而使医有之东方朔有言谈何容易哉亦曰视所为医者其人何如而巳夫医病者之司命也不诚则虽付之以身而彼有所不敢有诚矣而不巧则不能以其身还之病者而终使自有之诚与巧合则其术之工拙有所不得与吾所谓视其人者是也予今年感疾经秋涉冬自以为无生矣自以为无生而又更数医计此身总非我所得有不若姑付之医而医宾莫敢有也莫敢有而又受吾所付付者与受付者非必其能愈吾病也然而不忍谢去之者以为犹不至有所害苟为无害而巳庶几留此病以待夫诚与巧者之至其不至则命也无何尹观察子求先生谢其苏松兵备归蜀钱先生送至白门钱先生者以医名东南家于娄东予去年游吴曾饮于其家观其歌舞与定交而赠之以诗不意今之至于斯至于斯而值予病也▲文情如龙见鸟澜 
　　相见悲喜歔欷泣数行下巳问予病及病而更医状曰子不忍谢去数医一念乃子所以生而吾所以不约而至者也子于前数医者犹不忍谢去以待其人之至而况其人有进于是者乎予虽不解医而私计诚且巧者钱先生其人也得其人而付之以身使得而有之夫然后起居之蚤暮听焉言动之喧寂听焉食饮之丰约听焉药物之耗息听焉试之至奇不惊投之至恒不厌而君之视予病也朝夕诊切君不自有其欣戚以予息之平陂为欣戚予不自有其凶吉以君颜之悲愉为凶吉精神往来合为一身中心达于面目意气通乎神明诚至而巧生医王所用之药仍是众工所用而神存心手变化出焉葢君性豪逸住白门歌舞随身宾朋盈坐即贵贱造请尸外之履恒满而其意以予病之作止为其去住之候凡两月而后有瘳犹记君教予省思虑以笔研为戒而今急急乎欲得予一文以归娄门益以予操笔之日为君停手之日也所谓能以病者所付之身还之病者则君周旋白门两月之志也昔黄鲁直得良药以饮病▲□言实□ 
　　者或曰惜子所活皆庸人耳鲁直曰有不庸者领一个来予愧以庸人试君良药自今以往所有之身君则还之庶几夙夜临渊集木不自屑越以求不为庸人是则予之所以报君者而巳 

　　【 苞义清远直是借医说法耳】 

　　○顾升伯太史别序 

　　袁宏道 
　　古今豪杰。未有忘情功名者。唯当不可用之时而求用。与值可以用之时而不能用。其无才等也。夫士当其可用则为龙为蛇为锋为颖当其不可用则陆沉众中宁晦勿耀宁与庸夫同其庸不与智士同其杰然可用不可用其几甚微非至圣大贤不能测识天下方倒悬危迫家操戈而人盗贼此其时不可用矣。而豪杰之士曰可用。投身刀戟之林濒死不悔不尽其用不止者张子房荀文若贾诩之流是也天下方治且安庸夫高枕循资格而据上位。此其时可用矣。而豪杰之士曰不可用。捐弃世乐栖身荒寂视名位若桎梏去冠裳若涂炭者梅福梁鸿司空图之属是也故天下之患莫大于使豪杰不乐为用而蔽贤为小夫豪杰所以不乐为用者非真世不我容一时执政诸大臣有杞桧之奸林甫嵩之之媢嫉也其人固皆方正儒者也朝而闻吾言亦既虚心而听矣夕而一人焉设为虚谈以中之彼其是吾言犹是彼也于将伍于铅刀楩梓昬于邓林骐骥惑于皮毛凤凰迷于冠鸟吾与之正言则嗔而诡言则喜其知足以知天下之假气魄伪节义而不能别天下之真丈夫汉唐宋末季所谓贤人君子者其目大??互若是也其势不至于伪士满朝腐儒误国不巳豪杰之士孰肯乐为之用者夫豪杰非不乐用者也。唯夫欲尽其用而不可得。故不乐也。时事至此尚安忍复言顾升伯尝语余曰仆今年乞差南归往返可得一岁将以七月了虎丘八月了西湖霜后渡洞庭拾橙橘来春探天目天都诸峯游屐所至倘得一二佳山水处愿得卜地一区为他年栖隐之所然以仆观之洞庭山水木石俱胜将终老于莫厘缥缈之间矣予闻之不荅退而谓伯修曰升伯豪杰而用世者今其言若尔无必不用之迹有不用之心矣今之世为可用耶为不可用耶他日复以问升伯升伯不对 

　　【 以豪杰决世运有味乎其言也公安其有忧患乎】 
</div>
    <div class="pagination">
<a href="明文霱_page12.html">上一页</a><span>...</span><a href="明文霱_page8.html">8</a><a href="明文霱_page9.html">9</a><a href="明文霱_page10.html">10</a><a href="明文霱_page11.html">11</a><a href="明文霱_page12.html">12</a><span class="current-page">13</span><a href="明文霱_page14.html">14</a><a href="明文霱_page15.html">15</a><a href="明文霱_page16.html">16</a><a href="明文霱_page17.html">17</a><a href="明文霱_page18.html">18</a><span>...</span><a href="明文霱_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
