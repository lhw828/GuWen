<!DOCTYPE html>
<html>
<head>
    <meta charset="UTF-8">
    <title>全唐文 - 第 179 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 179 页/共 603 页</h1>
    <div class="content">    ○谏废黜三王奏
    陛下纂嗣鸿业，将三十年，太子已下，常不离深宫，日受圣训。今天下之人，皆爱陛下享国日久，子孙蕃育，不闻有过，陛下奈何以一日之，废弃三子？伏惟陛下思之。且太子国本，难於动摇。昔晋献公惑宠嬖之言，太子申生忧死，国大乱；汉武威加六合，受江充巫蛊之事，将祸及太子，遂至城中流血；晋惠帝有贤子为太子，容贾后之谮，以至丧亡；隋文帝取宠妇之言，废太子勇而立晋王广，遂失天下：由此而论之，不可不慎。今太子既长无过，二王又贤，臣待罪左右，敢不详悉。
    ○上封事书
    五月二十日，宣义郎左拾遗内供奉臣张九龄谨再拜死罪死罪，上书开元神武皇帝陛下：臣所以上事，以臣愚见，并当时尢切，不敢饰词，伏愿陛下亲览可否之宜，幸甚幸甚。臣伏以陛下自克清内难，光宅天下，常欲跻人於富寿，致国於太平。圣虑每勤，德音屡发，然犹黎人未息，水旱为忧，臣窃伏思之，有由然矣。臣闻乖政之气，发为水旱，天道虽远，其应甚速。昔者东海枉杀孝妇，旱者久之，一吏不明，匹妇非命，则天为之旱，以昭其冤。况今六合之，元元之众，莫不悬命於县令，宅生於刺史，陛下所与共理，此尢亲於人者也，多非其任，徒有其名，致旱之由，岂惟孝妇一事而已？是以亲人之任，宜得其贤；用才之道，宜重其选。而今刺史县令，除京辅近处雄望之州，刺史犹择其人，县令或备员而已，其馀江淮陇蜀三河诸处，除大府之外，稍稍非才。但於京官之中，出为州县者，或是缘身有累，在职无声，用於牧宰之，以为斥逐之地；或因势附会，遂忝高班，比其势衰，且无他责，又谓之不称京职，亦出为刺史。至於武夫流外，积资而得，官成於经久，不计於有才。诸若此流，尽为刺史，其馀县令已下，固不可胜言。盖庶所系，国家之本务，本务之职，反为好进者所轻；承弊之人，每遭非才者所扰：陛下圣化，从此不宣，皆由不重亲人之选，以成其弊，而欲天下和洽，固不可得也。
    古者刺史入为三公，郎官出宰百里，莫不於其所重，劝其所行，臣窃怪近俗，偏轻此任。今朝廷卿士，入而不出，於其私情，遂自得计。何则？京华之地，衣冠所聚，子弟之，身名所出，从容附会，不劳而成，一出外藩，有异於此。人情进取，岂忘於私？但立法制之，不敢违耳，原其本意，固私是欲。今大利在於京职，而不在於外郡，如此，则智能之士，欲利之心，日夜营营，宁有复出为刺史县令？而陛下国家之利，方赖智能之人，此辈既自固而不行，在外者又技痒而求入，如此，则智能之辈，常无亲人之责，陛下又未格之以法，无甚不可乎？故臣愚以为欲理之本，莫若重刺史县令，此官诚重，智能者可行。正宜悬以科条，定其资历：凡不历都督刺史，虽有高第者，不得入为侍郎列卿；不历县令有善政者，亦不得入为台郎给舍郎；虽远处都督刺史，至於县令，以次差降，以为出入；亦不得十年频任京职，又不得十年尽任外官。如此设科，以救其失，则内外通理，万姓获宁。如积习为常，遂其私计，陛下独宵衣旰食，天下亦未之理也。
    又古之选用贤良，取其称职，或遥闻而辟召，或一见而任之，是以士修素行，不图侥幸，群小不逮，亦用息心，以故奸伪自止，流品不杂。今天下未必理於上古。而事务日倍於前，诚为不正其本，而设巧於末。所谓末者，吏部条章，动盈千百，刀笔之吏，辨析毫，节制抢攘溺於文墨，胥徒之猾，又缘隙而起。臣以为始造簿书，以备用人之遗亡耳，今反求精於案牍，不急於人才，亦何异遗剑中流，而刻舟以纪？去之弥远，可为伤心。凡有称吏部之能乾，则曰从县尉与主簿，从主簿与县丞，斯选曹执文而善知官次者也，惟据其合与不合，不论贤与不肖，大略如此，岂不谬哉？陛下若不以吏部尚书侍郎为贤，必不授以职事，尚书侍郎既以贤而受委，岂复不能知人？知人之难，虽自古所慎，而拔十得五，其道可行。今则执以格条，贵於谨守。幸其心能自觉者，每选於所拔亦有三人五人。若又专固者，则亦一人不拔，据资配职，自以为能。为官择人，初无此意，故使时人有平配之议，官曹无得贤之实，朱紫同色，清浊不分，是於圣朝有何裨益？故臣以为选部之法，弊於不变，变法之易，在陛下焕然行之。假如今之铨衡，欲自为意，亦限行之已久，动必见疑，遂用因循，益为浮薄。今若刺史县令，精核其人，即每年当管之内，应有合选之色，先委考其才行，堪入品流，然後送台，台又推择，据所用之多少，为州县之殿最：一则州县慎於所举，必取入官之才，二则吏部因其有成，无多育纤之数。纵有不在送者，妄起怨端，且犹分谤於外台，不至喧哗於南省。今则每岁选者，动以万计，京师米物，为之空虚，岂多士若斯？荩渝滥至此。而欲仍旧致理，难於改制，益文法烦碎，贤愚浑杂，就中以一诗一判，定其是非，适使贤人君子，从此遗逸，欺亦明代之缺政，有识者之所叹息也。
    夫天下虽广，朝廷虽众，而士之名贤，诚可知也。若使毁誉相乱，听受不明，事将已矣，无复可说。如知其贤能，各有品第，每一官缺，而不以次用之，则是知而不为，焉用彼相？借如诸司清要之职，当用第一之人，及其要官阙时，或以下等叨进，以故时议无高无下，惟论得与不得，自然清议不立，名节不修，上善则守志而後时，中人则躁求而易操。其故何哉？朝廷若以令名而进人，士子亦以修名而获利，而利之所出，众则趋焉。已而名利不出於清修，所趣多归於人事，其小者苟求辄得，一变而至阿私；其大者许以分义，再变而成朋党：斯并教化渐渍，使之必然。故於用人之际，不可不第高下，若高下有次，不可妄，天下士流。必刻意修饰，思齐日众，刑政日清，此皆兴衰之大端，焉可不察？《易》曰：“芦坚冰至。”言圣人之见，终始之徵矣。臣今所言上刺史县令等事，一皆指实，纵臣所欲变法，不合时宜，伏望更发睿图，及询於执事，作为长算，振此颓风，使官修其方，人受其福，天下幸甚。伏惟陛下聪明神武，动以圣断，正当可为之运，未行反本之法，微臣企竦窃有所望，伏札毁留宸眷，稍览愚诚，必无可施行，弃之非晚。不胜尘露裨补之诚。
    ○薛王有疾上忧变容发请宣付史馆状
    右：臣等伏见王守礼等表并答制，以薛王业有疾，圣情轸虑，宿夕之，容发遂变；又寻绎致倦，假寝通神，因获异方，顿解危忄。诚陛下友爱之至，冠於皇王，急难之情，达於神道。所以诸王陈请，愿书竹帛，然犹让此归美，推而不居。圣德谦冲，固难名於广大；臣子之志，敢忘义於昭宣？况臣等近侍轩墀，倍百恒品，望以王等状宣付史馆，谨录状奏闻，伏听敕旨。
    ○薛王薨上损膳请复膳状
    右：未经旬时，惨恤相次，圣情友爱之至，属此天伦之戚。伏闻寝膳，有改乎常，臣等下情不安，夙夜惶灼，伏愿抑损恩命，冲用道心，以承宗社之重，以慰臣庶之望，天下幸甚。臣等不胜倍是恒情之至，谨奉状以闻，死罪谨奏。
    ○请御注道德经及疏施行状
    右：臣等伏以至道无名，常善救物，所以镇彼浇竞，登诸福寿，而古今殊论，穿凿多门，徒广津梁，何阶阃阈？伏奉恩敕，赐臣等於集贤院与诸学士奉观《御注道德经》及疏本。天旨元远，圣义发明，词约而理丰，文省而事惬，上足以播元元之至化，下足以阐来代之宗门。非陛下道极帝先，勤宣祖业，何能回日月之晷度，凿乾坤之户牖？使盲者返视，聋者耸听，蒙蔽顿祛，沈迷有适。凡在率土，实多庆赍，无任忻戴忭跃之至，请宣付所司施行。
    ○贺雨状
    右：伏以自春降泽，粟麦已滋，首夏再旬，时雨稍晚。陛下念深万姓，恩覃庶狱，将有事山川，用达精意。德音才发，甘{注}滂流，此诚圣感必通，天应如答。臣等忝居近侍，倍百恒情，无任忭跃之至，谨奉状陈贺以闻。谨奏。
    ○论教皇太子状
    右：臣伏以皇太子是天下之本，为国之贰，今则睿质渐长，犹在深宫，所与近习者，未必皆正人端士，安於逸乐，久则性成。是以古者明王，恐其若此，虽在赤子，先之以教，必使耆儒硕德，为之师保。故《大戴礼》云：“周成王在襁褓之中，太公为之太师，教之顺也；周公为之太傅，傅其德义；召公为之太保，保其身体。是故成王能圣，周道用康。”秦始皇使赵高傅其太子胡亥，因之以台狱，所习者非斩劓人，则夷人之三族也，胡亥即位，秦氏以亡。则明人之性情，莫不由习，若近正人，闻正事，虽欲为恶，固已不忍；若亲近细人，不闻教，谕纵欲行善，犹未知所适：此必然也。胡越之人，生则声同，长则语异，盖声者天然，语者所习，习於胡则胡，习於越则越：故知成於所习，不可不慎。臣伏愿详择典故，徵用名贤，执经劝学，朝夕从事，俾皇太子得於所习，天下幸甚，谨奉状以闻。谨状。
    ○论内勘别宅妇女事状
    右件：妇女事缘亵，纵两县检括，有所阿容，即愿宣付宪司，纠摘其罪。今便收捕入内，别加推逐，道路有云，何急於此？若在外勘当，虑以相宽，其馀法狱，岂皆应就内：始可以杜其请托，方益威严？便是法不肃而吏不惧，其弊尢重於别宅者也。昔汉丞相府尚不按吏，诚以务在尊崇，体不可失。况天子中禁，而有此名，丞尉极微，所缘至小，固不足以尘默圣听，虽在内曹，外议切切，未为得所，即有闻知，不敢不奏。谨状。
    ○论东北军未可轻动状
    右：高力士宣奉敕，张守所进送突厥生口，具问知委曲，故令刘思贤去者。臣等伏以北虏凶狡，诚亦难保其心，然陛下以恩泽怀柔，岁月已久，使彼豺武，顿改顽暴，以事观察，信然不虚。何者？昨李使回，虏亦具云东下，中或言难信，至今果如所说，即是输诚於国，未有他诈。且契丹等翻覆，或往或来，今其东讨，虽未禀命，在於夷狄，亦不可责於常理，若因而屠之，亦便除患。陛下先有圣料，以为如此，臣等常窃志之，固非所及。今其来也，若契丹等偶胜，北虏势衰，因而乘之，灭其大半，审料必取，始可决行。事若不然，而军将妄动，徒结大隙，亦以不信，为国生患，莫甚於此。臣伏以在边诸将，苟利一军，便即行之，以邀荣赏，不思远计，诚是大失。今刘思贤往，望将降书处分守，必为远图，无得妄动，防约诸将，使知圣心，纵虏庭闻之，尢彰天泽。未审可否，谨录状奏闻。
    ○请东北将吏刊石纪功德状
    右：奚、契丹尢近边鄙，侵佚是虑式遏成劳，臣庶常情，惟欲防御，所谓长策，无出此者。陛下独断宸襟，高夺群议，以为顿兵塞下，转粟边军，旷日持久，役无宁岁，若不因利乘便，一举遂平，使迁善者自新，为恶者就戮，事若不尔，无息我人；且令大兵临之，凶徒必溃，不出此岁，当并成擒。臣等初奉圣谋，高深未测，及闻凯捷，晷候不差，而两蕃遗噍，莫不稽颡，缘边戍卒，咸以返耕，卧鼓灭烽，诚自此始。斯皆陛下睿谋先定，神武非常，观变早於未萌，必取预於无象。伏以成功不宰，君人所以为量；有美不宣，臣子所以成罪：臣虽蒙瞽，安敢无言？既预闻始谋，又幸见成事，岂可使天功虚往，而日用不知？竹帛相传，复纪何事？请具状宣付史馆，垂示将来，仍请将吏等刊石勒颂，以纪功德。臣某等不胜区区忭跃之至，谨奉状以闻。谨奏。
    ○请御注经内外传授状
    右：臣等今日於九龄处，伏见集贤院奉注御敕前件，经墨敕批答，兼九龄说。睿思幽赞，元关洞辟，微言奥旨，廓然昭畅。臣等近识，暗於大道，粗闻九龄此传，便若已有所得，欣戴感悦，诚不克任。伏惟陛下天纵无方，有来斯应，万殊一贯，三教同归。伏望降出御本，使内外传授，则冀明积劫之重昏，纳群迷於正觉。朝闻夕死，尚不足吝，顾此轻生，於焉何幸？臣等不胜忭跃之至。
    ○西幸改期请宣付史馆状
    右：臣今日面奉进止，西幸有曰：“般运已去，仍闻京畿百姓，犹有未安。倘来岁未熟，下无所向，朕虽至彼，复有何情？欲延期至来冬，待看麦，卿等商度，以为何似？”臣等具奏：洛阳城阙，虽曰皇都，至於宫苑之，制度本狭，然风土气候，不甚宜人。陛下以万姓为心，万姓以陛下为命，亿兆所系，诚在圣躬，圣躬若安，何顾小小？陛下遂当宁动色，再降德音：“苟利於人，朕何顾惜？”发言恻隐，感动神。臣等幸闻至言，不觉承睫，圣恩爱育，遂及於此。又敕臣等商量进来者，湛恩至德，焉可使朝臣不知？圣君鸿名，不可令史官无述。臣望宣圣旨，改用来年十月幸西京，仍望具将本状，遍示朝列，并宣付史官等。臣不胜感戴踊跃之至。
    ○上为宁王写一切经请宣付史馆状
    右：臣奉敕，今日於安国观行香，伏见天恩为宁王及故惠宣代国金仙公主共写一切道经四本。伏以睿恩友爱，情深天属，生成之德，无隔存亡，利益之资，方宏道要。诸经毕缮，景福云集，称赞兹日，功用有成，教义是先，诚所感庆。臣无任欣戴之至，望宣付史馆，奉状以闻。谨奏。
    ○贺张待宾奏克捷状
    右：高力士宣示臣等张待宾表。臣等前因奏事，亲承圣旨，悬料数日当有捷书，及此使至，皆如睿略。但狂胡背诞，围逼军州，凶力固已困穷，边城一无所损。臣等伏料此贼，早是破伤，大众远来，窬月去，马羸则多死，人苦则计生，本是乌杂之徒，足徵破亡之渐。此皆皇威远，氛坐销，岂伊边人，所能自保？臣等幸忝枢近，承奉圣谟，边捷有符，不胜庆悦。谨奉状陈贺以闻，仍望宣付史馆。谨奏。
    ●卷二百八十九
    ☆张九龄（七）
    ○贺诛贼状
    右：荩嘉运奏，北庭解围，仍有杀获。苏禄背德，敢此雠天，尽驱犬羊，来犯军镇，虽肆凶毒，欲逞其心，而边兵无遗镞之费，狂贼有舆尸之祸。此皆陛下圣武，将士龚行，远必叶谋，动无遗策，能令氛，坐自廓清。臣等忝奉密谋，屡承献捷，踊跃称庆，倍百恒情，谨奉状陈贺以闻。谨奏。
    ○贺奚契丹并自离贰廓清有期状
    右：适高力士宣示臣等张守奏。契丹及奚并自离贰，兼安禄山复有杀获，贼数将尽，触绪猜携，边镇勒兵，伺隙而动，诛翦有日，廓清可期。此皆天威远临，逋逃自灭，臣等不胜庆跃之至。
    ○贺诛奚贼可突于状
    右：高力士宣示张守所上逆贼契丹屈烈及可突于等首级。此等恶稔，丧败将及，故天诱其衷，既降又贰，而感义之士，恶其翻覆，背恩之贼。已就诛锄，幽阵廓清，华夷俱静，计其馀噍，永无动摇。陛下边任先择，圣谋独断，克禀成命，树此戎功。且知河朔无转输之劳，林胡为赋税之地，臣等忝在枢近，预闻远绩，捷书之至，喜倍恒情，谨奉状陈贺以闻。谨奏。
    ○贺破突厥状
    右：张守表奏，突厥四万骑，前月二十五日至能讫离山，契丹泥礼等前後斩获俘馘，数逾十万，突厥可汗弃甲逃亡，奚王李归国及平卢军将等追奔逐北，计日歼灭，更闻奏者。伏以突厥新立，轻事用兵，彼之威众，在於一举。又两蕃与其结隙，交构未深，在於边隅，犹轸天算。陛下料其终始，指授规模，知其举种尽来，本自无策，劳师袭远，必合成擒；使蕃骑先锋，汉军坚壁，坐观成败，自战蛮夷。今契丹才交，突厥已破，计其奔北，必至丧亡，脱身获全，亦举众皆弃。北虏震慑，从此气衰，东胡保边，永不携贰，宽徭罢柝，自此可期。斯皆圣德远覃，皇威遐振，事无遗策，举不失图，臣忝迹枢近，亲承睿略，忭跃之至，倍百恒情，谨奉状陈轴贺以闻。谨奏。
    ○贺东北累捷状
    右：今日刘思贤至，奉宣圣旨，垂示臣等破贼所由兼见守表奏，具承契丹累捷。伏以圣武所加，制胜者无失；天威不抗，犯顺者自亡。突厥负众背恩，穷凶远袭，两蕃怀德，诗如归，三军奉国，从命如指：遂使一战便克，已闻杀伤无算；恸哭而奔，则知主将必死。且蛮夷相伐，我则不劳，疆场有虞，义亦奚失？固知无愆信於漠北，有大造於燕垂。此实独断神谋，事皆有预，万全之策，永静边隅。薄伐之师，匪劳中夏，凡在黎庶，孰不欣跃？臣等忝预枢近，倍百恒情，无任庆悦之至。
    ○贺依圣料赤山北无贼及突厥要重人死请宣付史馆状（先是信安王承王忠嗣警因牒云赤山有贼）
    右：先得前件牒云，九月三日奚探见贼无数，前三日臣等面奉圣旨，料此必安禄山所将之兵，奚疑是贼，便有此牒也。臣等当时又奏，突厥举国大来，徵有输失便去，窃料此意，恐其有谋。陛下又云：“必应彼有要重人死，所以即去。”今日幽州节度判官监察御史张晓至，云今月十一日从幽州发来，赤山元自无贼，奚所见者，正是安禄山下兵马。又云，契丹有蕃落人走来，云突厥之兵马平章事第一人死，所以狼狈即去，在路每日於帐衙前哭。此并圣心悬照，有如目击，臣等亲奉睿算，及此符同，万里无差，不胜惊喜。无任踊跃之至，仍望宣付史馆。
    ○贺突厥小可汗必是伤死状
    右：牛仙童宣敕送前件契丹令问委曲者，臣等借问突厥退散所由。其伊吐于被擒，将随五日，因夜却走回，每日实见突厥诸将皆於衙帐前哭，及正面是实。据此必是小可汗伤死，若其不然，不合如此。审观伊吐于情状，亦即不敢妄言，必其不虚，是天败。比其归至本处，固应更有馀殃，丑虏破亡，必自此始也。陛下圣德无远，妖自销，不劳师徒，已清朔漠。臣等获奉庙算，不胜忭跃之至。
    ○贺圣料突厥必有亡徵其兆今见状
    右：林招隐宣敕示臣等：张守云，契丹妇女屈将从突厥出来，知可汗死是实。又云，黄头突厥与默啜突厥争言气，兵马欲斗惊军，屈将然得走来者。参验前後从突厥来者，说事多同，况此妇人，尢为指实，死既非谬，天实诛之。且诸蕃之中，北虏为桀，不待征战，而自取歼夷，此诚天助有道，坐清妖。陛下尝有圣料者，知其必有亡徵，今云兵马自争，其兆已见。伫听其败，但只纳降，亭障息兵，将自此始，不胜欣庆之至。
    ○贺荩嘉运破贼状
    右：高力士宣奉敕示臣等：王尚客奏状，知荩嘉运至突厥施店密城，逢贼便斗，多有杀获，且凶党大众，见在边城。方拟经春，图为边患，忽闻嘉运此入，复有破伤，必其惊忙，当有携散。皆是圣略先定，万里悬同，尚客所言，合符前者，臣等不胜庆跃之至。
    ○贺贼苏禄遁走状
    右：高力士宣敕示臣等：曹待宣奏状，知苏禄遁走入山出界者。四镇悬远，比被侵逼，将士用命，虽有诛锄，凶党尚多，时有抄掠，兵疲矢尽，为弊亦深。今日奔亡，诚是震惧，圣威及远，氛坐销。又北庭救兵，当时回旆，不费军廪，事且无忧。吐蕃纵实西行，苏禄不得相应，其败可必，又无可忧。边事且宁，不胜庆慰，谨奉状陈贺以闻。谨奏。
    ○贺雪状
    右：伏以至德惟勤，亲躬以劝，大礼云毕，劳酒加欢。圣感天从，丰年雪应，始降泽於千亩，将有盈於万箱。臣等忝陪近侍，载深庆跃，无任悦豫之至，谨奉状陈贺以闻。谨奏。
    ○谢侍讲遍赐衣物状
    右：高力士宣称，陛下亲讲读《毛诗》，遍赐侍讲陈希烈三品兼赐衣物等。伏以睿思元通，超然物表，俯临天下，必树风化。既宏儒教，考核诗人，爰托师资，亲行讲读。章句初毕，赏锡有加，明主深恩，孰不知劝？臣等谬承任遇，实愧经通，圣业弥深，微诚何补？方思学攵学，以助明时，无任悦豫之至。
    ○贺雨晴状
    右：今月十日高力士宣圣旨，以霖雨方滞，有害稼穑之忧，将亲祷上阳，三日内不坐。精意朝发，而重阴夕霁，数日已来，遂致开朗，谁谓天远？其应甚速，遂得麦秋有望，蚕事且登。则知至人无心，与天地合契；神功潜运，岂阴阳不测？伏惟陛下明德自广，兢业载怀，所致休徵，必加谦慎，天圣相合，福施群生，日用不知，年和在此。臣等无能翊佐，徒忝近密，每有大猷，承奉不暇，无任欣戴庆跃之至。
    ○贺雨状
    右：畿辅之，秋来少雨，圣心有轸，稼穑惟忧。德至于天，庆自嘉节，实有神应，旋降甘雨，使将枯之苗，有同於再熟；已息之望，不意於万人。臣有限不获当时称庆，无任悚踊之至。
    ○贺雪状
    右：伏以自冬少雪，粟麦未滋，岁律向终，农候方近，陛下黎庶在念，忧济常深，圣心精诚，天意昭感。孰云元远？不日有应：遂得盈尺告祥，动植г洽，丰年有望，即事可期。即表非常之祥，实倍不任之喜，不胜忭跃之至。
    ○贺祈雨有应状
    右：臣一昨面奉恩旨，缘秋稼有望，时雨愆，念及黎元，见於颜色，方躬自祈请，诚勤夙夜，上灵昭鉴，嘉瑞必臻。昨日申酉之，云物果应，初含五色，正覆於坛场；未及终宵，更洒於城阙：遂使炎埃宿润，虐暑暂消，实冀肤寸之资，毕致普天之泽。臣等多昧，徒仰於成造；苍生何幸？每及於圣私。无任欣戴忭跃之至，谨奉状陈贺以闻，既有殊应，仍望宣付史馆。
    ○贺太阳不亏状
    右：今月朔太史奏，太阳不亏，据诸家历，皆蚀十分已上，仍带蚀出者。今日日出，百司瞻仰，光景无亏。臣伏以日月之行，值交必蚀，算数先定，理无推移。今朔之辰，应蚀不蚀，陛下日有变，齐戒精诚，外宽刑政，内广仁惠，圣德日慎，灾祥自弭，若无表应，何谓大明？臣等不胜感庆之至，谨奉状陈贺以闻，仍望宣付史官，以垂来裔。
    ○贺祥□见状
    右：臣等伏见道门威仪司马秀表称，今月十日夜，陛下亲临同明殿道场，为宗庙苍生祈福，有祥□见。伏惟圣德以精至动天，天意以符圣：其感甚速，其应岂远？陛下圣敬之深，勤恤所至，灵心如答，神道何言？自表休期，以介景福，生人大赖，天下幸甚。臣等忝居近侍，倍百恒情，谨奉状陈贺以闻，伏望宣示史馆。
    ○贺麦登状
    右：今日高力士宣示臣等皇太子表，以嘉麦有成。陛下躬执劳事，率先兆庶，皇太子以下，继美圣功。臣闻勤於稼穑，必有来之庆；著在春秋，则非他之比。伏惟陛下致敬宗庙，属念黎元，春郊顺时，则千亩在御；禁园测候，则万皆丰。况云立训天人，降尊农务，上灵昭德，已闻瑞日增辉；当暑不疲，则有祥云自覆。是彰敦本之化，式精造物之功，人谣在兹，天意可鉴。且禹之尽力，尧实用心，史策美谈，帝王成范，未有休徵神应若斯之盛者也。以今况古，千载未闻，请付史官，天下幸甚。臣等叨荣近侍，倍百恒情，无任感戴忭跃之至。
    ○贺衢州进古铜器状
    右：伏见衢州所进瑞鱼铭等，神物环奇，形制纯古。鱼为龙象，既彰受命之元；铭作黾文，更表锡年之永：河图旧事，无以加之。臣叶赞休明，屡承福应，忝惟拜庆，倍百恒情，伏望宣付史官，传之不朽，无任喜跃之至。
    ○贺御制开元文字音义状
    右：今月日，尹凤祥宣敕旨，示臣等《圣制开元文字音义》三十卷。义微旨远，文省理该，表隶以训今，存篆以徵古。众释大备，取证於前修；片言旁通，去嫌於翻字。信潍之精一，学术之明准，非圣心之善诱，焉降情於豪素？臣等忝居近侍，再忭发蒙，捧戴之诚，实百恒品，望令集贤院更写一本，付外流行，谨奉状陈贺以闻。谨进。
    ○贺论三教状
    右：伏奉今日墨制，召诸学士及道僧讲论三教同异。臣闻好尚之论。事踬於偏方；至极之宗，理归於一贯：非夫上圣。孰探要旨？伏惟陛下道契无为，思该元妙，考六经之同异，邶淆教之幽赜。将以降照群疑，敷化率土，屏浮词於玉殿，辑精义於金门：一变儒风，再扬道要，凡百士庶，罔不知归。臣等幸侍轩墀，亲承王训，忭跃之极，实倍常情，望，宣付史馆，谨奉状陈贺以闻。谨奏。
    ○贺御注金刚经状
    右：内侍尹凤祥宣敕，垂示臣等《御注金刚经》。但佛法宗旨，撮在此经。人传习，多所未悟，陛下曲垂圣意，敷演微言，幽关妙键，豁然洞达。虽臣等愚昧，本自难晓，伏览睿旨，亦即发明：是知日月既出，天下普照，诚在此也。陛下至德法天，平分儒术，道已广度其宗，僧又不违其愿：三教并列，万姓知归。伏望降出御文，内外传授。
    ○贺皇太子制碑状
    右：尹凤祥宣圣旨，示臣等皇太子所制王尊师碑文并寿王书。臣等伏有以天姿自高，更深圣训，文艺英拔，理绝人境，臣等周章省览，欣忭载怀。兼皇太子文义高深，寿王毫翰洒落，朝臣不见，窃惧蔽善，臣等专辄，宣留碑本。望明日将示百官，了讫续进，不胜忭跃之至。
    ○贺上仙公主灵应状
    右：臣等伏承今月八日上仙公主灵座有祥风瑞虹之应，爰至启殡，知尸解。又承特禀清虚，薄於滋味，素含真气，自不食盐，洎於迁神，更标奇迹。伏惟圣系，本於道源，妙有所锺，灵异必降。不然者，何得幼而能悟，性与非常，适来以时？且契於元运，超然而蜕，复於丹，杳冥虽远，仿像如存，则知仙路有归，慈念已释，理绝今古，事昭闻见。况臣等亲侍轩墀，幸闻仙解，无任感之至。伏望宣付史官，以昭灵异，仍望宣示百官。
    ○贺昭陵徵应状
    右：御史中丞徐恽从京使还向臣等说，妖贼刘志诚四日从咸阳北原向南，见昭陵山上有黑云忽起，志诚谓其凶徒云：“此云将有暴风，若冲头立，恐有破败。”志诚久从军伍，颇解杂占，其言未毕，飘风果至，直冲行首，莫不昏迷，众心惊惶，不知所出。及至便桥之际，并即走散。又见父老云：“往年权梁山之徒，将逞不轨，当时亦有烈风暴雨，发自昭陵，彼比至京城，贼还破灭。”谨参往事，与今同符者。伏以闾阎贼类，窃敢猖狂，而祖宗威灵，亦已元鉴。昔年感召，若命蚩尢：今者驱除，更徵风伯。所以妖氛自殄，狡计莫施，晷刻之，逃形无路：此皆神功潜运，昌历无穷，将俾孙谋，用昭圣德。事堪惩恶，可以垂後，无任庆悦之至，仍望宣付史馆，并示朝列，谨录奏闻。谨奏。
    ○谢加章绂状
    右：伏奉去月三十日敕，以臣先领荆州都督佩紫金鱼袋。前缘改官遂停，今更蒙恩特赐，任使无效，宠服再加，臣虽叨荣，伏用战惧，不任悚跃之至，谨奉状陈谢以闻。谨奏。
    ○谢工部侍郎集贤院学士状
    右：伏奉今月三日制，除臣工部侍郎兼集贤院学士。臣本单族，过蒙奖拔，入升省阁，累登清资，出牧南州，且无成绩。陛下殊私俯及，擢任集贤，远自炎荒，忽至霄汉，秘文副掌，浅陋无堪，遽蒙圣恩，反迁华省，邱山施重，报效何阶？不胜悚惧之至。
    ○谢知制诰状
    右：臣忝迹集贤，久无成效，幸免咎责，伏用兢惶。忽蒙特恩，今知制诰，臣学业既浅，识理非长，述宣圣旨，诚恐不逮，跪受严命，伏增悚惕，无任戴荷之至。
    ○谢两弟移官就养状
    右：臣两弟蒙恩移官，就养老母，感戴殊泽，战荷兼深。臣出薮陋材，岂堪国用？日月私照，谬掌纶言。犬马以地近见矜，乌鸟以情至蒙福，曲承孝理之赐，莫知报效之所。无任悚惧荷恩之至。
    ○谢中书侍郎状
    右：臣谬迹书府，兼司纶翰，思力浅近，无所发明，圣恩不以不才，却赐荣奖，拔擢非次，荷跃惟深。但中书近密，参掌不易，岂臣微贱，所堪忝窃？拜命之日，伏用惭惶，不胜战荷之至。
    ○谢敕赐大麦曲状
    右：林招隐宣敕赐臣等，招隐说云：荐新之外，禁中所出，皆是降至尊亲耕稼穑之所成也。伏以周人之礼，惟有藉田，汉氏之荐，但闻时果，则未有如陛下严於宗庙，勤俭於生人，事必躬亲，动合天德，臣亦何幸，近奉徽音？又蒙圣恩，猥垂珍锡，已饱於闻义，况г此时羞，缪承渥泽，未知报效，死罪死罪。仍望宣牒史馆，以示将来，臣等不胜感荷之至。
    ○谢赐食状
    右：臣等面奉进止，令就集贤院与诸学士等观《圣注道德经》，寻又赐臣等食。窃味道腴，兼承珍馔，闻义饱德，虚往实归，臣等何人，叨承渥泽？不胜惶悚感戴之至。
    ○谢赐药状
</div>
    <div class="pagination">
<a href="全唐文_page178.html">上一页</a><span>...</span><a href="全唐文_page174.html">174</a><a href="全唐文_page175.html">175</a><a href="全唐文_page176.html">176</a><a href="全唐文_page177.html">177</a><a href="全唐文_page178.html">178</a><span class="current-page">179</span><a href="全唐文_page180.html">180</a><a href="全唐文_page181.html">181</a><a href="全唐文_page182.html">182</a><a href="全唐文_page183.html">183</a><a href="全唐文_page184.html">184</a><span>...</span><a href="全唐文_page180.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
