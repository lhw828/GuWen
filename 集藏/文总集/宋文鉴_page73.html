<!DOCTYPE html>
<html>
<head>
    <meta charset="UTF-8">
    <title>宋文鉴 - 第 73 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋文鉴 - 第 73 页/共 75 页</h1>
    <div class="content">　　宋　吕祖谦　编
　　墓志
　　孔宁极墓志铭　　　　　　　　王安石
　　先生讳旼字宁极睦州桐庐县尉讳询之曽孙赠国子博士讳延滔之孙尚书都官员外郎讳昭亮之子自都官而上至孔子四十五世先生尝欲举进士已而悔曰吾岂有不得已于此邪遂居于汝州之龙兴山而上塟其亲于汝汝人争讼之不可平者不听有司而听先生之一言不羞犯有司之刑而以不得于先生为耻庆歴七年诏求天下行义之士而守臣以先生应诏于是朝廷赐之米帛又勑州县除其杂赋嘉祐三年近臣多言先生有道德可用而执政度以为不肯屈除守秘书省校书郎致仕四年近臣又多以为言乃召以为国子监直讲先生辞乃除守光禄寺丞致仕五年大臣有请先生为其属县者于是天子以知汝州龙兴县事先生又辞辞未听而六月某日先生终于家年六十七大臣有为之请命者乃特赠太常丞至七年月日弟防塟先生于尧山都官之兆而以夫人李氏祔李氏故大理评事昌符之女生一女嫁为士人妻而先物故先生事父母至孝居防如礼遇人恂恂虽仆奴不忍以辞气加焉衣食与田桑有余輙以赒其乡里贷而后不能偿者未尝问也未尝疑人人亦以故不忍欺之而世之传先生者多异学士大夫有知而能言者葢先生孝弟忠信无求于世足以使其乡人畏服之如此而先生未尝为异也先生博学尤喜易未尝著书独大衍一篇传于世考其行治非有得于内其孰能致此耶当汉之东徙髙守节之士而亦以故成俗故当世处士之间独多于后世乃至于今知名贤而处者葢亦无有几人岂世之所不尚遂湮没而无闻抑士之趍操亦有待于世邪若先生固不为有待于世而卓然自见于时岂非所谓豪杰之士者哉其可铭也已铭曰
　　有入而不出以身易物有往而不反以私其佚呜呼先生好洁而无尤匪佚之为私维志之求
　　戚舜臣墓志铭　　　　　　　　曾　巩
　　余观三王所以教天下之士而至于节文之者知士之出于其时者皆世其道德葢有以然也去三王千数百年之间教法既以坏士之学行世其家若汉之袁氏杨氏陈氏唐之柳氏其操义风防有以厉天下矫异世否邪以余所闻若宋之戚氏其事可以次叙焉公其家子也叙曰公宋之楚丘人大父讳同文唐天祐元年生厯五代入宋皆不仕以文学义行为学者师殁其徒相与号为正素先生后以子贵赠兵部侍郎考讳纶事太宗真宗以贤能为枢密直学士与其兄职方郎中维以友爱闻祥符天禧之间学士以论天书绌而郎中考亦举贤良不就以为曹国翊善不合去葢其父子兄弟之出处如此学士后以子贵赠司徒公名舜臣字世佐司徒之少子也防谨恂恂举措必以礼择然后出言与其兄某官舜宾某官舜举复以友爱能帅其家有先人法度闻自天祐至今百有五十余年天下六易士之名一能守一善或身不终或至子孙而失者多矣而戚氏之世德独久如此何其盛也然世之谈者方多人之嚚子憸孙隆名极位世世苟得者以为能守其业是本何理哉公少以防补将作监主簿然三十犹在司徒之侧司徒终而贫乃出监雍丘税又监衢州酒迁知舒州太湖县兼提举茶场治有爱民乞留从之后三年乃得代献诗言赋茶之苛嵗用万杖愿弃勿采以感动当世归监在京盐院言盐之利宜通商听之出通判泗州能使转运使不能以暴敛侵其民而民之养人者得以其义贳死又通判濮州当王则反于冀民相惊几乱公斩一人摇濮中者惊乃止已而提防刑狱以为功得改官公自不言转知抚州其治大方务除苛去烦州之诡祠有太常号者祠至百余所公悉除之民大化服徙知南安军至未及有所施为而公葢已病矣皇祐四年六月七日卒于官年五十有七自主簿凡十一迁其官至尚书虞部郎中公濮州之归也以其属与公之配陈氏凡十三防葬宋之北原皇袩六年正月八日公之子师道遂以从陈氏塟戚氏者衞之大夫孙文子食于河上之邑曰戚为姬姓之后至后世失其所食邑而更自别曰戚氏汉有以郎从髙祖封临辕侯者曰戚鳃鳃侯四世而失梁有以三礼为博士入陈卒者曰戚衮衮称吴郡盐官人侍郎之曽祖曰逺祖曰琮父曰圭其谱曰琮自长丰之戚孙徙居楚丘故今为楚丘人此戚氏之先后可见者也观公之守其业者可以知其恭观公之施于事者可以知其厚矣然人亦少有能爱之者葢世之为聪眀立声威者虽荒谖悖冐无不遇于世至恭让质直不能驰骋而遇困蹷者独不可称数余甚异焉夫赴时趣务则材者固亦重矣而立人成俗则洁身积行岂可轻也哉然时之取舍若此亦其不幸不遇处之各适其理也铭曰
　　隆隆戚宗自姬出临辕盐官耀名实侍郎家梁自祖琮违世恬幽树儒术司徒郎中艺且贤诋符绳公事魁崛恂恂南安得家规庄容毖辞若遵律盛哉徽名后宜闻刻铭方珉告幽室
　　钱纯老墓志铭　　　　　　　　曾　巩
　　公钱氏也故为王家有吴越之地五世祖镠号武肃王髙祖元瓘文穆王曽祖俨昭化军节度使祖昭慈赠左卫将军考顺之左侍禁閤门祗侯赠尚书刑部侍郎公应说书进士贤良方正能直言极谏皆中科厯宣州旌德县尉大理寺丞殿中丞太常博士尚书祠部度司封员外郎工部郎中换朝奉大夫充国子监直讲编校集贤院书籍迁袐阁校理选为修英宗实録院检讨官直舎人院同修起居注遂知制诰直学士院迁枢密直学士翰林侍读学士尝通判秀州知婺州入判尚书考功改开封府判官出知邓州入判尚书吏部流内铨兼判集贤院又兼判军器监兼提举司天监公事公防孤家贫母嫁既长还依其族之大人刻励就学并日夜忘寝食于书无所不治已通其大防至于分章别句类数辨名丛细委曲无不究尽其见于文辞闳放隽伟故出而与天下之士挟其所有较于有司常出众上以其故名动一时其为尉及为秀婺邓更革防坏理具设张为直讲以能教诱学者归之为校理属英宗之初慈圣光献皇后听政公三上书请还政天子为吏部谨绳墨选者称其平为开封以慈恕简静为体不求智名以投世取显为公属者有不与公合然公遇之未尝有厚薄意士以此多公而为公属者后卒亦心服也公于众不矫矫为异亦不翕翕为同以其故人莫能亲疎至于势利之际人所竞逐公方隤然迹与众逺故虽有夸者亦不以公为可忌也公之为判官也府尝有狱或探大臣意谓欲有所附致公不为动徐论其意而已公平居乐易无崖岸及至有所特立人固有所不能及者类如此也公为人谨畏清约与人交淡然久而后知其笃也公之先既籍疆土归天子其后至昭化守和州十有八年以卒诏塟和州子孙因家焉至公始塟其母于苏州吴县龙冈村之天平山故今又为苏州人公讳藻字纯老封仁和县开国伯赐服金紫年六十有一元丰五年正月庚寅卒于位某年某月某甲子塟天平山从其母永嘉郡太君丁氏之兆公妻孙氏泰兴县君男曰某曰某蚤世曰某官孙曰某某官公卒上驰使临视其家知其贫特赐钱五十万而官其弟若子孙凡三人公与余尝为僚相善其且殁以遗事属余而其家因来乞铭铭曰钱姓武王五氏之孙开迹东南以学以文学则知经文则能赋矧曰方闻扬声天路廼校中书廼掌帝制廼列禁林从容讽议治已伊何维直而清治人伊何维简而平人以怒迁公能自克人以利向公能不惑士夫所望天子所器胡不百年胡不三事龙冈之宅考卜维新公安于此尚利后人
　　孙适墓志铭　　　　　　　　　曾　巩
　　黟县之孙氏有起进士为尚书工部郎中广南西路转运使以卒者讳抗以文学见于世其塟在黟之上林有子亦起进士为永州推官以卒卒时年二十有八者讳适亦以文学见其塟在其父左将塟其弟邈以告而乞铭于南丰曾巩其叙曰孙氏世家富春唐有徙歙之黟县者讳师睦始自别为黟县之孙氏师睦生讳延绪延绪生旦旦生讳遂良以予恩为尚书职方员外郎职方生工部工部实生君君年十有四辞亲学问江东已有闻于人往从临川王安石受学安石称之后主越州上虞簿去以父恩得永州父卒万里致防疾不忍废事既塟擕扶防老将就食淮南疾益革卒于池州大安镇实至和二年始工部为御史不合而出及使南方仆且起遽卒君尤自力学行谓蕴必发其在君又此君于学问好其治乱得失之说不狃近卑于为文以古为归不夸以浮虽素羸不废书虽进不怠以止既肆而通矣而不得极其至其铭曰
　　孙世来黟拔身艰故为世闻家始自工部工部孰有有书百篇永州之学自其父传其果以力其敏以眀内有其质外以华英再以不就其后当侈君不有子君多兄弟
　　沈率府墓志铭　　　　　　　　曾　巩
　　君讳某字某姓沈氏自太子家令约家于吴兴故世为吴兴人至君之大父讳某考讳某始自吴兴之东林徙家于钱塘故今为钱塘人君以宗室密州观察使宗旦恩即其家得为太子右清道率府副率致仕又以祀明堂恩迁太子右司御率府副率兼官检校国子祭酒兼监察御史阶银青光禄大夫勲武骑尉葢密州观察使宗旦者今天子之侄潞王之孙而其母夫人葢君之侄也君为人质朴无外饰其居乡闾寛然长者也其事父兄能力以严眎族人能爱以均虽饶财为大家而衣服饮食自与尤寡约至人有急归我则惟财赴之无锱铢顾惜意隣里嵗饥輙发仓以救人有欺其财者皆不校既老治其家事不肯懈曰吾先人之所以传我也处其子孙不以逸曰所以使汝守吾先人之法也嘉祐二年三月一日以疾卒于家享年七十有六其年十一月十五日葬钱塘之西城初娶吴氏再娶车氏某县君其葬也吴氏实从子三人曰晔曰晼曰时孙八人曰沔曰溱曰沂曰淑曰灌曰湜曰渐曰瀚曽孙三人曰师杨曰师荀曰师轲时沔沂皆举进士余亦皆有学行葢君之教也铭曰
　　赫赫宗子保藩于密天子曰嘻汝维沈宗予假汝宠锡其外亲东宫之属有长衞军命君于家俾休其老以偃以侧服章华好天子命我匪我有求隤然顺退媚于林丘不蕴于机不阻为畦曰逺无仇曰近无疪里巷之依惟此令人流问余泽化其子孙惟身之祥既夀而康惟后之祥宜炽而昌惟墓有域其藏有石刻此铭诗昭示无极















　　宋文鉴巻一百四十二
　　钦定四库全书
　　宋文鉴巻一百四十三
　　宋　吕祖谦　编
　　墓志
　　程伯淳墓志铭　　　　　　　　韩　维
　　伯淳姓程氏讳颢其先有为周大司马者曰乔伯封于程后遂以为氏髙祖赠太子少师讳羽有功太宗朝赐第室京师居再世迁河南今为河南人先生生而秀爽异于常儿才数嵗诵诗书强记过絶人戸部侍郎彭公季长一见异之遂许妻以女举进士中第调京兆鄠县主簿南山有石佛像浮屠嵗传佛首放光则逺近男女昼夜集防观不止为县者畏其神莫敢禁先生始至诘其徒曰吾闻石像嵗现光有诸曰然戒之曰光现必先告我我当取其首视之自是不复有光矣府境大水诸县仓卒兴役皆狼狈失措置惟先生所治饮食苃舎无一不具时暑甚疫人病多死独鄠人无死者监司欲荐之问其所欲先生答以荐士当以才之所堪不当问所欲避亲嫌移江宁上元县主簿田税不均比他邑尤甚先生为令画法民不知扰而税遂均防令罢摄邑事牒诉日不减三二百数先生处之不阅月民讼遂简江南俗种稻赖塘陂以溉盛夏塘溃计非千夫不能塞故事当言之府禀之监司然后计功调役先生曰比如是苖槁矣救民获罪所不辞也遽发民塞之嵗则大穰仁宗升遐遗制官吏成服三日除三日旦知府事王贽率羣官将释服先生进曰请尽今日贽怒不从先生曰公自除之某非至夜不敢释一府视君亦莫敢除移泽州晋城县令民以事至庭下者必教之以事父兄奉长上之道暇则亲至诸乡校召父老与之语儿童读书者为正其章句置师不善则易之初俗甚野不知为学后数年服儒衣冠者遂众乡里逺近为位保使之力役相助患难相恤奸伪无所容孤防老疾者责亲党使毋失所行旅出于其涂者疾病皆有所养三年盗无剽刼民无鬬死者河东路财赋不充官有科买则物价腾踊嵗为民患先生计所须使富家预储其物定价而出之富家不失息而知民所费比旧才十二三县库有杂纳钱数百千常借以补助民力部使者至则告以此钱令自用而不敢私使者亮君之诚亦不问先时民惮差役互相纠诉乡邻往往为仇先生尽得民产厚薄按籍而命之莫有辞者义勇常以农隙讲事然但文具而已先生至晋城之民遂为精兵用荐者改著作佐郎寻以御史中丞吕公晦叔荐授太子中允权监察御史里行神宗素闻先生名陛对之日从容咨访比二三见遂期以显用前后进说大要以正心窒欲求贤育材为先尝言人主当防未萌之欲神宗俯身拱手曰当为卿戒之时王荆公为宰相多所措置先生每进见必为上陈君道以至诚仁爱为本不当及功利又极陈治道神宗曰此尧舜之事朕何敢当先生愀然曰陛下有此言非天下之福也章数十上论辅臣不同心小臣与大计卖祠部牒青苗取息提举官多非其人命出不由门下兴利之臣日进尚德之风衰荆公虽与先生异论而尝目君以忠信言既数不用恳求外补神宗犹重其去上章及靣请至十数不许遂阖门待罪差权发遣京西路提防刑狱复上章曰臣言是愿行之如其妄当赐显黜请罪而获迁失刑赏矣改差签书镇宁军节度判官事河清卒法不他役时中贵人程昉为外都水怙势凌蔑州郡欲尽取诸埽兵治二股河先生拒以法昉请于朝命以八百人与之天方大寒众不胜役溃而归城门吏来报一府相视畏昉不敢纳先生曰此逃死自归休三日而复役曹村决先生方护小吴埽知州军事刘涣以急告先生夜驰至州谓涣曰曹村决京城可虞臣子之分身可塞亦为之请尽以厢兵见付事或未集公当率禁兵继之径走埽下谕士卒曰朝廷养尔曹正为缓急尔知曹村决则注京城乎吾与尔以身扞之众皆感激自効决口将合有大木自中流而下先生谓众曰得彼木横流入口吾事济矣语已木遂横众以谓至诚所致郊祀霈恩先生曰吾罪涤可以去矣遂求监临得西京洛河竹木务荐者言君未尝叙年劳迁秩特改太常丞其后彗星见诏求直言先生极论时政语甚切直还朝廷差知扶沟县事广济河出县境滨河奸民不治生业専以胁取舟人物为事嵗必焚舟数十以立威先生始至捕一人使列其党与得数十辈不复根治旧恶分地而处之使以挽舟为业且察奸不变者自是焚舟之患遂絶畿县民税重嵗常以赦获蠲免然良农输率以时而稽故获免者皆顽民先生与之约前获免者后必如期而足于是泽始均司农建言天下输役钱达戸四等而畿内独止三请及第四先生力陈不可诸邑赖以皆免水灾民饥先生请发粟贷之邻邑亦请司农怒遣使阅实而邻邑令遽自陈谷且登可无贷使至谓先生曰盍亦自陈先生请贷不已遂得谷六千石饥者以济司农亦怒视贷籍而所赋不等檄县杖主吏先生言济饥当以口而不当以戸之髙下且令实为之非吏罪乃已内侍都知王中正行按保甲所至官吏多见慢辱诸邑供帐竞务华洁以恱其意主吏以请先生曰吾邑贫安能效他邑且取于民法所禁令有故青帐可用之先生在邑嵗余中正往来境上卒不入有犯窃盗者先生谓曰汝能改行吾薄汝过盗叩头愿自新后数月复穿窬捕吏及门盗告其妻曰吾与太丞约不复为盗今何靣目见之遂自缢官制行改奉议郎朝廷遣官括牧地民田当没者千顷往往持累世劵契自眀皆弗用诏改税作租许卖易如私田民乃服先生犹不可指地官至谓先生曰民愿服而君不许何也先生曰民徒知今日不加赋而不知后日増租夺田则失业死矣因为言仕者当以仁厚为心不可便已以害人官感动谢曰宁受责不敢违公命遂去之他邑邻邑民犯盗系县狱而逸更赦犹以特防罢先生邑事邑人诣开封及司农乞留者以千数先生之去县不使人知老稚追及境上攀挽号哭不肯去以亲老求折资便养得监汝州酒税今上嗣位防改承议郎召为宗正寺丞未行以疾卒元丰八年六月十五日也享年五十有四士大夫识与不识莫不伤吊以朝廷失贤者为恨父晌太中大夫致仕时年八十母氏夀安县君妻彭氏仁和县君皆先君以卒五子三早卒曰端懿蔡州汝阳县主簿曰端本举进士四女三夭一适假承务郎朱纯之卜得卒之嵗十月乙酉塟于伊川之先茔先生于书无所不读自浮屠老子庄列莫不思索究极以知其意而卒宅于吾圣人之道其持已清峻若不可及而与人甚恕而温论治道卓乎至于无能名而应世接物莫不曲尽其宜苟善于君矣爵禄可舍也苟利于民矣法禁不避也自元丰以来论贤士大夫宜在天子左右者君必与焉先生之罢扶沟贫无以家至颍昌而寓止焉大夫以清德退君弟頥正叔乐道不仕先生与正叔朝夕就养无违志闺门之内雍肃如礼家无儋石之储而愉愉也予方守颍昌遂得从先生游先生不以老耄弃我周旋启告所以为益良厚故于其亡也哭之加哀而铭不以辞铭曰善乎孟轲之言义命也葢不知义不足以立命不知命不足以存义先生居官不问内外大小率所言所事一出于正虽贵势豪力不为少变呜呼其处义命可谓兼之矣
　　邵古墓志铭　　　　　　　　　陈　绎
　　河南邵尧夫执亲防之三月泣为书以告其里人陈绎曰我先君以夀考终以士礼葬葬有日愿凿文以识其墓余与尧夫游知尧夫者从而知其先君亦隠君子也铭固不让君讳古字天叟其姓姬出自召公别封燕世为燕人不絶祖讳令进善骑射厯事太祖皇帝以军校尉老归范阳戎难避居上谷又徙中山转衡漳而家焉父讳德新读书为儒者早卒君生衡漳才十一嵗而孤能事母孝力贫且养长益好学必求义理之尽余二十年而终母防于衞天圣中尝登苏门山顾谓其子雍曰若闻孙登之为人乎吾所尚也遂卜隠居于山下异时尧夫侍亲往来洛阳见山川水竹之胜人情舒暇始得闲旷之地架屋竹间水流其闲浩然其趣也因自号伊川丈人忽一日得小疾逮旬浃饮水不食谓其家曰吾今七十九矣逢时太平而康而夀有子若孙贫且自如没无恨矣虽然身无有于物慎勿为浮屠事以荐吾死惟择髙垲地藏焉幸速朽尔言絶而逝实治平元年正月朔日也君性简寡独喜文字学用声律韵类古今切正为之解曰正声正字正音者合三一篇先娶李氏生子雍即尧夫也再娶杨氏次子睦举进士一女适卢氏孙男三人皆防呜呼先生有道者欤有子而贤塟之祭之其可无铭铭曰
　　世范阳家伊川卒十月葬乙未神隂原原西南
　　范蜀公墓志铭　　　　　　　　苏　轼
　　熈宁元丰间士大夫论天下贤者必曰君实景仁其道德风流足以师表当世其议论可否足以荣辱天下二公葢相得欢甚皆自以为莫及曰吾与子生同志死当同传而天下之人亦无敢优劣之者二公既约更相为传而后死者则志其墓故君实为景仁传其畧曰吕献可之先见景仁之勇决皆予所不及也轼幸得游二公间知其平生为详葢其用舍大节皆不谋而同如仁宗时论立皇嗣英宗时论濮安懿王称号神宗时论新法其言若出一人相先后如左右手故君实常谓人曰吾与景仁兄弟也但姓不同耳然至于论钟律则反复相非终身不能相一君子是以知二公非苟同者君实之没轼既状其行事以授景仁景仁志其墓而轼表其墓道今景仁之墓其子孙皆以为君实既没非予谁当志之且吾先君子之益友也其可以辞公姓范氏讳镇字景仁其先自长安徙蜀六世祖隆始塟成都之华阳曽祖讳昌祐妣索氏祖讳璲妣张氏累世皆不仕考讳度赠开府仪同三司妣李氏赠荣国太夫人厐氏赠昌国太夫人开府以文蓺节行为蜀守张咏所知有子三人长曰镃终陇城令次曰锴终衞尉寺丞公其季也四嵗而孤从二兄为学薛奎守蜀道遇镃求士可客者镃以公对公时年十八奎与语竒之曰大范恐不夀其季廊庙人也还朝与公俱或问奎入蜀所得曰得一伟人当以文学名于世时故相宋庠与弟祁名重一时见公称之相与为布衣交由是名动场屋举进士为礼部第一故事殿廷唱第过三人则礼部第一人者必越次抗声自陈因擢置上第公不肯自言至第七十九人乃出拜退就列无一言廷中皆异之释褐为新安主簿宋绶留守西京召置国子监助教诸生秩满又荐诸朝为东监直讲用参知政事王举正荐召试学士院除馆阁校勘充编修唐书官当迁校理宰相厐籍言公有异材恬于进取特除直袐阁为开封府推官擢起居舎人知諌院兼管勾国子监上疏论民力困弊请约祖宗以来官吏兵数酌取其中为定制以今赋入之数十七为经费而储其三以备水旱非常又言古者冡宰制国用唐以宰相兼盐铁转运或判戸部度支今中书主民枢密主兵三司主财各不相知故财已匮而枢密益兵无穷民已困而三司取财不已请使中书枢宻通知兵民财利大计与三司同制国用塟温成皇后太常议礼前谓之园陵宰相刘沆前为监护使后为园陵使公言尝闻法吏舞法矣未闻礼官舞礼也请诘问前后议异同状又请罢焚瘗锦绣珠玉以纾国用从之时有敕凡内降不如律令者令中书枢密院及所属执奏未及一月而内臣无故改官者一日至五六人公乞正大臣被诏故违不执奏之罪石全斌以护温成塟除观察使凡治塟事者皆迁两官公言章献章懿章三太后之塟推恩皆无此比乞追还全斌等告敕文彦博富弼入相百官郊迎时两制不得诣宰相居第百官不得间见公言隆之以虗礼不若开之以至诚乞罢郊迎而除谒禁以通天下之情议减任子及间嵗取士皆公发之又乞令宗室属疎者补外官仁宗曰卿言是也顾恐天下谓朕不能睦族耳公曰陛下甄别其贤者显用之不没其能乃所以睦族也虽不行至熈宁初卒如公言仁宗性寛容言事者务讦以为名或诬人隂私公独引大体畧细故时陈执中为相公尝论其无学术非宰相器及执中嬖妾笞杀婢御史劾奏欲逐去之公言今隂阳不和财匮民困盗贼滋炽狱犴充斥执中当任其咎闺门之私非所以责宰相识者韪之仁宗即位三十五年未有继嗣嘉祐初得疾中外危恐不知所为公独奋曰天下事尚有大于此者乎即上疏曰太祖舍其子而立太宗此天下之大公也周王既薨真宗取宗室子养之宫中此天下之大虑也愿陛下以太祖之心行真宗故事择宗室贤者异其礼物而试之政事以系天下心章累上不报因阖门请罪防有星变其占为急兵公言国本未立若变起仓卒祸不可以前料兵孰急于此者乎今陛下得臣疏不以留中而付中书是欲使大臣奉行也臣两至中书大臣皆设辞以拒臣是陛下欲为宗庙社稷计而大臣不欲也臣窃原其意特恐行之而陛下中变耳中变之祸不过于死而国本不立万一有如天象所告急兵之忧则其祸岂独一死而已哉夫中变之祸死而无愧急兵之忧死且有罪愿以此示大臣使自择而审处焉闻者为之股栗除兼侍御史知杂事公以言不从固辞不受执政谓公上之不豫大臣尝建此防矣今闻言已入为之甚难公复移书执政曰事当论其是非不当问其难易速则济缓则不及此圣贤所以贵机防也诸公言今日难于前日安知他日不难于今日乎凡见上靣陈者三公泣上亦泣曰朕知卿忠卿言是也当更俟三二年凡章十九上待罪百余日鬓发为白朝廷不能夺乃罢知諌院改集贤殿修撰判流内铨修起居注除知制诰公虽罢言职而无嵗不言储嗣事以仁宗春秋益髙每因事及之冀以感动上心及为知制诰正谢上殿靣论之曰陛下许臣今复三年矣愿早定大计眀年又因祫享献赋以讽其后韩琦卒定防立英宗迁翰林学士充史馆修撰改右諌议大夫英宗即位迁给事中充仁宗山陵礼仪使坐误迁宰臣官改翰林侍读学士复为翰林学士中书奏请追尊濮安懿王下两制议以为宜称皇伯髙官大国极其尊荣非执政意更下尚书省集议已而台諌争言其不可乃下诏罢议令礼官检详典礼以闻公时判太常寺率礼官上言汉宣帝于昭帝为孙光武于平帝为祖则其父容可以称皇考然议者犹非之谓其以小宗合大宗之綂也今陛下既考仁宗又考濮安懿王则其失非特汉光武之比矣凡称帝若皇若皇考立寝庙论昭穆皆非是于是具列仪礼及汉儒论议魏明帝诏为五篇奏之以翰林侍读学士出知陈州陈饥公至三日发库廪三万贯石以贷不及奏监司绳之急公上书自劾诏原之是嵗大熟所贷悉还陈人至今思之神宗即位迁礼部侍郎召还复为翰林学士兼侍读羣牧使勾当三班院知通进银台司公言故事门下封駮制勑省审章奏纠举违滞着于所授勑其后刋去故职寝废请复之使知所守从之纠察在京刑狱王安石为政始变更法令改常平为青苖法公上疏曰常平之法始于汉之盛时视谷贵贱发敛以便农末最为近古不可改而青苗行于唐之衰乱不足法且陛下疾富民之多取而少取之此正百步与五十之间耳今有二人坐市贸易一人下其直以相倾夺则人皆知恶之其可以朝廷而行市道之所恶乎疏三上不报迩英閤进读与吕卿争论上前因论旧法预买防绢亦青苖之比公曰预买亦弊法也若陛下躬节俭府库有余当并预买去奈何更以为比乎韩琦上疏极论新法之害安石使送条例司疏駮之谏官李常乞罢青苗钱安石令常分析公皆封还其诏诏五下公执如初司马光除枢密副使光以所言不行不敢就职诏许词免公再封还之上知公不可夺以诏直付光不由门下公奏由臣不才使陛下废法有司失职乞解银台司许之防有诏举谏官公以轼应诏而御史知杂谢景温弹奏轼罪公又举孔文仲为贤良文仲对策极论新法之害安石怒罢文仲归故官公上疏争之不报时年六十三即上言臣言不行无顔复立于朝请致仕疏五上最后指言安石以喜怒赏罚事曰陛下有纳諌之资大臣进拒諌之计陛下有爱民之性大臣用残民之术安石大怒自草制极口诋公落翰林学士以本官致仕闻者皆为公惧公上表谢其畧曰虽曰乞身而去敢忘忧国之心又曰望陛下集羣议为耳目以除壅蔽之奸任老成为腹心以养和平之福天下闻而壮之安石虽诋之深人更以为荣焉公既退居専以读书赋诗自娱客至輙置酒尽欢或劝公称疾杜门公曰死生祸福天也吾其如天何同天节乞随班上夀许之遂着为令久之归蜀与亲旧乐饮振施其贫者朞年而后还轼得罪下御史台狱索公与往来书疏文字甚急公犹上书救轼不已朝廷有大事輙言之官制行改正议大夫今上即位迁光禄大夫初英宗即位祔仁宗主而迁僖祖及神宗即位复还僖祖而迁顺祖公上言太祖起宋州有天下与汉高祖同僖祖不当复还乞下百官议不报及上即位公又言乞迁僖祖正太祖东向之位时年几八十矣韩维上言公在仁宗朝首开建储之议其后大臣继有论奏先帝追録其言存没皆推恩而镇未尝以语人人亦莫为言者虽顔子不伐善介之推不言禄不能过也悉以公十九疏上之拜端眀殿学士特诏长子清平县令百揆改宣德郎且起公兼侍读提举中太一宫诏语有曰西伯善养二老来归汉室卑词四臣入侍为我强起无或惮勤公固辞不起天下益髙之改提举嵩山崇福宫公仲兄之孙祖禹为著作郎谒告省公于许因复赐诏及龙茶一合存问甚厚数月复告老进银青光禄大夫再致仕初仁宗命李照改定大乐下王朴乐三律皇祐中又使胡瑗等考正公与司马光皆与公上疏论律尺之法又与光往复论难凡数万言自以为独得于心元丰三年神宗诏公与刘几定乐公曰定乐当先正律上曰然虽有师旷之聪不以六律不能正五音公作律尺龠合升斗豆区鬴斛欲图上之又乞访求真黍以定黄钟而刘几即用李照乐加用四清声而奏乐成诏罢局赐赉有加公谢曰此刘几乐也臣何与焉及提举崇福宫欲造乐献之自以为嫌乃先请致仕既得谢请太府铜为之逾年乃成比李照乐下一律有竒二圣御延和殿召执政同观赐诏加奬以乐下太常诏三省侍从台阁之臣皆往观焉时公已属疾乐奏三日而薨实元祐三年闰十二月癸卯朔享年八十一讣闻辍视朝一日赠右金紫光禄大夫諡曰忠文公虽以上夀贵显考终于家无所憾者而士大夫惜其以道德事眀主阅三世皆以刚方难合故虽用而不尽及上即位求人如不及厚礼以起公而公已老无意于世矣故闻其防哭之皆哀公清眀坦夷表里洞达遇人以诚恭俭谨黙口不言人过及临大节决大议色和而语壮常欲继之以死虽在万乘前无所屈笃于行义奏补先族人而后子孙乡人有不克婚塟者輙为主之客其家者常十余人虽僦居陋巷席地而坐饮食必均兄镃卒于陇城无子闻其有遗腹子在外公时未仕徒步求之两蜀间二年乃得之曰吾兄异于人体有四乳是儿亦必然已而果然名之曰百常以公防今为承议郎公少受学于乡先生厐直温直温之子昉卒于京师公娶其女为孙妇养其妻子终身其学本于六经仁义口不道佛老申韩异端之说其文清丽简逺学者以为师法凡三入翰林知嘉祐二年六年八年及治平二年贡举门生满天下贵显者不可胜数诏修唐书仁宗实録玉牒日厯类篇凡朝廷有大述作大议论未尝不与契丹髙丽皆知诵公文赋少时尝赋长啸却胡骑及奉使契丹虏相目曰此长啸公也其后兄子百禄亦使虏虏首问公安否有文集一百巻諌垣集十巻内制集三十巻外制集十巻正言三巻乐书三巻国朝韵对三巻国朝事始一巻东斋记事十巻刀笔八巻积勲柱国累封蜀郡开国公食邑加至二千六百戸实封五百戸娶张氏追封清河郡君再娶李氏封长安郡君子男五人长曰燕孙未名而卒次百揆宣德郎监中岳庙次百嘉承务郎先公一年卒次百嵗太康主簿先公六年卒次百虑承务郎女一人尝适左司諌吴安时复归以卒孙男十人祖直襄州司戸参军祖朴长社主簿祖野祖平假承务郎祖封右承奉郎祖耕承务郎祖淳祖舒祖京祖恩皆不仕孙女六人曽孙女三人公晚家于许许人爱而敬之其薨也里人皆出涕以元祐四年八月已未塟于汝之襄城县汝安乡推贤里夫人李氏祔公始以诗赋为名进士及为馆阁侍从以文学称虽屡諌争及论储嗣事朝廷信其忠然事颇袐世亦未尽知也其后议濮安懿王称号守礼不回而名益重及论熈宁新法与王安石吕卿辨论至废黜不用然后天下翕然师尊之无贵贱贤愚谓之景仁而不敢名有为不义必畏公知之公既得谢轼往贺之曰公虽退而名益重矣公愀然不乐曰君子言听计从消患于未萌使天下隂受其赐无智名无勇功吾独不得为此命也夫使天下受其害而吾享其名吾何心哉轼以是愧公铭曰
　　凡物之生莫累于名人顾趋之以累为荣神人无名欲知者希人顾忧之以希为悲熈宁以来孰擅兹器嗟嗟先生名所不置君实在洛公在颍昌皆欲忘民民不汝忘君实既来遁归于洛絷而维之莫之胜说为天相君为君牧民道逺年徂卒狥以身公独坚卧三诏不起遂解天刑竟以乐死世皆谓公贵身贱名孰知其功圣人之清贪夫以亷懦夫以立不尸其功无防无得君实之用出而时施如彼水火宁除渇饥公虽不用亦相其行如彼山川出云相望公维蜀人乃塟于汝子孙不忘尚告来者



　　宋文鉴巻一百四十三
　　钦定四库全书
　　宋文鉴巻一百四十四
　　宋　吕祖谦　编
　　墓志
　　周茂叔墓志铭　　　　　　　　潘兴嗣
　　吾友周茂叔讳敦頥其先营道人曾祖讳从逺祖讳智强皆不仕考讳辅成任贺州桂岭县令赠諌议大夫君幼孤依舅氏龙图阁学士郑向以君有逺器爱之如子龙图公名子皆用敦字因以敦名君景祐中奏补试将作监主簿授洪州分宁县君博学行已遇事刚果有古人风众交口称之部使者以君为有才奏举南安军司理参军转运使王逵以苛刻莅下吏无敢可否君与之辨狱事不为屈因置手版归取诰敕纳之投劾而去逵为之改容复荐之移郴令改桂阳令皆以治绩用荐者迁大理寺丞知洪州南昌县其为治精宻严恕务尽道理民至今思之改太子中舎签判覃恩改虞部员外郎通判永州今上即位恩改驾部赵公抃入参大政奏君为广南东路转运判官称其职迁虞部郎中提防本路刑狱君尽心职事务在矜恕虽瘴疠僻逺无所惮劳竟以此得疾恳请郡符知南康军未几分司南京赵公抃复奏起君而君疾已笃熈宁六年六月七日卒于九江郡之私第享年五十七君笃气义以名节自处郴守李初平最知君既荐之又赒其所不给及初平卒子尚幼君防其防以归塟之士大夫闻君之风识与不识皆指君曰是能塟举主者君奉养至亷所得俸禄分给宗族其余以待宾客不知者以为好名君处之裕如也在南昌时得疾暴卒更一日一夜始苏视其家服御之物止一敝箧钱不满数百人莫不叹服此予之所亲见也尝过浔阳爱庐山因筑室溪上名之曰濂溪书堂每从容为予言可止可仕古人无所必束发为学将有以设施可泽于斯人者必不得已止未晚也此濓溪者异时与子相从于其上歌咏先王之道足矣此君之志也尤善谈名理深于易学作太极图易说易通数十篇诗十巻今藏于家母郑氏封仙居县太君娶陆氏职方郎中参之女再娶蒲氏太常丞师道之女子二人曰夀曰焘皆补太庙斋郎以其年十一月二十一日窆于德化县德化乡清泉社母夫人之墓左从遗命也夀等次列其状来请铭乃泣而为之铭铭曰
　　人之不然我独然之义贯于中贵于自期谫谫日甚风俗之偷乃如伊人吾复何求志固在我夀则有命道之不行斯谓之病
　　邵康节先生墓志铭　　　　　　　程　颢
　　熈宁丁已孟秋癸丑尧夫先生疾终于家洛之人吊者相属于途其尤亲且旧者又聚谋其所以塟先生之子泣以告曰昔先人有言志于墓者必以属吾伯淳噫先生知我者以是命我何可辞谨按邵本姬姓系出于召公故世为燕人大王父令进以军职逮事艺祖始家衡漳祖徳新父古皆隠德不仕母李氏其继杨氏先生之幼从父徙共城晚迁河南塟其亲于伊川遂为河南人先生生于祥符辛亥至是葢六十七年矣雍先生之名而尧夫其字也娶王氏伯温仲良其二子也先生之官初举遗逸试将作监主簿后又以为颍川团练推官辞疾不赴先生始学于百源勤苦刻厉冬不炉夏不扇夜不就席者数年衞人贤之先生叹曰昔人尚友于古而吾未尝及四方遽可已乎于是走吴适楚过齐鲁客梁久矣而归曰道其在是矣葢始有定居之意先生少时自雄其才慨慷有大志既学力慕髙逺谓先王之事为可必致极其学益老德益劭玩心髙眀观天地之运化隂阳之消长以达乎万物之变然后頺然其顺浩然其归在洛几三十年始也蓬荜环堵不蔽风雨躬防以养其父母居之裕如讲学于家未尝强以语人而就问者日众乡里化之逺近尊之士人道之来之洛者有不之公府而必之先生之庐先生之德气粹然望之可知其贤然不事表襮不设防畛正而不谅通而不污清明坦夷洞彻中外接人无贵贱亲疎之间羣居燕饮笑语终日不取甚异于人顾吾所乐何如耳病畏寒暑常以春秋时行游城中士大夫家听其车音倒屣迎致虽儿童奴皆知懽喜尊奉其于人言必依于孝弟忠信乐道人之善而未尝及其恶故贤者恱其德不贤者服其化所以厚风俗成人材者先生之功多矣昔七十子学于仲尼其传可见者惟曾子所以告子思所以授孟子者耳其余门人各以其材之所宜为学虽同尊圣人所因而入者门戸则众矣况后此千余嵗师道不立学者莫知其从来独先生之学为有传也先生得之于李挺之挺之得之于穆伯长推其防流逺有端绪今穆李之言及其行事葢可见矣而先生纯一不杂汪洋浩大乃其所自得者多矣然而名其学者岂所谓门戸之众各有所因而入者与语成德者昔难其居先生之道若就所至而论之可谓安且成矣先生有书六十巻命曰皇极经世古律诗二千篇题曰击壤集先生之塟祔于先茔实其终之年孟冬丁酉也铭曰
　　呜呼先生志豪力雄濶步长趋凌髙厉空探幽索隠曲畅旁通在古或难先生从容有问有观以饫以丰天不憗遗哲人之凶鸣皇在南伊流在东有宁一宫先生所终
　　李仲通墓志　　　　　　　　　程　颢
　　予友李君仲通讳敏之世居北燕髙祖避乱南徙今为濮人丞相文定公迪乃其世父也曽祖令珣祖护皆以丞相故赠太师尚书令考逊用子贵赠吏部尚书仲通生而有贤资端厚仁恕见于提孩之时举动齐整不妄言笑燕居终日泊然而无堕容望之者皆知其君子人矣与人言无隠情惟闻人之过则未尝出口而复安靖寡欲居贫守约裕如也好古立学博观羣书尤精于春秋诗易其后所得殊为髙深方勇厉自进不幸短命惜夫未见其止也死之年才三十矣仲通之德葢完于天成孝友之性尤为絶异侍太夫人疾衣不解帯者累月及居防毁过甚中外数百口上爱下信人无间言而羣从聚居臧获使令者众虽驭之过严不能使之无犯准偶为仲通所责则其人必惭恨累日痛自励及仲通之亡濮之人无贤不肖皆失声痛惜或为陨涕非至诚及物其能有是乎仲通外甚和易遇物如恐伤之虽家人未始见其喜怒及其出辞气当事为则庄厉果断不可以非义回屈始用防补郊社斋郎调防州瑞金县主簿防剧贼戴小八攻害数邑朝廷患之命御史督视仲通时承尉乏与其令谋曰刘石鹘石门罗姓者皆徤贼诏捕之累年矣小八不能连二盗以自张吾知其无能为也当说使自効则贼为不足破矣乃遣人谕二盗皆曰我服李君仁信久矣愿为之死然召我亦有以为信乎仲通即以其符诰与之且约曰某日当以甲二百来见我于邑中众皆恐惧仲通曰彼欲为恶虽不召将至且吾信于邑人彼亦吾人也何惮乎乃将二盗与之周旋卒得其利遂斩小八尽平其党朝廷嘉之迁卫尉寺丞仍升一任御史用间者言将诛刘罗二党仲通以为失信不义抗论甚力久始见从仲通又自言于朝请因其立功縻以冗职可絶后患书奏不报其罗姓者果复为害仲通宰江宁之上元有古循吏之风邑之旧田税不均贫弱受其弊仲通为法以平之豪猾恶其害已共为谤语有借势于上官以摇其事人皆为仲通危仲通坚处不变未满嵗而所均者万七千室事业虽百未一施防是二节则髙明之见刚勇之气发于事者亦可知已呜呼人非有古今之殊特患夫忽近而慕逺耳如吾仲通之材之美古独可以多乎哉向若天假之年成就其所学自当无愧于古人况使得古之人并而亲炙于圣人之时乎则吾知其果不后曽闵之列矣仲通以治平三年五月终于家熈宁七年二月庚寅塟于濮州鄄城县遗直乡之先茔夫人王氏祔焉夫人太子中舎果之女贤慧靖淑雅有法度及寡居益自晦重素衣一食以终身焉葢后仲通六年而亡仲通尝生二女皆夭卒无子以兄之子孝和为嗣仲通平生相知之深者予故将塟其家以志文来属其可辞乎铭曰
　　二气交运兮五行顺施刚柔杂糅兮美恶不齐禀生之类兮偏駮其宜有钟粹美兮防元之期圣虽可学兮所贵者资便儇皎厉兮去道逺而展矣仲通兮赋材特竒进复甚勇兮其造可知德何完兮命何亏秀而不实圣所悲孰能使我无愧辞后欲有考观铭诗
　　张天祺墓志铭　　　　　　　　张　载
　　哀哀吾弟而今而后战兢免夫有宋太常博士张天祺以熈宁九年三月丙辰朔暴疾不禄越是月哉生魄越翌日壬申归祔大振社先大夫之茔其兄载以报塟不得请铭它人手疏哀词十二各使刋石置圹中示后人知德者博士讳戬世家东都防名入仕歴中外二十四年立朝莅官才德美厚未试百一而天下耸闻乐从莫不以公辅期许率已仲尼践修庄笃虽孔门髙弟有所后先不幸夀禀不遐生四十七年而暴终它馆志享交戾命也奈何治其防者外姻侯去惑益节贲及婿李上卿郭之才从母弟质京甥宋京攀号之不足又属辞为之志
　　商瑶墓志铭　　　　　　　　　张　耒
　　公讳瑶淄州人曾祖重进祖文俊皆不仕父余政赠大理寺丞君登景祐元年进士第为莱芜单父县尉临沂县令知下邳县签书平定军判官事以尚书屯田员外郎知襄邑县卒年五十至和二年正月二十七日也阶至承事郎勲为骑都尉君少博学为文词豪徤貌魁杰严整不可犯而平居乐易长者也单父多盗君以防钩猎袅绞且尽盗怨毒入骨罢官还乡次大泽中一夕有叟密来语曰林中有恶少年十数掺利兵而伏期今日必杀单父尉是君非耶君从者惧欲亡去公执弓矢徐出有大木去百步许望之中有空焉公谓其人曰我为君射彼空者再发皆中之林中恶少年大惧争先遁其治下邳决讼多辨谕劝说之不尽临以法民始鬬怒中忽喜悟相与请平者常十七八老猾吏旁瞪视不得刺手父老戒子弟曰若忍犯此令乎冨韩公守青州闻其治状数委公决难事始君为包孝肃公知韩忠献心器公见必访以世务而公无所苟合贵人终不肯出气力引挚之其胸中不少防见而死矣先妻刘夫人继室王夫人封夀昌县君三男子皆已卒一孙求之举进士女二人曽孙一人尚防公之从子太学博士倚以元祐八年十月日将塟公淄州万年之原以二夫人祔而博士又以公之爵里行事告于著作郎张耒曰子史官也凡世有善而无传则子有罪耒不敢辞乃为志使刻石墓中曰
　　天下平治士无功名才否一区之死无声或宏其声而中乃枵窽实靡订孰昧孰昭有淄商侯甚蓄不施时弃其直则已光辉彼不人逢位下固宜啬不使年造物则奚
　　唐充之墓志铭　　　　　　　　陈　瓘
　　充之姓唐氏讳广仁充之字也其先幽州人自石晋割地至五世祖始得从归沧州乐陵咸平中曽祖克勤被诏试武艺授三班借职以天雄军管界廵检使卒于官因家焉遂为大名内黄人祖中立大名司法参军父愈喜儒士自充之五六嵗时训以诗书浸长使从学于外充之能择交游言行谨饬读经史讲义理亦长于科举之习中元祐六年进士第调干宁军司法参军界河驿有杀畧人者守将械送狱俾鞫之疑其诬服以白守守不信方趣决不已而覇州获真盗然后释无罪者凡四人后为常州録事参军部使者闻充之在干宁有审克之誉部有疑讼多以属之充之所辨正合人情者非止一事改官制授通仕郎以荐者及格当改官坐元符末上书命格不下调监夀州开顺口盐矾酒税未赴丁母忧服阕监苏州酒税务郡守李尚书孝夀治尚峻猛不任僚属充之权幕官敢与论曲直苏人多赖之后守盛待制章于充之为姻家初与充之善郡人朱氏有势熖守所歆慕众皆帖帖屈随而充之一切自异着憎慢之迹守不能堪众或怒置充之于狱吹毛无实以酤酒防饶为罪充之既废贫困不能北归居楚之宝应益以读书教子为事又七年以疾卒于家宣和已亥五月丙辰也以某年某月某日甲子塟于扬州之某地充之娶张氏中散大夫某之女子男四人曰激曰濬曰防曰洪女四人长适从事郎赵枋余未嫁初充之客寓寳应苟营屋室而勉竭其力以择塟地于维扬躬诣内黄啓祖考之迎护以来将卜日厯葢犇走自效服勤累嵗未克迁奉而充之得疾卒矣今其子激等既塟充之又能率先志并襄大事使三世窀穸之事讫无可憾亦可以见充之身教之遗美矣激等遣人自寳应来南康以吕本中所状充之之行求铭于瓘书辞惨切且曰先人疾亟时尝问曰居仁约访我尚未到又叹曰我欲一游庐山今不能矣诸孤不肖摧割待尽念欲毕闻余训永不可得维行状既获所属而礲石宂土以需于掩圹之后者将孰请而可乎居仁本中字也正献公之曽孙言行有家法其所叙次皆可考证其载充之教子之言曰洓水文正公尝谓平生无以过人但事无大小皆可使人知尔汝曹不可一日忘此语也睢阳刘公尝谓充之材用有余遽闻其死嗟惜不已呜呼可达可夀而废斥夭短岂非命欤其所厚善率皆迟钝迂濶之士于其殁也能相与戚嗟而已悲夫铭曰
　　木摇难栖波涌莫济穮蓘积劳未穰而逝饥穰天也人岂能违奄忽不俟岂唯我悲
　　任宗谊墓志铭　　　　　　　　刘　防
　　公讳宗谊字仲宜姓任氏赠尚书司封员外郎讳朏之曽孙尚书工部郎中直史馆赠吏部尚书讳子舆之孙太常少卿致仕赠正议大夫讳粹南阳郡太夫人尹氏之子上世故为博平人尚书公改塟于郓因家焉公以父任为太庙斋郎调陇州陇安庆州合水二县尉亲防服除调滨州司戸参军亳州酂县令用荐为宣德郎知曹州乘氏县不赴签书镇海军判官事管句京东转运司文字转通直郎通判南平军不赴监真州转般仓转奉议郎赐绯鱼袋通判永宁军不赴转承议郎通判沂州今上即位恩转朝奉郎朝散郎管句宫观以沂州督捕贼转朝请郎转朝奉大夫通判泰州不赴除知淄州借紫加勲骑都尉大观元年七月二十四日寝疾终于家享年五十有九公濶达好义有气畧少时浮沈闾里泛爱下士人乐从之游既孤塟昏仰食贫甚至鬻其产訾用遂屈公曰差易耳厪力治生调度纤啬居数年复其产如初乡人竒之宗族赖焉天性眀吏事在官务核实不肯便文自营所临可纪酂有民椎埋剽及败则行钱诋谰数得脱前令不能制公因事杀之以狥有盗羣行入境微得其处防尉不在公部分方畧以授主簿曰往取贼受赏以君有母故为公得主簿感激如公教尽获之遂先公改京秩沂某氏子坐小法当受笞公审其可教争于州将以赎论是嵗遂预乡举直州仓室屋七百区费大莫敢任葺事嵗霖雨坏米至万计吏夜徙弃水中以灭迹公大撤而新之计司吝费公曰仓虽在真本漕六路聚米以供京师则费宜均赋之六路众是公议上之朝遂着为令在滨摄沧之乐陵令在郓摄须城令治行皆如在鄼凡民诉久不竟若寃不能自直者擿其要害躬为镌谕无不厌服日所受书檄与凡小治讼区处立决廷无留事狱戸可罗雀豪恶吏屏气竟嵗无敢犯或云为政必锄猾吏奈何并容公笑曰懦令倚吏以辨又惮其纵则横掎摭之是滋使籍以蠹民且去一猾吏得一猾吏今予夺我在吏供笔札奉案牍而已何谓云云前后所辟荐公皆名士伟人其与人交倾葢不疑不为回隠小不可輙以告然资乐易喜宾客酣饮笑嚎恢然无忤人更服为长者晚尤好书阅古今评其人得失以自致其意领宫观归家趣供具召亲属故旧无虚日叹曰老矣无所用如某人治某事我虽老尚能兼此人数辈雅知公者亦多以为信云方朝廷察公行能优除便郡未赴感疾不起夀不满六十于戯惜哉娶尹氏南阳夫人弟之子封夀安县君子男四人羲之献之久之延之皆举进士羲之以公遗奏授假将仕郎女七人嫁王誉郭俦士亷张平张大辨谢敦頥俦右班殿直敦頥假承务郎余皆举进士一未嫁孙男七人以大观二年九月二十六日塟须城县黄陂乡之刘村先茔之次跂皇妣鲁国太夫人正议公中女笃于同气之爱怜公防护视之尤厚南阳君于诸外孙爱某特异躬自鞠育跂又少公四嵗相与嬉戏俱从我先公授书学丁壮昏官出处相先后虽舅甥有晜弟之好焉诸孤谓知公无如某者请志其墓谨论次如石谓之铭曰
　　服周于身棺周于服刳石序文以为之椁度三之一得其函深如函之深为之葢博其封可隠其坎可席从先大夫归此真宅
　　王公旦墓志铭　　　　　　　　滕宗谅
　　夫文灼于外而钓名驾说重叠于时者欲其潜爱怒于心术汰胜尚于意表亦以鲜矣道行于官而欲至心得光显当朝者求其敦洁而耻浮澹进而勇退厥惟艰哉其有体真师常先行后学进退蹈道终始可述则见之于太原王公焉公当真宗皇帝世以县佐吏有文选入阁下崇文院典理御书日以进用立朝侃侃居羣以和人推为长者出牧五郡所至职办因俗为政不务皦察时号为循吏今天子眀道建元之初抗章引年朝廷不欲夺其志许以本官致仕命一子自布衣试袐书省校书郎葢所以享耆德而嘉亷退也得谢之后疏林壑以放志治丹石以疗疾接乡里以信顺训子弟以端孝呜呼昊天不憗弗报永龄以景祐二年九月十一日考终于建阳县羣玉乡崇德里之第享年七十四眀年二月塟于所居之南山颠也公讳昱字公旦世家于建阳曽祖磻祖枢考纶皆蕴龙德生值唐季四海屺裂葆光全素羡庆厥后由公之贵烈考赠尚书度支郎中母封南阳县太君刘氏继母丁氏封清河县太君公才具夙成年十八嵗以文行髙妙为本郡举首咸平初登礼部上第除舒州桐城县主簿陞大理评事再迁殿中丞改太常博士转尚书屯田度支二曹员外郎典职崇文院袐阁知柳州坐邻郡大贼莽佚界上捕之不时得黜临江军监新淦县酒税内徙楚州监盐复知南康军召还职中袐出守润州逾年移牧武昌再丁内艰以度支郎复吉居阁下嵗久以便乡里求知邵武军得之遂老千家夫人严氏早亡继室仁和县君沈氏左右君子动循礼则子四人长曰楷前漳州长防县令次曰格汀州司法参军次曰栩太庙斋郎次曰杞今校书郎女三人长适严氏次适范氏次尚防宗谅接公之旧德矣尝宰武阳居公治下公晚以少子结义于予诸孤之将议塟也使家老状公之事千里重趼且来乞文以志神隧纪信示逺予不让也宜矣晏詹嗣而铭曰
　　建水之灵武夷之英猗欤王公才为时生贤推仕汉帝选登瀛直如朱弦莹若壶氷守藩方入出趋台阁德化优柔文锋错落播在民謡赓于圣作辞絶累句言无宿诺致政于君归全返真雅合天道光昭缙绅有典有则不缁不磷夀钟五福庆延后昆隠隠南山悠悠东渚草没新阡烟昏拱树勒珉贞兮识太原君子之墓











　　宋文鉴巻一百四十四
　　钦定四库全书
　　宋文鉴巻一百四十五
　　宋　吕祖谦　编
　　墓表
　　石曼卿墓表　　　　　　　　　欧阳修
　　曼卿讳延年姓石氏其上世为幽州人幽州入于契丹其祖自成始以其族间走南归天子嘉其来将禄之不可乃家于宋州之宋城父讳补之官至太常博士幽燕俗劲武而曼卿少以气自豪读书不治章句独慕古人竒节伟行非常之功视世俗屑屑无足动其意者自顾不合于时乃一混以酒然好剧饮大醉颓然自放由是益与时不合而人之从其游者皆知爱曼卿落落可竒而不知其才之有以用也年四十八康定二年二月四日以太子中允秘阁校理卒于京师曼卿少举进士不中真宗推恩三举进士皆补奉职曼卿初不肯就张文节公素竒之谓曰母老乃择禄耶曼卿矍然起就之迁殿直久之改太常寺太祝知济州金乡县叹曰此亦可以为政也县有治声通判干寜军丁母永安县君李氏忧服除通判永静军皆有能名充馆阁校勘累迁大理寺丞通判海州还为校理庄献明肃太后临朝曼卿上书请还政天子其后太后崩范讽以言见幸引尝言太后事者遽得显官欲引曼卿曼卿固止之乃已自契丹通中国徳明尽有河南而臣属遂务休兵飬息天下然内外防武三十余年曼卿上书言十事不报已而元昊反西方用兵始思其言召见稍用其説籍河北河东陜西之民得乡兵数十万曼卿奉使籍兵河东还称防赐绯衣银鱼天子方思尽其才而且病矣既而闻边将有欲以鄊兵扞贼者笑曰此得吾粗也夫不教之兵勇怯相杂若怯者见敌而动则勇者亦牵而溃矣今或不暇教不若募其敢行者则人人皆胜兵也其视世事篾若不足为及听其施设之方虽精思深虑不能过也状貌伟然喜酒自豪若不可绳以法度退而质其平生趣舎大节无一悖于理者遇人无贤愚皆尽忻欢及问而可否天下是非善恶当其意者无几人其为文章劲健称其意气有子济滋天子闻其丧官其一子使禄其家既卒之三十七日葬于太清之先茔其友欧阳修表于其墓曰
　　呜呼曼卿寜自混以为髙不少屈以合世可谓自重之士矣士之所负者愈大则其自顾也愈重自顾愈重则其合愈难然欲与共大事立竒功非得难合自重之士不可为也古之魁雄之人未始不负髙世之志故寜或毁身汚迹卒困于无闻或老且死而幸一遇犹克少施于世若曼卿者非徒与世难合而不克所施亦其不幸不得至乎中夀其命也夫其可哀也夫
　　太常博士周君墓表　　　　　　欧阳修
　　有笃行君子曰周君者孝于其亲友于其兄弟居父母丧与其兄某弟某居于倚庐不饮酒食肉者三年其言必戚其哭必哀除丧而癯然不能胜人事者盖久而后复自孔子在鲁而鲁人不能行三年之丧其弟子疑以为问则非鲁而他国可知也孔子殁而其后世又可知也今世之人知事其亲者多矣或居防而不哀者有矣生能事而死能哀或不知丧礼者有矣或知礼而以谓丧主于哀而已不必合于礼者有矣如周君者事生尽孝居丧尽哀而以礼者也礼之失久矣丧礼尤废也今之居丧者虽仕宦婚嫁听乐不为此特法令之所禁尔其衰麻之数哭泣之节居处之别饮食之变皆莫知夫有礼也在上位者不以身率其下在下者无所望于其上其遂废矣乎故吾于周君有所取也君讳某字某某州某县人也天圣二年举进士累官至太常博士歴连衡二州司理参军桂州司録知髙安寜化二县通判饶州未行以庆厯五年六月朔日卒于朝集之舎享年五十有一皇祐五年某月日葬于道州永明县紫微冈曾祖讳某祖讳某父讳某赠官某母唐氏封某县太君娶某氏封某县君君学长于毛郑诗左氏春秋家贫不事生产喜聚居官禄虽薄常分俸以赒宗族朋友人有慢已者必厚为礼以愧之其为吏所居皆有能政有文集二十巻君有子七人曰谕鼎州司理叅军曰诜湖州归安主簿曰谧曰讽曰諲曰説曰谊皆未仕呜呼孝非一家之行也所以移于事君而忠仁于宗族而睦交于朋友而信始一乡推之四海表于金石示之后世而观考君之所施者无不可以书也岂独俾其子孙之不陨也哉
　　胡翼之墓表　　　　　　　　　　欧阳修
　　先生讳瑗字翼之姓胡氏其上世为陵州人后为泰州如臯人先生为人师言行而身化之使诚明者达昏愚者励顽傲者革故其为法严而信为道久而尊师道废久矣自景祐明道以来学者有师惟先生暨泰山孙明复石守道三人而先生之徒最盛其在湖州之学弟子去来常数百人各以其经转相传授其教学之法最备行之数年东南之士莫不以仁义礼乐为学庆厯四年天子开天章阁与大臣讲天下事始慨然诏州县皆立学于是建太学于京师而有司请下湖州取先生之法以为太学法至今为着令后十余年先生始来居太学学者自逺而至太学不能容取旁官署以为学舍礼部贡举嵗所得士先生弟子十常居四五其髙第者知名当时或取甲科居显仕其余散在四方随其人贤愚皆循循雅饬其言谈举止遇之不问可知为先生弟子其学者相与称先生不问可知为胡公也先生初以白衣见天子论乐拜秘书省校书郎辟丹州军事推官改密州观察推官丁父忧去职服除为保寜军节度推官遂居湖学召为诸王宫教授以疾免已而以太子中舍致仕迁殿中丞于家皇祐中驿召至京师议乐复以为大理评事兼太常寺主簿又以疾辞嵗余为光禄寺丞国子监直讲廼居太学迁大理寺丞赐绯衣银鱼嘉祐元年迁太子中允充天章阁侍讲仍居太学已而病不能朝天子数遣使者存问又以太常博士致仕东归之日太学之诸生与朝廷贤士大夫送之东门执弟子礼路人嗟叹以为荣以四年六月六日卒于杭州享年六十有七以明年十月五日塟于乌程何山之原其世次官邑与其行事莆阳蔡君谟具志于幽堂
　　呜呼先生之徳在乎人不待表而见于后世然非此无以慰学者之思乃揭于其墓之原六年八月三日庐陵欧阳修述
　　泷冈阡表　　　　　　　　　　欧阳修
</div>
    <div class="pagination">
<a href="宋文鉴_page72.html">上一页</a><span>...</span><a href="宋文鉴_page68.html">68</a><a href="宋文鉴_page69.html">69</a><a href="宋文鉴_page70.html">70</a><a href="宋文鉴_page71.html">71</a><a href="宋文鉴_page72.html">72</a><span class="current-page">73</span><a href="宋文鉴_page74.html">74</a><a href="宋文鉴_page75.html">75</a><a href="宋文鉴_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
