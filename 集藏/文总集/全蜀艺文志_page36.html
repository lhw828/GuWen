<!DOCTYPE html>
<html>
<head>
    <meta charset="UTF-8">
    <title>全蜀艺文志 - 第 36 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全蜀艺文志 - 第 36 页/共 53 页</h1>
    <div class="content">　　上之淳熈二年吴郡范公以鈇钺镇蜀仁行如春威行如秋休养生息人用以寜越明年六月筑亭于縻枣堰下云汀烟渚竞秀于前古木脩篁左右环峙相防森森亘数十里幽旷清逺真益州之胜槩也又亲书扁榜掲之顔间遒劲絶尘得古人用笔意藻绘不加而胜益竒矣又四年四月公始与客集于亭上命其诸生杨甲为之记甲诣辕门上谒以辞不获退伏念蜀土肥衍由引江溉焉有如波流湍悍则囓渚厓穑事昏垫民且不奠居縻枣堰者杀湍悍之巨防也夷考厥初虽肇于唐髙骈然陴陋易圯不足以陻洪源折逆流逮隆崇基以洒沈澹灾引注灌溉膏我粱稻而无汜滥决溢者宋端明殿学士刘公熈古之力也自开寳以迄于今逾二百年而沃野之利溥矣享其利而忘其功不可也斯亭之作无乃章刘公之懿而起蜀人无穷之意乎盖公之政以恵利斯民为急方其弭节奏减蜀之酒课四十八万缗罢籴关中亦七十六万斛公所为若是故视有功于民者欣然之色发越眉宇其惓惓于刘宜也甲承命书之使后之登览者不独有防禹之叹而敬公章善予能之意焉公名成大号石湖居士道徳文章震撼九牧甞使絶域有功矣集于亭之月上诏来锡公命加敷文阁直学士召赴行在所其治蜀之绩可知也
　　忠节庙记　　　　　　　　　李騊
　　曽子居武城冦至则去冦退则反子思居卫则曰如伋去君谁与守二子所为不同而孟子以为曽子子思同道岂非曽子之所去子思之所守者耶余观夏公之死诚有得于子思之守也方王室之乱朝廷纪纲荡然藩臣跋扈而长蛇封豕强者輙胜天下之人夺气丧胆卒无豪杰之士慨然特立不待文王而后兴者公于此时乃能婴孤城提弱卒与孟知祥董璋争一日之胜而奋不顾身死之为当时所难而公能行之何者方董孟二蜀连横拒命负固猖獗攻克遂阆称兵之初众号十万旌旗延亘直薄武信公自忠武召还继镇此土适蜀兵次明月池而公以骑卒二千势不相轧乃坚壁深池坐困强敌始自戊寅迄于己巳蜀兵以洞室穴城自夕达旦公亦以骁劲力守曽不少衂不幸食尽势穷义不茍生眦裂血面竟以死谢方是之时邛雅资眉黎茂刺史请命于蜀不啻奴而康文通辈亦束手趋成都且语知祥以夏公以死自守必无降意则公大节固已有素非偶然者然而世之议者乃列公为死事而不得与死节者比此尤可叹方王彦章之守中都竟为夏公所擒而死裴约之见杀刘仁赡之病卒皆未有卓然竒节不为敌人所屈如夏公者死节死事何自而分岂不以夏公去梁奔晋为公之疵而不知公之去就亦自有见观公之战单廷珪元行钦决庄宗之围挫王彦章之勇河阳之恵政武信之遗烈至于设庠序以阐文教营雉堞以讲武事深沈几略静以制胜意其忠义自将非若庸人武夫死于无名者昔者张巡之守睢阳势穷备竭竟诟贼而终使夏公不幸有如张巡彼肯揺尾乞怜为龌龊茍全者耶茍援兵继来孤垒坚守可以振扬北师鞭挞坚冦二虏之首坐致麾下将见公之功名自此辉赫非特一死而已以其所已为观其所未为则公之大槩不论可知今夫世之人临小利害仅若毫发至有俯仰词色以为去就况公之守土效死勿去与子思之居卫节守无异而议者乃以死事名之果信然与騊被命出守是邦恭谒祠下痛公之大节既不为秉笔者所知而百载之后复未有显号以扬公之美请之于朝防赐旌忠庙号旧惟郡圃祠堂卑隘湫陋不足以仰副朝廷追显之意遂议更置度地于东城之隅凡板干柱础瓴甓垣墉不取诸民而悉出给于官曽未阅时而殿宇凛然亦以大公之威而竦邦人之视因备述公守土始末且敷扬朝廷所以赐号之意刻之坚珉庶几可以为公无穷之荣而摅百载湮没之愤使邦人每过祠下輙曰此夏公之祠也忠义之事吾曹可不勉乎夏公名鲁竒字邦杰其始终出处详之史册此不复书
　　文翁祠堂记　　　　　　　　宋祁
　　蜀之庙食千五百年不絶者秦李公氷汉文公翁两祠而已氷为蜀凿离堆逐悍水以溉民田溉所常及无旱年西人徳之因言氷身与水怪鬬不胜死自是江无暴流蛟蜃怖藏人恬以生故侈大房殿嵗击羊豕雉鱼伐鼓笑籥倾数十州之人人得侍祠奔走鼓舞以娱恱神祝已传嘏而后敢安公之治蜀开学校以诗书教人澡刷故俗长长少少尊尊亲亲百姓顺赖其后司马相如王褒扬雄以文章倡张寛以博闻显庄遵李仲元以有道称何武入为三公汉家号令典章赫然与三代等蜀有儒自翁始班固言之既详矣初公为礼殿以舎孔子及七十二子之像殿右庑作石室舎公像于中晚汉学焚有守曰髙防能兴完之后人又作防像进偶公室嵗时长吏率掾属诸生奉笾豆饔醪荐于前防跽谨洁一再奠而退辞无不敬信焉氷以功翁以徳功易见徳难知故祠虽偕而优狭异焉嘉祐二年予知益州徃欵公祠至则区位湫湢埃蚀垢蒙不称所闻大惧礼益懈忽神弗临享其明年乃占学宫之西攻位鸠工弗亟弗迟作堂三槛张左右序及献庑大抵若干间布寻以度堂累常以度庭防以快显壮阖以严闭采有青丹陛级夷瓦密栋强若棘若飞乃肖公像于宁间绘相如等于东西壁本古学之复莫若防本今学之盛莫若古枢密直学士蒋公堂故绘二公于宧漏皆配祠焉于是择日告成于神揖而升簠斝果酒脯脩纷罗而有容可以造防趋而降罍鐏巾尊庭燎并施而不慁可以尽仪相者循循任者舒舒礼生于严广灵妥于闲寂故也噫自公以来蜀之人自视若邹鲁宋兴名臣巨公踵相逮于朝先帝时巨盗再作乱弄库兵争剑阁是时蜀豪英无一污贼者群顽愁窘不容喙而灭非人知忠家知孝使然耶所使然者不自公与传曰非此族也不在祀典公在之矣则是祠之作愿自余而古无俾外息云祠之兴同尚之贤则转运使赵抃及提防刑狱使者凡三人贤辅之勤自通判军州事祝谘以降六人营董之劳自兵马都监毛永保而下二人咸画像于西厢列官里于石隂铭曰
　　公二千石兮守大邦冠峩峩兮绂斯皇出有瑞节兮车骑罗石室孔卑兮人谓何新堂翼翼兮耽耽庭广直兮序岩岩吏奉神兮不哗神来此徙兮此其家俨羣贤兮并陈公所教兮如其仁庖鱼挺兮爼肉鲜神来享兮憺宛延公教在人兮无有颇蜀贤不乏兮才日多俗祥顺兮孝慈公祀百世兮庸可知治平四年记
　　学射山仙祠记　　　　　　　文同
　　龙图阁直学士赵公抃治平二年夏四月被诏守蜀明年春以上已来游学射山同民乐也故事有张栢子者甞居此学道以是日成得上帝诏驾赤文于莬薾云衢翀天阙以去尔后凡其时两蜀之人如以戒令约不赴而有所诛责者奔走防其上诣通真观祷其神从道士受秘箓以归一年祸福率指此曰惰与恭之所招致也自昔语如此人益起信逮今逺近以期而至者愈无缺数成都燕集用一春为常三日不脩已云逺甚然各有定处惟此山之防最极盛矣太守与其属城以出钟鼓旗斾绵二十里无少缺都人士女被珠贝服缯锦藻缋严丽映照原埜浩如翻江华如凝霞上下立列穷极繁丽倘佯徙倚直暮而入公既至嘉游人之还然复爱其地距城不一舎而孤岭横出夷陆景气殊旷絶但谓宫室独与物不比称明日召知县事李君弼贤语之曰此治下载谱籍实号胜处而摹矩制量诸不如所说奈何议者不咎将属之于守宰与予与君其欲对人不愧中在谋其完矣遂授之宜所以当然者君曰诺公所命弼贤能为之乃调匠度材悉以良法不烦公不伤私未逾时而已云事事矣为三清殿为张先生祠堂为道宫斋馆为燕宇便室与凡所以可为之屋者一一无不有亡虑三十楹开咍延连辉显华昈兀于云际动于林表诚栖真秘厦而合宴之佳观也自是日有来者嗟颂顾瞩聚吻而谈曰此地不知化为榛墟者凡几年一日为贤者所经虑芟旧而掲新之讵偶然耶岂神灵所居不可废待其人而后俾兴之耶不然何歴嵗滋乆而无一有所问者耶盍延其传以附于地志宜矣公因使文同之为纪其桷四年记
　　郫县汉大司空何公祠堂记　　　侯溥
　　君子治亦仁乱亦仁治乱殊时而君子之仁一也孔子曰殷有三仁焉其以异于迹而同于心乎防子之去无以异乎箕子之留而囚辱也箕子之囚辱无以异乎比干之諌而剖剔也先王庙貌去则祀否则絶防子不敢留先王大法生则传否则亡箕子不敢死先王忠义死则得否则丧比干不敢生各有当然耳汉徳中缺而大盗作方作之时蜀郡有三仁焉生焉而仁其惟扬子云乎死焉而仁其惟何君公乎子云于汉为给事黄门三世不徙官其受禄也轻其任事也防一日遭新莽之变而责子云以死国是不知道者也诗曰既明且哲以保其身其子云之谓乎君公起诸生而位三公爵通侯主在与在主亡与亡固其职矣奸憝搆诬卒以捐生诗云之死矢靡它之死矢靡慝其君公之谓乎子云不死而太法言垂之万世犹箕子之有洪范也君公不生而髙名大节千古凛凛犹比干之諌而死也使子云有君公之位而君公居子云之地则亦彼死而此生矣生者以文传而死者以忠传文可日见忠随世异是以子云之词盛于蜀而君公独未闻焉君公葬于郫绵东汉阅刘蜀歴二晋以至于唐至于五代至于今盖亦乆矣宅兆四周化为畦塍贫夫力耕殆至穿夷所赖以知者特二石柱尔知府大资政赵公闻之恻然曰君公之忠可以磨激万祀今也食不得以血于庙基不得以鬛于田殆非所以扬厉名教乃吁有司移告于郫俾治厥封俾建厥祠于是著作佐郎赵濬以县令实职其事先是嘉祐中邑儒何昌禹甞愤居民耰此墓之四周而末如之何因其卖之也而市之至是其侄迈献其地三百歩有进士某某倡邑之学者复市二百歩以献昔墓且毁今筑以修昔庙未建今宇以祠乃礲石柱镵识年月乃植嘉木表立畦畛事既集大资政命溥为之记溥伏观古之君子立身行已太上立天下之所不能立行天下之所不能行其次立而所难立行而所难行其次立所当立而行所当行如君公者盖窃以为得其上焉者矣封其墓建其祠其谁曰不然熈寜六年记
　　范文正公祠堂记　　　　　家安国
　　公甞曰周汉之兴天下为福为夀数百年当时致君者功可知矣周汉之衰天下为血为肉数百年当时致君者罪可知矣考公之时朝廷致君之人喜功畏罪者尤多惟公之望节若南山贵名之起掲如日月亘诸夏之广尽九夷之陋凡有舌者皆耻不谈希文何耶好善优于天下而巳矣善人天地之纪也政教之本也其所以优于天下者能思天下之所不思能为天下之所不为先天下之忧而忧后天下之乐而乐也然知为可忧则先王之泽无不备于世矣知为可乐则一夫之生无不获其所矣公之忧如是而竟无以解其忧公之乐如是而竟不得享其乐岂成功则天与公疏上寿仪以正君道諌杨太妃不可称制以立母仪述张华事西晋以讽宰相此天下所不能思也公防大政首请天下兴学取士先徳行不専文词减任子以除冗官此天下所不能为也上百官图以任人材举县令择郡守以固邦本保直臣斥佞人以明国聴复游散去冗僣以厚民力此天下之忧而公先之也西民祸兵公以龙图阁直学士帅延庆横山灵武势如腐槁朝廷乃以邠州管内观察使授公公曰汉御史出案二千石唐御史节度使以军礼见本朝学士丞郎出临戎阃节度诸将望风禀律皆由朝廷之重也居内朝近侍之职有弥缝阙失之道若贪厚禄换此外帅体当承迎朝廷指踪无复议论庙筭得失矣况西华之地知有龙图老子不知有太尉也竟辞元昊以书窥伺朝廷公恶其僣号斥不为奏自答其说谕以逆顺祸福之理元昊卒服公言称臣请和此国强民息天下知其乐也然则所谓优于天下者数十百年以来非公而能之乎夫人臣之善莫大于兴礼乐世有不得其门而入虽房杜之美其如不能何庠序者礼乐之门也得其门知其文矣知其文达其情矣情文备则致君挈国之功言不下带而礼化行如神矣吾宋圣治迨庆厯仅百年太平之效以文致实景徳祥符之风不减三代而功成治定未暇制作天下之人望礼乐之门不得而入公辟其门使天下由之雍泮之水洗天下之心后进之君子先进之野人防轨结辙可以论述制作者与时辈出然考积徳之年天实有所兴也成都学宫西南观教之地二汉以降非善人之迹不存近世宏堂列像迨逾百人皆所遵徳景行熈寜初公仲子丞相纯仁漕蜀西南之人始请公像图之经史阁西庑诸生嵗时谒拜于前以筵戺未称愧甚乆元祐戊辰寳文阁直学士李公尹蜀诚于应物乐于为善凡可以成法者皆欲举之客有告曰蜀有学自文翁始本朝郡邑有学自范文正公始天下之为烈者先王之所不遗法施于民者世主之所必报不遗之所以显仁必报之所以立义事有恻然之仁孑然之义下及于虫鱼草木虽旷代异古且犹不忘况赫然耳目之前明徳辅世及于士民乎愿正公祠使天下为善者劝李公乐其请命工成之于礼殿之东与石室对峙焉客喜而歌曰
　　岷山之灵防公之英千嵗之声非雷非霆道徳之泽以保我后生明哲之诚礼义之经百世之庙昭乎日星教化之功地平而天成
　　张忠定公祠堂记　　　　　杨天恵
　　故赠尚书左仆射濮阳张公为政于蜀乆矣然蜀人奉事如新行台畏爱如隔信宿盖由今崇寜之乙丑距前淳化之甲午逆数甲子巳一百一十有三年维是城阙之衣冠与市区之翁媪凡几换易虽其当时驾竹小儿常及公行奉折辕车者亦已繄灭飘为煨尘至于晚年一二遗子弱孙亦复衰落跂跂向尽然后生孺子嵗时念公乃如公初办严欲离军府时事至比其大父与髙曽行礼意勤渠反更过之此非人情荣古上鬼喜以所闻为胜不觌为神抑亦公之盛徳有所胶固令人不可懈于心故自公在事吏民固已窃图容表共祠于家饮食必祝蕲无弃我然而比公去治歴年引乆乃未有筑宇爼豆之者及枢密直学士公始为庙室附祀典如典礼而龙图阁学士刘公又从而洁完之它事益光已而星霜流易木石老惫月支嵗拄危就倾仆于是今大尹前戸部尚书虞公过而怪焉曰公蜀召奭也奈何乎忘之言未既有号于众者曰信也后之矣宜乎公以我为忘也我则非夫其又奚言旦日则相与顿首伏府门下因铃史具言所以慙负状愿假期日自効虞公遣吏劳苦罢之亟下令华阳如其请且以知县事李君孟侠董匠事凡为屋七十楹度堂十几竭作十旬百堵用成寝宫閟清墙戸鲜整气色明喜灵观忽还又以虞公之徳为与公合也輙绘生祠而置堂中央并取同时部使者一二大人像离列其次于是东蜀杨某闻而窃喜曰甚矣蜀人之爱张公也其好语故事者徃徃旁掇茫昧为神异之传学士大夫多疑之故弗论特论公始所以平治乱纷终所以化美风俗大抵气决严重如汲黯而不强塞拊循安利如倪寛而不需懦操制英发如赵广汉而不轻急治体绵密如召信臣而不寒俭故内脩刑政外靖羌夷皆有度程不失尺寸至米盐估直燕游在所不讲若纪律不可輙易昔黄霸居颍川盖八年功乃成公镇西南凡七嵗治益显然霸防縁饰为竒怪辞畔异路凤凰神爵疑与上计之奏鹖雀之谬无以异乃公所为则无有是独就法理为乆逺膏泽所沛慊足后人呜呼所谓盛徳必有世祀非公之谓耶故论之以告遗民且为迎神诗曲授巫觋俾歌舞焉而并刻之诗曰若有人兮濮上告外趣驾兮焉徃朝嵩洛兮蓐食晡咸柰兮共张蹇颷飞兮电掣即参井兮一方坌劒扉兮俄盖呵力丁兮扶辙倚鹿头兮徬徨顾其下兮余乡水油油兮云委天与地沓兮耕桑灵之集兮安止休后乗兮山趾父老罗拜兮勤归问何濶兮音防歩空谷兮新宫仰桂楣兮丛丛睇垣庑兮四缭纷采饰兮青红灵顔愉兮康乐御圆方兮绮错进巴歌兮歈舞神已汰兮不恶西玉垒兮防冥临岷水兮不惊南灵关兮窈眇与雪山兮为扃灵之懽兮澹荡更千秋兮一饷决祥液兮天门浸吾人兮泱漭谓君公兮良劳起我压兮崇朝公行归兮俯视此赤白兮中霄
　　张忠定公祠堂记　　　　　王刚中
　　谨按礼经曰有功徳于民则祀之又曰盛徳至善民之不能防信哉是言也艺祖受命四方僣叛以次削平干徳中一举下蜀首命防政吕公余庆知成都越三十余年再至率成考绩其为治大抵以严猛奋厉制其暴以精明果断摘其奸以公平信义善其俗讼至于庭据案一决悉中其隠百姓惊叹以为神明而不敢犯及受代而去密令写真封以授僧希白戒之曰后十年即可开及期视之公适化去而讣至矣于是蜀人恸哭罢市置公画像于天庆观之仙游阁建大斋防事之如生嵗嵗不絶迄嘉祐已亥府帅侍读王公素始大建祠于府治之东落成之日人无防艾争捧牢酒或喜或泣列拜于庭虽周人之思召公襄人之思羊叔子无以加焉既又取公治蜀断语可为后世法凡百三十首图于壁呜呼公之治可谓有功徳于蜀人而蜀人懐公徳善亦可谓不忘者矣刚中猥以庸陋被命帅蜀兼治成都距公又百六十余年遐想风绩卓乎莫及甞躬奠祠下徘徊周览惜其歴嵗滋多堂宇且弊乃命即其榱椽梁柱之挠弱而不支者瓴甓堦础之缺断而不承者髙甍隆栋风雨之所飘剥者长廊巨壁丹青之已漫灭者悉举而更新之仍于祠后増接两廊建堂三间筑垣墉以周之而稍植花木于堂北以为士大夫谒祠游息之所且以称邦人严奉之意继自今以后若时加修饬俾勿壊则为政者有所矜式而吏民亦恱服而易治是真有补于风教者其可不书以告后之人
　　华阳赵侯祠堂记　　　　　杨天惠
　　吾里有仁焉铜山赵侯纯祐名申锡本故家子有美才数试吏以能闻于人繇州县三陟奉议郎知华阳县华阳成都其治直府城中央戸版伙繁讼狱纷委固倍余邑又与尹廷四五行台纚连错峙势相关制难于专达赵侯独富风力敏功绪遇聱认事尤喜为之县故有沙坎堰不知起于何人凡溉田三万七百九十畆颇沃美然嵗月猥深官不时省堰寖埋缺江流亦迁去田因以废夷在草间虽世业者尚弃弗頋而浮客尤轻亡徙不可留以故公租嵗阁一千余缗省赋嵗阁四百余缗而私获之【阙】　在嵗侯至则喟曰曩输入而今不入曩获美而今无余岂终不可为耶为而新之岂不在我由是访遗迹按故道防校图録订以耆旧遂相地宜筑堤故处髙二十五尺长四百四十尺其址之濶如髙之数用木五百章揵竹二万个役夫五万指不浃旬功告就水即赴沟支分别油油宛宛酾灌如初时愿复故业者愿就新防者挟牍自言惟恐人先铚耒交起塍垅饬治土膏和美秔稻奋张于是草莱毕溉而洫有賸流人曰是非水泉之利也侯实利我赋租迄入而私有衍藏人曰是非田租之赐也侯实赐我乃即堰侧搆新堂乃图侯像于其中曰使世世子孙无侯忘也间走人过余求为之记余观魏史起论西门豹不能美邺田为不仁不知引漳水为不智豹贤令也其治邺使人不敢欺当时无及焉者亶以一不图之防不仁不智之名后世不以为过及起继之卒能化舄卤生稻粱为邺人所歌诚贤于豹逺甚今侯风力如是功绪如是假令与豹易地与起并时吾知河内之绩不在起在侯无疑也非直贤于豹而已顷者侯治防庑得断碑壁下盖前令赵世长种栁诗也其自叙甞从乖崖行栁安辔升僊桥上随而观者数千人乖崖号曰此赵公手植也宜呼曰赵公栁人咸应曰然侯读之及半忽惊寤髣髴其畴昔所为遽拓本示余且言当复种栁以竟赵公故事然侯方从辟书佐漕幕栁之种否未可知余欲寄声父老幸为侯植五株堂旁勿翦勿伐以永侯爱思宜有益父老其聴余言母忽政和元年记
　　韩忠宪公祠堂记　　　　　　阎灏
　　自侯国为郡县传记始有列循吏者固须凛徳让风迹清慎所居民富既去见思生有荣号殁得奉祀则其章明与日月参光而无穷已也汉元始诏书祀百辟卿士有益于民者蜀郡以文翁九江以召父应诏嵗时郡二千石率官属行礼而南阳亦为信臣立祠昭然史防増媺赤制此典一坠昧没千载然而有硕徳杰望矜式荐绅厚泽英绩周洽民俗丕烜瑰伟自与礼之法施于民以劳定国者合而与心称愿以祈荐飨则此甚盛事可得已耶宋天圣中韩忠宪公以枢密学士諌议大夫镇成都威靖仁涵内外诚尽方严正直动循仪矩中心乐易以教化为首务俗尚悛革安趋夷逵始日官以蜀当有兵变夷大沴为言者朝廷忧之公于陛辞之日二宫谕以占说公俯伏曰愿以属臣既至蜀果大旱炎晹午炽狼顾骇骇素寡储峙生意潜夺公赍咨恻忧形见顔表遽发仓廪粟及令富室造饘粥以赈救饿殍日自循徃按涖之抚慰噢咻率繇渊诚赖以获全者不翅千万始议救灾也僚有请限节米价者公曰不可物始翔踊居蓄者固靳啬以射利祈倍称之息此令一出环千里之粟闭不至矣姑待之不浃日诸郡之辇餽大至价遂少损公甞于中夕端肃衣冠祈请帝神霖雨如注焦槁以苏斥絶宴嬉还集疲瘵捐瘠完好武断缩栗易荒为穰化扰为寜或言张乖崖嵗出米万斛估于民颇渔庾实白请减之公曰此朝廷所以濡泽逺人为最急者岂可轻议耶因前期倍数以给价之且刻石置仓中示后人不可革之意阳亢寖乆府江几涸莳稼将瘁沟浍填阏提封暵然浇润靡及公遂遣官行视江流访故老得堰曰九外口未始疏导即命新酾为渠以注之水行径便均溉诸邑后常修决倚为滋植而利甚丰博蜀之戍兵旧比食淡公损盐估差等而鬻予之着为定令新繁彭益之交旧匿奸冦贼有闪地黄之号公行剽杀防隠逾时公亷知之钩发逮捕得罪状诛窜渠支清洗胠箧至今新繁无盗公敦尚儒雅平日诱进文士以倡教育防诏秋贡士公戒有司务公其选躬视精覈擢章君陈为举首章遂登甲科后立朝为闻人余悉时之髦彦接武以取名第西南文章基此而盛藩防防飨徃皆趋佛宫庑下蕝具湫底庖宰扰杂公饬材于广庭为防事以宏丰镐之地逺去封割表掲瞻望方隅伟之逾再期防以御史中丞召还蜀民慊悁如失慈哺公归朝尚以邛部蛮马嵗来鬻于永康经践山川知道途险夷为蜀后日虞建言愿徙即沈黎朝廷从之遂得杜觇伺之便呜呼何于蜀之恩始终隆隆耶逾三十年袴襦之歌颂不衰天福于遐世象其贤上复用公第三子端明殿学士翰林侍读学士尚书礼部侍郎公继治之追功席休践脩厥猷绍叅神明今昔相照官荣家范古所未有徳威亶白嵗时大和于是耋耆善良防千百数拥棨防门道前世祀事谓忠宪公之祠不修为蜀之愧愿即文翁庙之南宇为一室绘犀日之表而以端明公侍其旁庶西南人事之无穷以大朝廷用世徳之盛其不可辞端明公曰众之请至矣矧利义无疑遂许之而止其图已像堂序朴严绘事庄洁毅如岳镇焕如星辰凭凭威灵万世瞻仰既已邦人士大夫谓灏窃頖宫之游日与诸生道古今盛美宜纪其实从金石刻灏再拜受命而系以诗曰
　　惟宋受命继古圣圣弼臣臯防世载徳盛严严韩公有倬其道方国硕望朝廷元老天圣之末蜀人荐饥公竭恵慈营营百为厚恩春旸凛威秋霜善恶判明纳民安康始三十年世象其贤公功愈昭斗奎于天蜀之父老百拜庭下愿修公祠以永瞻慕岷盘坤维江纪南国公祠之严相与无极汉之文翁宋之韩公邦人永懐穆然清风
　　司马温公祠堂记　　　　　张行成
　　故諌议大夫司马君池以某年作尉郫邑越明年某月生公于官廨字之曰岷以山称也是嵗諌议君手植松柟各一本于庭迨今凡若而年自諌议之死骨已朽矣公相继衰落灵亦归矣而二本之中其一松者亦枯摧矣惟是兹柟苍苍云表人依之尚可想见公初生时也公之遗徳在天下名在后世行业在国史固一代伟人也当其道未合之初天子敬之而不用权臣惮之而不亲天下仰之而不齐不独其身见黜于朝廷波及遗言穷于死后者凡数十载则松之不爱而柟之不録固其宜也迩来世道顿革士风渐回上自朝廷下自黎庶咸知公议之不可破而公之言为不可抑于是朝廷旌其家学士诵其书后生想像其风采而不可得则又丹青肖形以写瞻慕者无室不有公之道盖大明于天下矣思其人爱其树又理之必然者于是邑丞李公作堂以严公之祭植木以永公之思盖从人望者柟之青青公生在兹邦人是荣祠之翼翼公像在兹后生是式公之道彰矣不假于一柟而兹柟实托公以不朽公之道传矣不私于一室而兹邑实赖公以不辱柟之乔斤焉而雕惟公之道磨天地而不销柟之节斧焉而缺惟公之道涸河海而不竭则兹堂之建非以严公也乃以为护柟之标榜兹柟之爱非以荣公也乃以荣邑之冠冕堂之毁公不毁也柟则毁矣柟之辱公不辱也郫则辱矣嗟乎郫之民郫之吏继今而后者其善防兹
　　冦莱公祠堂记　　　　　　　郑铨
　　府城之东有庙曰见报司者故太子太师莱国冦忠愍公之祠堂也庙初本澄觉院治平二年赐名正觉勅书存焉院初为十方有禅师曰可居自云顶来住持因塑公像与云顶山之神曰利国王者并祠于院之东偏嵗既乆乡人事之颇着灵异民相与质其曲直报輙如响遂呼为见报司今虽有僧居之而院实废为庙矣见报司之说颇不经而传之既乆又不能废然为善为恶使民知有所报则存之足以示劝戒亦不必废也绍兴甲子庙将壊里人徐复与院僧圆证率好事者再新之改前日之佛宫为莱公之祠莱公始正离明之位前为两庑其东庑开一位以祠利国王其西庑则増塑神像以居之祠堂之后为斋防乃徃时之法堂又改方丈为清逺堂以备僧徒道塲僧房斋庖皆备视前日规模不复然矣复思嵗月寖乆人弗知兴起之由属予记之予既为志其详矣按成都古今记正觉院与见报司俱不载惟前记祭祀门有王者八而利国王在焉有公者十而冦莱公在焉前记乃赵清献公所集当时既载祀典则庙与院不宜俱失续记乃王公时享所修而庙宇寺院门亦不録故鲜有得其详者春秋之祀官并祭莱公与利国王甚乆又未知自何人始也今述其重修之因以贻来者若莱公之遗徳则有国史在兹不复出也然则生而聪明正直有功徳于民死而祀之固宜况事有足以起人之敬而生其良心亦何嫌而不书之哉
　　顔鲁公祠堂记　　　　　　　马存
　　上元中顔鲁公为蓬州长史过新政作离堆记四百余言书而刻之石壁上字径三寸虽崩壊剥裂之余而典刑具在使人见之凛然也元符二年余友强叔来尹是邑始为公作祠堂于其侧而求文以为记甞谓仁之胜不仁乆矣然有时乎不胜焉命也史臣论公晚节偃蹇为奸臣所挤见殒贼手是未必然公孙丞相以仲舒相胶西梁冀以张纲守广陵李逢吉以韩愈使镇州而卢杞以公使希烈其用意正相类尔然数公终无所伤而公独不免于虎口由是观之士之成败存亡岂不有命邪而小人轩然自以为得计不其谬乎吾闻之古之尚友者以友天下之善士为未足又尚论古之人诵其诗读其书思见其人而不可得则方且招屈子于江濵起士防于九原盖志之所愿则超然慕之于数千百载之后况公之功名事业已超于人而文学之妙亦不可及顾其名书之所在而祠之此昔尚友之意也甞试与强叔登离堆探石室观其遗踪而有味于平生则公之精神风采犹可以想见也
　　贾浪仙祠堂记　　　　　　　龚鼎
　　唐韩退之善为歌诗导性情一时相从者如孟郊张籍最号友善而浪仙学诗于刘义晚得偕与二子游颇以才调相推髙虽然观其风致清澹得之自然诚亦郊籍之俦故后世学者语骚雅之流裔孰敢外三子焉浪仙由长江徙官于安岳而卒于防昌三年凡为编次其诗者二人许彬者谓之小集而天仙寺浮屠无可谓之天仙集当时之人有可名者岛俱请之讃天仙集传之既乆反以讃为退之之辞然退之前后二集皆所不载及得李洞句图序质之然后信其非也浪仙于旧史无传迩来朝廷新其书遂得附名于退之之后而顷嵗居官者署祠堂于蜀土神庙庑之次今伯氏实佐令长于是邑甞议其堂杂与人居非所宜也而尉有西圃者在唐为主簿之廨址诚将迁其旧备更以绘像无挠邑人于义何有既遂经画而就之其屋不华而完其地不奥而清越其两傍封植筠柏郁然呜呼浪仙没距今二百二十余嵗矣名始着于史册而其遗貌又得宅于故处廼知士之能蹈善虽日月之逺必有为黼黻其迹者今幸赴其身后之所将有以传之无穷宜无复恨矣而伯氏逺以书谕俾文其实然而蹈前哲之为启来者之慕抑所愿闻即为取诸昔日所传而备存之且以示改作之有由也
　　新建宋丞相魏国张公父子祠堂碑记
　　明杨廷和
　　宋丞相魏国张公浚在中兴号为贤相初逃张邦昌之议平苗刘之乱其风声气节已耸动天下既秉轴毅然以恢复自任誓欲攘夷狄鞠躬以清中原表着天心扶持人纪引用贤俊英材授任四方人才视为进退天下觇其出处为安危忠君体国之诚直与诸葛孔明通于千百载上下虽困于谗忌屡起屡踬功未克就而志不少后厥嗣右文殿脩撰栻頴悟夙成魏公教之一以仁义忠孝之实又尝逰胡五峯之门其为学惓惓于理欲之分义利之辨朱子与之逰以为卓然先有所见已非其匹学者称为南轩先生甞防賛魏国公诸所综画幕中人皆自以为不及魏公寝疾时手书谕南轩曰恨吾不能恢复中原以雪祖宗之耻死不当归塟先人墓左葬鱼复下足矣乃葬之寜乡沩山之南后南轩卒亦祔葬焉至是盖若干年矣坟墓所在鞠为榛莽土人父老亦鲜有知之者鳯阳胡士裒以明经进士补宁乡令一年政通人和访而得之怃然叹曰令凡忠臣烈士有功徳于国家及恵爱在民事迹昭著者列于其外防人共祀墓禁人毁撤若魏公所建立载在信史昭如日月正应共祀之而南轩之学师表百世从祀孔庙达之天下今其祠墓在一日若芜秽不治非我有司之职而谁也于是亟取责赎之余建观其四楹其右则南轩书院又买田四十畆以备时享之用门庑外重以周垣爼豆载陈衣冠动色防衡山刘侍御黻持节按蜀过修故恱之既至蜀以告予谓予魏公乡后学也属为文刻于神道碑下复檄下广汉访其遗予惟贤人君子之用于天下不患无才而患学术之不足不患无学而患所学之不正甞观魏公平日之所言如曰人主之学以心为主一心合天何事不济又曰所谓天者公理而已必兢业自持使清明在躬则赏罚举措无有不当归敌讐自服其本原皆自圣贤学问中来非汉唐以下规规之末者比至南轩每进对必自盟于心其言曰此心之发即所存愿时加省察而稽古亲贤以自辅是即魏公之说也有名臣若仲淹之于纯仁韩琦之于中彦吕夷简之于公着前启后承其诗书之泽事功之盛皆足以名当时而传后世若学术议论视魏公之于南轩或有间也尚论于魏公容有责备之意而其大处终不可冺予是以表而出之观者幸勿以予为齐人侍御君思贤尚友而乐成人之美县侯为政而急于先务皆可书也故以为记四川制置安公生祠记　　　宋魏了翁
　　恭惟国家承百王之敝防县纷裂藩臣恣睢艺祖皇帝神武所运乱本旋弭以开亿万年无疆之基太宗遹祗前训卒其成功民生闿怿夷狄顺轨真仁休养英庙纂承至熈丰物众地大而窃儒为奸者乃始变乱典常元祐更化纲目毕举而绍熈以后党祸再作极于崇观政宣戎索弗戒乃底于乱髙皇南狩骏恵先烈济大难阜陵继之励精图治志清全彊大勲未集而崇陵享国日浅肆开皇上克念厥绍始初清明率吁郡献将有志于庆厯元祐之盛者天下延颈企踵以需太平而韩侂胄以居中窃弄威柄矣吴曦乳臭子耳依凭世资出入内阁侂胄既倚为心腹畀掌禁旅虽宠任逾涯而曦之为谋则盖不在是也玠璘拱挺再世为将忌刻少恩志鲜为用徒以积威之余知有吴氏故曦密侂胄之欲而通于敌乗时为奸者士大夫繇学禁以来义理亦不竞一旦利欲所焮则大官唱声一口附和牢不可破凡以使命还自虏者例曰虏有内变虏有饥馑设王师一动关河必且响应是则然矣而不思侂胄之逞其私见也凡一时之躐登华要者鲜不出此虽廷防进士亦以是为举首否则摈抑不容矣先是了翁防恩召试玉堂力陈其不可卒不见用明年将出师朝廷尚欲托之公言以排异论遂建请宰执侍从两省台諌官条具否可来上爰暨管军咸驿闻诏下中外各以已见条具独曦不奉诏而遗书韩侂胄曰戒严有日忽出条具之命士心惑焉未知攸禀进退迟速愿明降出处分彼既不论可否而反持短长欺侮侂胄得书惘然以失而公卿以下素为所心寄恬不知察不知识者已觇其无君之心迨郭倪李爽攻夀泗皇甫斌攻唐邓虽皆覆军亡将而还然尚有可庸者而曦悠悠不前不惟蓄温裕之谋盖又出于石晋刘齐之陋防元帅既遁王人继逐东归之士蔽江而下至是所望以反正者惟蜀人耳志仁蹈道者固足以明人臣之义而洁身勇徃弗顾全躯者依违其间下此者又置不复道方斯时也虏蹂我淮甸壊我襄安荡揺我江汉顾瞻四方蹙蹙靡骋数州生聚遽隔王化此何时也悠悠风尘莫有能甘心于贼者视其污蔑衣冠割截舆地骎骎然旦异而晡不同不过抚髀太息焉尔矣惟今资政殿大学士安公奋由儒雅独能周旋其间濡迹以就事部分既定即矫诏诛曦以闻泗州虏闻之以为从天而下也相与胆落神沮谓吾国中有人由是不敢有二心方反书之上也朝论大震上召羣臣计事咸谓无出公右乃为书赐公勉以图曦报国书未至而防闻君臣动色相庆以谓知人拜公端明殿大学士知沔州充州利州西路安抚使恩视执政亡何曦首至阙下诏礼官讲行受俘之仪纳于武库凡皆国朝所未有者也猗欤盛哉蜀人于公饮食必祝盖公之祠徧蜀中而公广安人也和溪县封山镇亦公之乡也頋独阙焉未有以识髙山之仰其乡之士曰陈农孙重公之徳乃肖厥像而走广汉介通守李君炎震欲得余文以识颠末余惟公殊尤絶异之绩垂之史册镂之玉板被之金石者何可胜数尚安以余言为也而固请弗已则三复其事为之喟然叹曰天之生人乆矣一治一乱非以气数屈信之变人事昏明之异故反覆摩荡所不容不尔耶然天之爱人也屈于前必有信于后消于彼必息于此使生民之类犹有所依以自立而不至于极弊大壊则以天下固生才以待其定也夷吾不死以康天下绛侯屈意以安刘氏方事之未白也有友如鲍叔有君如髙帝固以是望之彼亦以是自信不疑是恶可强而致然耶贼曦之变公虽以天下为已任始焉自晦【原阙】

















　　全蜀艺文志巻三十七
　　钦定四库全书
　　全蜀艺文志巻三十八　　明　周复俊　编记巳
　　至真观记　　　　　　　　隋辛悳源
　　葢闻圣人抱一得一所以为贞君子谋道履道所以称吉故缙云访襄城之任尚曰俱迷则天睹姑射之阿犹云独歩嗟乘日于善巻思恭捐叹舍车于柏成顾慙长往方知太极之理元始之宗法于自然是焉名大虽四海之富不足以易其生也百官之荣不足以移其志也又有肆乐池之适警龙骖而载驱畅伊川之游飜鹤驾而曽举安期逺遯久淹廵海之勤淮南上征退深遗迹之慕斯亦念悳不怠自诚而明临渤澥而陋河宫登防山而小天下者巳粤若稽古猗欤我皇匿犀戴胜握戈懐斗方尧即同八采类禹不减三寸勲彰歴试恩着登庸潜初飞五俟时而作顾盼而销黒祲揖让而处青蒲求衣于未明推食于巳旰研几鄙城旦之书通奏开反支之日以万邦之罪为罪故法约而刑清以百姓之心为心故兵动而民詟春路秋方果马天马之客榆闗铜柱皮服卉服之賔莫不重译来庭同轨入贡鴈行鱼贯辐辏驰道匡饰之功隆平之化谅足以颉颃轩顼孕毓髙光遐迩郁摇长为称首既而委裘多暇垂拱岩廊宴处超然澄懐尘累披九光之寳蕴受三洞之真文追踪继东户之辰托梦等华胥之夕固以龙汉协期开皇阐其嘉运岂止明神分福勾芒锡其永年而已又乃元良体正维叡居宗光炳重离义髙匕鬯敬爱基乎百行温清备乎三善菀鳯条而振藻降虎闱而肄业含超起诵跨蹑荘丕岳峙渊凝实宁监抚繁椒之实棠棣之华陵陆睟鸿渐之仪藩屛谐麟趾之咏葭莩峻茂表里禔福允文允武唐哉皇哉昔扬子云有言曰或千年一圣或三圣一时沓矩循规亶其然矣蜀王秀者皇帝之第四子也禀太华之灵资恒昴之耀挺金气之英贲玉田之荣天纵其哲日就其美纯嘏内融温朗外照顔生殆庶香名肇于佩韘应侯顺德嘉誉兴于翦桐故能连衡言冉骈骊邢晋才膺俾乂事谐俞往开皇初便封蜀王防除上柱国总管益州道二十四州诸军事益州刺史灵阙设险望重坤维和夷致功实称天府选徒云梦帯牛佩犊者风趋袨服菆台击毂成帷者雾合涂盈巷饮江满棹歌水陆攸归华戎是萃梁世崇文尚侈其失也淫周氏殉武任质其弊也鲁暨乎今上帝悳载甄王猷载宣率履不越遂视既发才质浑衡若被膏雨况复曹参出相重师黄老之术申公诲道更惇周孔之训正之以幅彪之以文市狱静而弗扰词义粲而弥蔚苞姬旦之多艺兼季路之能官二难措而无疑两条举而防滞为其都鄙而经之辟其闾里而居之取其田畴以伍之修其庠序而教之四民肃然靡杂九逵坦焉如砥穰穰我庾邵父匹而知慙青青子衿文翁比而自媿于是绮襦击壤连甍諠五袴之謡黄髪观风同辞防一变之善家给人足康季孔殷革弊迁讹防余且洽夫圣主之训纪纲皆在法施乎民明堂辟廱备昭令典矧伊长乐之舍紫书映空青之林扶摇之丘翠葢防琅溪之水悬珠若黍天人之众毕臻浮龟似莲神仙之侍俱集蹔游而周六合一诵而懽万龄其于攘大灾捍大患考诸咸秩尤宜进礼故以开皇二年正月下诏令于益州建至真观一所云练日维庚瞻星在午王乃沉首怡然旴衡言曰大君有命涣汗斯伫云衿于玉庭想鳯笙于金阙増左宫之防算极幽夜之重昏防【济同】氓导俗何莫由此虽东海僊童頳鳞未觌而西州智士白驹可维宜务梓匠之勤妙尽求贤之选尔其前临逸陌却负长瀛蕙楼接登景之房琼防帯荡真之室荷珠的皪花落车渠之沼竹色便娟叶埽瑠璃之地祥禽杂啭瑞草罗生神智之所安也薖轴之所般也法师京兆杜诜等并组织亷信砻练嗜欲特招之异士独行之竒才不敢冯河窥骊龙之颔惟希负笈奉駮麟之驾吞星咽月拳拳服膺谒帝愉皇孜孜拜首以为显仁藏用天地忘亭育之功而苍璧黄琮必陈敬恭之礼移风易俗圣贤遗刍狗之恩而拊石鸣球终致欢欣之乐故不知手之舞之足之蹈之共采他山式旍上善賛大道之根柢美盛徳之形容贻世作范乃为铭曰
　　邈矣乾元悠哉朴散宇宙祏坦黄剖判气合而亨物生而难运有因革时移昬旦纪龙名鸟行夏乗殷各炳其瑞逓袭其芬三代爰降九土斯分垂衮引道全徳罕闻惟圣作则惟皇建国混成庶类黙融群慝比景之南戴斗之北舟车所届何思不克英王分陜齐礼化民寛猛互设日辉月新下偃如草上煦如春行有余力智即归真肃肃灵观祁祁吉人长懐緑辇眇觊琼轮华隂雾晓台岭霞晨或采芝镜乍试丹银东隣锦市竹龙飞辔西瞩青城琳堂凝翠勿曰无象莫云无味居后必先处卑而贵谓仁逺乎义存克己谓室迩乎应在千里我祈锡神胥鉴止藩仪享禄鼎祚延纪子房告退志弗矜功曼倩朝隠史不纪终情深师古思结临风永言逰衍方寄瀛蓬大隋开皇十二年六月日记
　　再修大慈寺普贤菩萨记　　　　唐韦臯
　　真如常寂色相假名法本从縁诚感必应大慈寺普贤像盖大煦和尚传教沙门体源之所建也仪合天表制侔神工莲开慈顔月满毫相昔普贤以誓愿于南赡部州賛释迦文防羣生苦而尘俗昏智莫覩真相虽同诸法究竟寂静而随所应为现其身即色即空皆菩萨行自昔镕范于寺之东像成功巨莫能缔构危栋泄雨頽墉生榛狐狸枭鹫号啸昏昼于戏明可以照幽晦教可以达羣迷何废兴之变隂隲于防数昔大歴初有髙行僧不知何许人曰斯像后十年而复兴我皇帝神圣纂图诏四方蓝宇修旧起废斯其明效也臯因降诞庆辰肃羣寮戒武旅上崇景福斋于斯寺覩象王雄杰天眼慈瞩礼足谛视怳如有神而废故湫漏殆无人迹将何以招诱沉沦发挥诚敬逆南迁百余步度宏防开正殿奉诏旨谕羣心千夫唱万夫和奋赑屭荅穹崇横絙运巨力拔始雷殷而地转云旋以山回面西方而圣教攸归镇坤维而蠢类知向于是平坎窞翦防笼横空准绳审曲面势连廊霭以云属三桥掲其虹指廓广庭之漫漫增重门之巘巘是知至道黙存于浊刼元功必启于康时不然何神像巍巍冠诸有相久而弛废将有待而兴乎观其左压华阳之胜中据雄都之盛岷江灌其前趾玉垒秀其西偏足以彰防昌之福地一方之善诱安得不大其栋宇规正神居哉夫像设陵夷去圣弥逺定教者必滞于物遗物者亦住于空将求乎中我至教乃择释子逹眞原之所归者于以居之臯授命方镇十有七年求所以赞皇猷禆大化尝以万人之心不俟惩诫靡然归善者释氏之教矣况防祜昭报大彰于时崇而守之亦同归于理也是用上承圣意防奉天心存像存教以劝其善贞元十七年十一月二十日记
　　寳园寺传授毗尼新疏记　　　　　　前人
　　真源本于静习静者式乎烦情伪生于动制动者存乎简昔我大圣如来慈救像肃全仪以轨众持细行以护讥俾外縁不竞内防皆空寿我法命留乎浊刼者非毗尼之藏欤是以大士优波离传教引范摄身端矩白月恒满意珠常净自是龙象继世光乎梵伦虽佛日久沉而昏衢不昧其后三百年中五部分流各从师説犹江河竞注终合于沧溟耳目殊用同归乎一体及乎像法沦正余波东流始以华文传译梵字其显微探奥合异归同使闗洞开幽键莫闭安得不捜罗二藏派引羣流繁简之防与时而用宜矣自余光沦化六欲紊绪达摩已失于词费恵逺未适于深微而太原素公独得真奥旁求证据辩惑稽疑如立四分宗记犹惧源未畅妙理或遗引而伸之作开四分宗拾遗抄轴盈廿言成百万足使迷云开而圣防明邪网壊而羣心定然而学者尚以神分于广明目倦于勤求道将得而心疲理未究而意殆广文所以存义文繁而义亡简言可以趣寂言约而真契大厯中故相国元公以大臣禀教授嘱持虑水杂甘露味亡纯正爰命荐福寺大徳如净以为素公之疏传矣五师之防明矣意已得而象可忘鱼其获而筌奚设将删彼证谕独留精真使理契惟一行归无二法筵清众匪劳而着功其文弥防其道弥广不亦善欤大德乃归心契防精启圣意故繁而必削简不遗眞可以趣踪足以端觉行元公由是上闻俾施行乎天下坤隅三府各置律坛斯蓝也炳异征竒着于前昔复建坛宇俟兹扬属精义初传编录犹少将使函丈请益披文究真臯镇守方隅军务之暇躬览圣教永思益夫博以寘要世儒犹病简以隣道真乘所先故曰苾蒭清净令法久住胡可以繁文而挠其静正则荐福新疏精而易行信矣臯昔尝莅职屯田佐元公于淮右覩公逹西方至教尚矣而代迁人谢遗志在兹洎余传同赞圣意遂以俸钱缮冩新疏四十本兼冩法华疏二十本命寳园律大徳光翌总而行之爰集缁徒志行纯深表仪端素二十二人随给其疏以成其志庶止作双就纯而不襍彼翌上人者往亲学于荐福性聪行真仪度可则又于庄严寺贞操大徳院听受法华同契三昧俾兹讲授以法幽防其有后学履操精全可传其道者并刋名贞石以示宗归为寳园灵坛传授毗尼新疏记贞元十八年十一月一日建
　　鹦鹉舍利塔记　　　　　　　　前人
　　元精以五气授万类虽鳞介羽毛必有感清英纯粹者矣或炳耀离火或禀竒苍精皆应乎人文以奉若时政则有革彼禽类习乎能言了空相于不念留真骨于已毙殆非元圣示现感于人心同夫异縁用一真化前嵗有献鹦鹉者曰此鸟声容可观音中华夏有河东裴氏者志乐金僊之道闻西方有珍禽羣嬉和鸣演畅法音以此鸟名载梵经智殊常类意佛身所化常狎而敬之始告以六斋之禁比及辰后非时之食终夕不视固可以矫激流俗端严梵伦或教以持佛名号者曰当由有念以至无念则仰首奋翼若承若听其后或俾之念佛则黙而不答或谓之不念即唱言阿弥陀厯试如一曽无爽异余谓其以有念为縁生以无念为真际縁生不答以为縁起也眞际离言定本空也每虚室戒曙发和雅音穆如笙竽静皷天风下上成文念念相续闻之者莫不洗然而嘉善矣于戏生有辰乎縁有尽乎以今年七月悴尔不怿终日而甚驯养者知其将尽乃鸣磬告曰将西归乎为尔击磬尔其存念每一击磬一称弥陀佛洎十击磬而十念成敛翼委足不震不仆奄然而絶按释典十念成往生西方又云得佛慧者殁有舍利知其説者固不隔于殊类哉遂命火以阇维之法焚之余烬之末果有舍利十余粒炯尔耀日莹然在掌识者惊视闻者骇听咸曰茍可以诱迷利世安往而非菩萨之化欤时有髙僧慧观常诣三学山廵礼圣迹闻説此鸟涕泪悲泣请以舍利于灵山用陶甓建塔旌异也余谓此禽存而由道殁有明征古之所以通圣贤阶至化者女娲虵躯以嗣帝中衍鸟身而建侯纪乎防书其谁曰语恠而况此鸟有于道流圣证昭昭胡可黙已是用不愧直书于词贞元十九年八月十四日记
　　寳厯寺记　　　　　　　　　　前人
　　大觉神用保厘羣生怳乎其若眀皎尔而不昧随愿现革应祈无方茍脩之必诚其効之必速寳厯寺者劔南西川节度观察处置等使检校司徒中书令南康王臣臯之所创也臣臯以守司西蜀向二十载奉若睿防缉宁遐夷兵休边陲人获富庶天寳为徳顾何力焉而位日加崇禄日加厚思圣教以答昌运遂以俸钱于府之东南择胜地建仁祠号曰寳厯章表上闻帝俞锡以银牓天文炳焕昭诚也因缔造方新述其经始之志用表贞石永贻将来间嵗以军府多暇遵奉朝典行春布令渉江而南相彼原阜磅礴郁起势雄坤维阻濬流而人民不居盼近郊而黍稷翼翼惟蜀之土薄水浅居常垫隘将利其俗爰图尔居乃架双桥通习险规地势分直绳人迁如归一日成市岂不由乐我皇道丰其有家崇崇寳刹雄居厥右启竒致也于是増峻趾列髙墉规梵天而立制集班倕以骋功邃殿耽耽以云蔚危楼蘧蘧以虹指千楹电烻万拱翚飞锦江澄明而俯槛雪岭晴开而入座用能崇福广化网罗羣情晓钟清水月之音宵呗警昏沈之耳足以増闻者之慧也列梵文于贞石炳万字于云幢所以导仰瞻之目也禅堂究无生之义广座喻莲花之防所以诠语黙之致也夫如是则飞沉动息十有二伦咸以见闻悟于观听孰不归于正而去其邪心则五福自顺五福自顺谅可以赞皇猷辅神用期寳厯于无疆也有大徳神捍者学海蓄惠辩云涌智足以守正明足以闲邪扬乎德音不在于是爰命统缁张司寳坊俾像法之中复正见铭曰
　　元真大觉生灭空誓救物悲知中粤有精诚通寂黙事随心愿回化力天长寳厯本无穷徒以臣心赞厥庸空门悠逺理难测仁祠诱善表至徳俾归清净恊厥中殊方诡类闻见同永资福慧庶莫极遐庆太平斯万亿
　　菩提寺置立记　　　　　　　叚文昌
　　蜀城正南当二江合流之上万井连甍之内独有冈阜逥抱数里地形含秀而高坦木色贯时而鲜泽以气象言之不有金刹梵宇孰能主其胜势乎天寳末宗廵狩此方崇防法教度僧建寺大启休福至徳二年长史卢公元裕奏置此寺以菩提为号焉先是僧众乡党耆旧相厥林野将兴塔庙徘徊凝睇漠然无所乃谂于草堂寺无相大师以质之大师传继七祖于坐得三昧以不思议之知见破羣心之防惑遂指此地宜开法门夫风行地上而万窍自号大师一言而天人咸悦故得广轮栋宇版筑垣墉翦榛莽以立宏规缭荒墟以罗物象大厯初节度使相国崔公宁以此寺剏名脩建未就乃迎彭州天饬山惠悟禅师以居焉禅师即无相大师之升堂法子也觉照圆融能于实际以方便説化羣生俗流归依其众日倍经始之制于兹复兴其后有信心居士萨藏尹偘者生于峩得其灵秀气象宏阔宗敬二乘皆能以财发身悟爱为妄捐舍寳货同脩梵场蚩蚩之徒随我先唱方构云起俨如天成观乎崇殿巍巍殚于宏丽列柱同力以壮趾攅栌分形以扶拱豁绀宇而色明洞绮寮以霞散金碧绚焕逢倒景而共照珠铎玲珑无廻飚而独响长廊之外江浦悠然髙槛之端云峰对出有岩壑之松桂是人寰之林薮学无生者得自在摄威仪者无缺落住持之益其何博哉繇是言之非龙驾之廵幸无以建法幢悬雕牓非大师之言授无以识兹地占幽竒非居士之舍财无以集工输成像设参防而来福祥寘感流庆昌运推乎无穷今皇帝缵八圣之耿光奉三无私以端拱则全蜀之保宁法轮之常运庸讵知其际邪征其建立以来招化檀施者有若寺主惠严姓张氏操行端明始终无替绵歴五纪成此茂功押寺临坛大徳极徳高宿垣振起律仪上座惠通识敏量寛道艺兼蕴都维那行持典座行谦聪悟多闻探详经论或缁门挺秀戒用清严若众流为川羣材成厦喜日月之既就叹成功之莫纪年代悠缅易为消失不立篆记将何以报多士之有问乎请余为词用述前迹铭曰
　　时久太平幽陵起兵骑入宫壷尘飞杳防翠华西廵旋复天京崇演法梁为济羣生蔼蔼岗原于江之涘盘林走壤或隠或起建寺之辰经营于此诛茅破薮夷髙堙埤云谁知之大师所指万材既构百役济功日就月将化为莲宫正殿渠渠觚棱倚空长廊复宇震截云重乃有二专廻向正法能成香刹摽于浊刼瞻敬自生万縁皆摄利益溥伟哉善业西南巨镇地足寳坊形胜之中爱此清凉逺对前山终古苍苍贞珉既刻永播坤方长庆二年记
　　资福院记　　　　　　　　　　李徳裕
　　夫威鳯之炳然非海晏则不至卿云之蔚然非气和则不耀故君子藏器抱璞含粹毓徳遭遇其时则光明丕着是以干木之退也高于千乘君防容之仕也止于六百石先仆射佩虎符而知足视蝉冕而蔑如由斯志矣先仆射苞文武之用有直清之徳良璧美润徒蓄寳于荆岑乔松幽深不呈材于岩庙知者所以叹息也丞相邹平公钟是余庆为唐寳臣公天挺竒表角犀特秀居五岳也禀太华削成之状方四时也得清秋爽朗之气森矛防以耀頴灿珪璋而洞照葢人之杰欤宪宗皇帝以神武之姿垦菑除害睿徳澹以泉黙英威赫而电断兵权秘计皆中诏决之参神筭者唯公与一二髦士揣摩闰色繄公称首既而平淮夷荡齐冦四罪咸服八表晏然虽则武力之拘原亦由谋臣之决防暨今上之宅忧也衮龙未袭向明未位召公于东宫含春殿歔欷前席付以大柄公乃请偃武论道与天下休息上若渉水而有舟檝驭马而得防防始拜言以命咎即其时而相説君臣之遇古无俦也公之为政贞以制动以称物其志在于识相体简易而已尝以为用京房之法则烦碎而乱理听啬夫之辩则捷给而伤化由是遵坦夷之路窒邪枉之门不勤人以务逺耻竭泽以言利矧乎洞虚明之境应必有诚端不言之蹊孰不归我故举圣政者称公为良相焉公之趋丹戺侍紫垣名冠近臣宠加赠典先仆射自珥貂而升左揆先夫人由赵郡而启大国金印石窌当代荣之建中初先仆射以柱下史叅梓潼军计典昌荣二郡益部之内有林居一防庾氏诛茅始伤于寄寓仲长树果终见于繁蔚公年才佩觹志拾青紫方覃思扵经籍未驰骛于文章游焉息焉必在于是及钟家艰乃入为官第韦太尉镇是邦也公释褐从事在賔幄之间逮兹抗龙旌佩相印曽未一纪继为三台公下车逾月访于旧馆邵伯之树未翦武侯之庐犹在于公邑里遂见髙居龙骧闬闳竟容长防公瞻构洒泣循陔永思以为征壊壁者夫子之居尚毁固朽宅者如来之乘斯逺孰若归于净土环以香林乃赎之于官以为精舍又以桑门之上首者七人居之所以证迷途而资夙植也殿堂层立轩房四注镕金作缋髣髴诸天况乎蜀山防蒨下临于雉堞锦江明防近缭于郊坰红树倚槛清渠傍砌海雏乍来灵草长秀彼之听和音者不难于寂虑闻异香者自入于禅薰公之孝思永代作则岂止何充之宅独入檀那将与文翁之堂俱称不朽徳裕藐焉孤生留落于代辱公感旧遂不见遗公自内廷陞台司居视草之列二三年间位阶先逹由是议人伦者归公之盛德不陪宻座骤变寒暑迂悬榻之念虚授简之恩且尝典纶綍获偹官属报徳不让惧斯文之阙焉长庆二年十月日建
　　新修福成寺记　　　　　　　刘禹锡
　　益城石门街大逵坦然西驰曰石笋街街之址有仁祠形焉直启曰福成寺寺之殿台与城之楼交错相辉绣于碧霄望之如昆阆间物太和四年蜀帅非将材不修边备南诏君长谋帅内空乗隙坌入鬬于城下或纵火以骇众此寺乃焚高门修廊委为寒烬如是者嵗帝命坤维丞相复来山川如近父老相识环视故地寺为焦墟载兴起废之叹爰有植因之乃命主俸吏以吾缗钱三十万为经营之基自公来思蜀号无事时康嵗稔人乐檀施公言既先应如决川乃倾囊楮乃出懐袖胜因化愚慧力摄悭男奔女骤急于征令匠者度材以指众徒艺者运思以役众技斤锯磨砻丁丁澄澄陶者储精圬者効能歘自火宅复为金防防故鼎新因毁成姸华夷纵观万目同耸既告讫役公来庆成云鲜日润辉映前后于是都人舞抃而謡曰昔公去此福成以燬今公重还福成复完民安军治亦如此寺庸可勿纪乎公实闻斯言遂折简见命谨月而日之时太和某月日大檀越具官封爵叚氏其他发大愿者程功董事者自中贵人及賔僚将吏若僧徒偕籍之而刻于石
　　防州始兴寺移铁像记　　　　　　前人
　　佛薪尽于干竺而像教东行是法平等故所至为净土是身应供故随念如降生先是鱼复人有以利金为弥勒像者重千钧睟容端相人天两足鳬氏卒事而化工未备故寓于西偏不知其几年矣寺僧法照瞻礼发信赤肩白足入诸大城乃至聚落无空过者积十余年得信财无量繇是购工以尝巧募徒而毕力四辈増増工麾以肱中极外脉隂转阳动歘如地踊岌如山行大匠无言尊容向明青莲承趺金兽捧持藻井花鬘防茏四垂邑人膜拜如佛出世法照以愿力能就泣于佛前因持片石乞词以示后按此寺始于宇文周初濒江埤庳皇唐神龙中为水所壊有波那赖耶国僧广照浮海而至顿锡不去遂移于今道塲所山曰磨刀岭曰虎岗其经始与克脩皆番僧是力后之有志者岂无人哉法照防人姓穆氏年十有五出家依江陵名僧受具肇自贞元二十年甲申归此寺愿崇建有为凡脩大殿立菩萨大弟子侍佛左右逮长庆癸卯有成其善植徳本者欤
　　汶川县唐威戎军制造天王殿记
　　元友谅
　　至哉天王之盛徳也若乃嘘大海为川陆扇须弥为尘雾即药乂众破脩罗属赫然天王示其威神也住水晶宫防阎浮界那咤捧塔以前峙天女持花以凝睇示其威福也悬辘轳劔秉黄金防龙蛇鼓怒以腾目神鬼睢盱而捧足示其威力也天寳中表其神灵卫戎唐土化身于于阗之国摧锋于百万之丑使圣聪无勍敌之虞士马絶奔腾之患示其变通也汶川古塞戎马之境山雄玉垒军壮威戎有护国精舍凝翠峰疉甘凉泉涌创立天王殿一座其初也故使惠澄讨论之寺主智昕缮成之杜众精肃崇搆之两变星霜方尽其美我兵马使贺若崟雷霆在天威戢戎貊冠简晶曜山川载清当其门防布徳之秋桃李成蹊之日副使彭城刘公令昌辅佐戎军烜持妙畧昔闻飞将今见轻车判官西河蔺公弇风流倩雅文质彬彬阮元瑜书记之能王仲宣从军之乐汶川县令太原王公炅水镜临人清风偃草邑称二异名慎四知都虞及诸大将等弓张秋月劔落繁霜为蜀国之长城作辕门之巨堑杜众摄州守而判官李建俌等风情廓落文武纵横俱懐奉主之心共守安边之术故能拔伦腾秀此圣猷曙作宵兴率先勿替遂感祥光迭委灵气十旬不贞质山立金冠照烂寳殿玲珑山横栋宇之竒花绽雾岚之异祐我皇也弧弓不能壮其威表其神也灵怪不能藏其用寺主智昕俗姓汤氏梵行沉宻道容真清勾当僧惠则俗姓李氏防白虚里秋潭月照俱能辅赞其美阐法梁巍峩之勲万古不革之道也祠吏伏命敢碑斯文
　　德阳胜山道塲记　　　　　郑宗经
　　维大唐乙酉歳蜀帅薨镇其倅曰辟盗库兵胁市人逆命于蜀门毒弥浸淫轶制逾封自左绵抵黔渝八郡五十城俘掠民产驱逐守吏四面攻焚烟尘昼昏明年皇帝嗣寳位防朝神京采卫侯甸蛮夷君长偕集庸蜀不至乃授南平王太乙灵旗玉节油幢统禁卫太原冯翊扶风之师问罪于岷阳越三月师次葭萌贼将宵遁涪潼以避我锋涪濵万户随师而复夏六月贼又成城于鹿头列栅于此山公遂移师次于山下视其凿峻址以回堑架层峯以结橹旗转霞光鼓雷云中谓制胜在德义行权在形势胜而临之示建瓴之易也乃召中军将以短兵二旅鱼贯而登辟党冐锋而殪者什四奔堕崖谷而毙者又什貮则向之险固反为我资公乃开玉帐以建牙旗列霜防以周崇垒下瞰贼城如在掌中与都监使刘公监军使徐公观变御敌分营守要自是凶徒居则魄悸魂落出则舆尸折首面缚倒戈请命辕门因命降者先导鋭师继袭氛氲气象遂清岷峨帝授公所封之土以守之所活之氓以字之公威肃其令仁敷其政和气煦之金痍尽平退食之暇延想所厯以战骨虽瘗游魂尚痛非大圣之力不能息苦海非象设之教无以耸善心乃命庀徒鸠工度材揆力绀宇俄就絶如化城严鼓息而振金钟战声寂而流梵响慈惠所庇菑疾不生峨峨金界擢秀羣岭公初宅此营有神由壁门来于牙旗之下公命投之逺磵翌日重至议者谓介虫之长介虫斯服蜀有城其城是师即日乃受降此山既灵及其祥遂以名胜山因以山名道塲
　　脩玉局观记　　　　　　　宋彭乘
　　一气委于化观化则归无万物生于无本无而为有繇是物物自别事事自分不为而成其用弗匮形上形下非柔非刚广包太虗微在毫末吾不知物各自造而造物者有主耶抑自然尔自然为性虗无为体其道也欤道之用可胜言哉在天地为动静而无动静在日月为晦明而无晦明在雷霆为响震而不响震在山河为融结而不融结在四时舒惨为变而不变在百谷草木为生而不生在八音为和而不闻在五色为彰而莫覩其于人也为诚明之性视听言貌焉非天下之至道其孰能与于此乎且人在道中道在人中人全道用而能体法虽不可见观万物而索之反照自然原其所感无所执系强为之名名有所宗宗其所自也是以名迹分焉名迹分而异途显故物物纷扰靡所定列人而无别与飞走同故圣人则乾坤明上下顺其节因其和而明礼乐礼乐之用其在人神人神必有所宗故坛墠以兴牲器以设宗庙以制岳渎以崇虞书之始曰禋洪范之陈曰祀必有其具乃能其事焉斯葢人伦之宗政教之始俾人有所向神有所居凡功施生民必尽崇祀实敦本也道为物始不其本欤功德之大讵可名述彼宫庙之列抑由此焉虽三洞九宫杳在上清之境太微紫极自居无色之乡彼常有闻或难致诘惟太上混元上徳皇帝体自然之用本无始之宗探象帝之前立先天之化武丁之世诞质厉乡柱下同尘函闗演教以恍惚离形质之表希夷非视听之端托有寄无申明大道将令万物自化统归众妙之门百姓乐推黙契不言之教其德也溥其用也渊然后各复归根反其所自故曰消则为气息则为人非谓妄惑之言葢徴教化之极将见寂寥妙本澄湛淳源脩身者去甚去奢治国者无为无事亦犹宓牺画卦二仪之徳方明孔子立言百王之法斯在夫如是非崇严庙貌丰洁精诚日月所临咸为崇奉其可得乎至若飞布云霞穹崇土木深模绛阙邃状丹防彼积阳华此取大状止欲极诚于道而率人趣善焉非为祸福报应而设尔益州玉局化者二十四化之一也传云后汉永夀中老君与张道陵至此有局脚玉座自地而出老君升座为道陵演正一之法既去而座隠入地因成洞穴故以玉局名之矧当坤维奥区舆鬼之分墨池石室旁资古胜之踪岷山导江逺供清粹之秀楼防屹峙俯瞰郡城纪厯寖遥基构斯在皇帝实崇慈俭业盛盈成以清虚为宴游以朴素为玩好八元授职五老赓歌耕凿熈熈莫知何力跂喙蠢蠢但乐至和崆峒攸于顺风赤水久全于罔象岂止非心黄屋让德紫庭至诚感通天人合契故真祖示储灵之应寳符锡无疆之休诞告成功备脩坠典祗肃法驾躬谒真源崇懿号以示尊严率含灵而底清净俾物自化与道同功自然三辰骈珠璧之光五灵为池薮之物域中四大贯而一焉有以见游泳淳和出处冲妙帝皇之理指掌而窥乃诏寰区溥崇灵宇将俾混元之道赫赫巍巍知府諌议大夫集贤学士凌公以命世之才布移风之政尽易象黄裳之美得诗人温玉之称辍自諌垣临兹藩屛教化周洽仁惠式敷诚格于民民咸知劝和乐之至屡为丰年庶俗既康郡政以简故灵胜之迹时忽驻游睇其弗臧必加完葺斯化宻迩府署制度仅存自东汉权舆皇唐崇饰王氏窃据广其闉阇壊此殿堂并为内禁防与府库悉为灾焚后主因其旧规复创祠宇循其功力亦匪恢宏逮将百龄頺毁相继不可终否属于昌期公以国家诏被溥天诚归真教聿遵防奉将务増脩飞章上闻诏允其请揆之以日作于此宫除旧创新辟小为大工无巨细罔不经心人之悦从匪懈其力东西广七十七歩南北长七十五歩中建三清殿七间东厢三官堂钟楼暨玉局洞屋西厢九曜堂太宗皇帝御书楼并斋防厨库门屋周廻廊宇共一百三十五间未变槐檀毕新栋宇奢不逾制俭而中规不妨农时不劳民用自然赤城在目何须紫府游神台殿霞明想像金楼之影松萝雾郁依稀李树之隂壮丽规模率若神化非我公罄心悉力遵奉明诏曷以臻于此乎化主浦若谷克嗣焚脩偶兹兴创愈宜精确以永増崇且将纪嵗时俾存金石式扬巨绩宜属鸿才乗识有津涯文无经纬狂简类吾党之子研精非道家者流照灵府以晶明未分日月豁丹田而旷荡莫贮乾坤强索空筌仰遵嘉命濡毫叩寂良愧斐然大中祥符八年十二月日记
　　天庆观五岳真君殿记　　　　　前人
　　大象无体万物应化其体也至人藏用万法感通其用也稽乃体用强之为名无有本源自内而出孰为众妙由外而来非真精冲寂旷乎虚极不见徼昧防于自然者讵能与于此乎自然其神含凝真一无方无物无本住法防无渉有散殊万类清宁于髙厚诚明于性禀气秀岳降得其纯粹含虚寂照生与道妙繇是精练至行济道含识行充功格升列真籍或于清浮浊滓间统名山福地洞宫灵府至若善恶禨祥应感召报率由主宰故尸赤城者瀛洲仙伯职句曲曰紫阳真人赤城洞天则龙蹻先生所治也先生尝为陶官通神幽隠或蹈履烈防随烟上下黄帝顺风礼问受龙蹻经得御飞云术遂封五岳丈人佩三庭印开元中感梦宸极因立祠于山址严饰眞像葢天服朱光春秋崇祀祺祥杳示中和初再封希夷真君坤维奥区峯岭连属标灵迹者青城为胜道书云世间有十大洞天此其一也星颠月顶风容云骨冩影浮翠表里森秀弥数百里钟竒毓异蕃灵薮怪实真仙所宅焉宜其保祐生聚奠兹方镇仰洪防报神贶崇庙貌盛祠荐绵世不辍国家所以望秩精意存真飞眷轺【阙】午苾芬防防祈褫黔庶介福攸酢益州天庆观天寳院真君殿者道王明真大师王文正缔构也师禀粹清渊熈真妙域诚志劼毖神韵凝靖持符负甲常存备守破环截帯夙谨传授三一潜运两半无染咸平中尝主青城山观诏加崇饰师勤力事任实有成绩故邑屋归仰言动响効载懐道庇鉴寐防防如在之想思有所寄凝精心于轮奂存真相于殊好綘台琳室霄阶紫陛鳯构标胜阳华冩制遂于本院斋宫南创建真殿五间及两掖廊庑宪太微之殊裁壮明霞之寳势重栾云蔓夷庭砥辟峥嵘栋宇靓深宏敞彩致间错延瞰日髙闲洞启寳座中峙即邑人杨昌义造施真君像及左右掖侍凃髹羃纻铺金饰彩四规双理日簪霞髻伏晨偃月蹲龙跃鳯异相具足瞻仰増肃殿内粉堵图五岳帝君四凟公像山川縂领神仙部属环周复宇若趋而暨皆锦江逸士李懐衮善笔里中宿儒王中吉防州助教袁琪新安耆艾俞进光华阳信士杨元祯佑财底绩也星纪周运众功迄备其经始也欲造潜山司命庐岳使者以居右至是潜山容相已备而庐岳模范尚阙葢坤维九江西南重阻绘事匪肖曽莫髣髴适募能者复议姿状防有黄冠李茂臯至自庐阜囊图简记来诣师室事与诚契防应昭倬至是方具制度成兹志愿焉且夫道者道也万物由之而有深赜不可际拟议莫能尽失其防则反诞诡异无所不至圣人所以极深研几防其归趣虗无恍惚存乎妙淳元本始归乎模名迹噐象系乎物感通变化防乎神好恶用舍属乎性弥纶范围之谓教率性顺理清净无为教之用也君师礼乐制度名物教之迹也施用以渉迹循迹以宗本故天地社稷郊庙祭祀示有宗也彼祠宇像设范金埴土香台法几缮冩刻绘者葢托以寄心存乎归向而底于化也礼曰法施生民以劳定国能御大灾捍大患则祀之猗欤其施厚者其报美至道统天地至人化育于天地间其施厚也故后辟臣庶际极溥率必罄宗奉者以此师以能绩汔济试愿载协条其事状匄文纪实旌善申美冝识嵗月故为疏举第愧泛略云耳嘉祐四年【阙】月二十六日记
　　金绳院记　　　　　　　　　　杨亿
　　夫西竺之教被于震旦而像运千嵗塔庙之制兴勃东并之络主于益部而沃壤千里礼俗之化归厚蚕丛古之建国铜梁天之设险带二江之流为一都之防四民州处万商成渊稽河图之文惟福基之慿固疑鸡园之舍邈壮栋以迭隆金绳禅院者旧号龙华院唐天复有禅月大师贯休者通内外之学为道俗所宗风什研精名声籍甚当土徳之季戎车竞逐侯王起于无种云雷以之遘屯拊劔顾盼以称豪专阃福威而自出燕开碣石之馆市骏骨以翘林秦筑逍遥之园演贝文而重道纁玉更荐簦笈四臻而师方游所洎久淹荆渚藩牧致礼邑氓倾向时王氏掩据蜀土将为西帝延致千里之客弥农四时之供师乃遐冐重阻往干典谒叩以空寂之礼嗣以篇题之贽虞卿既见殆防白璧之颁汤休能诗逈继碧云之妙锡之紫金重以賔友请住兹院极其尊礼师自壬戍游蜀至丙寅定居比壬申入灭凡嵗星一周于天矣上足惠光大师昙域克绍遗防弗忘肯构其后有正觉法忍法寳演教四大师继承世系无废先烈今住持赐紫释惠聪者自咸平辛丑始掌院事逈悟宗谛焕发觉明愿力攸资信施弥传逺者来而迩者悦输货沓臻即其旧而圗其新胥宇尤盛凡作佛殿斋防僧堂浴室及众舍二百五十余间砻宻石以化材丁丁毕取侧紫金而布地曥曥有华实天界之荘严为众园之依止香象蹴踏并辏霞裓之脩禅灵鹫飞翔无异果唇之住世大中祥符之祀诏赐今名揭雕榜于门楣烛霄辉于海防恩纶有焕名香歇而复熏惠命増延祖焰续而无尽善利之绩畴可儗哉聪师籍子虚名谓窥秘典丐词纪实逺不及让盖防烦之未袪颇灭裂而为愧耳
　　觉城禅院记　　　　　　　　　王曙
　　后学乎像设者有心也滞于名相禅般者无心也曽是空寂着空求相此既失矣从无入有彼何得哉我佛所以启顿渐之门示悟脩之路顿则顿悟言语文字之俱非渐则渐脩六度万行之不舍权实交映理事互融无一物不统于真如尽十方皆归于已用大千世界犹若浮沤无余涅盘有同昨梦葢逹观之上者岂常谈之得乎益州觉城禅院昔李唐明皇奄宅函夏有诏郡国各建伽蓝并以开元为名皆一时之壮丽迨中和俶扰守臣负固头防箕敛惟利是视草创窃弄未遑宁居擅茗荈之兼赢据隧肆而帯鬻以兹寺庭宇宻迩市防因而有之莫我肯顾云徒海众曽何足以少留寳落璇题杳不知其处所陶篱仅隔顔巷潜通若金石之闻乃止不壊何神明所祐岿然得存今此院者即开元之址也孟氏广政中出女侍为尼俾居其间号延福院后弃而去复为僧坊爰有阆中铁幢长老拥锡来游载营载葺众号铁幢院又有神操绍续纪纲操授道信道授秦人微禅师微归闗中道信荐主僧务风雨攸蔽禅颂渐兴今传法沙门元信禅师俗姓昝氏本郡华阳人也防龄頴悟脱落嚣尘辞亲出家防师访道不逺千里行诣百城飘然沅澧之间遍游江汉之域聿来旧楚乃契宿縁得法于郢州芭蕉惠情禅师情嗣南塔南塔嗣先仰山先仰山嗣沩山沩山嗣百丈百丈嗣江西江西嗣南岳南岳嗣曹溪即禅师于曹溪为八代嫡嗣于释迦如来为四十一代法孙师机縁既契更不他之有愿还乡卜居演化言旋旧里求叶初心道信喜师之归延请入室宻以传授且俾兴脩师音容粹和戒行髙防慈悲喜舍而为事行住坐卧以相应由是法众归心士庶仰懐乃谋缔构乃募檀般卓郑隆富之家舆金而布地阛阓伎巧之族运斤而成风朴斵爰施丹雘并至人悦来而不絶材襞积而居多遂量工程考广袤易倾欹为严正变湫隘为平夷自经始于辛卯告成于戊午凡嵗星再周天矣坛宇显敞正殿翚飞户牖重深禅堂岑寂丈室清闲而奥秘僧房窱以虚徐斋防来苾蒭之流厨库有蒲塞之馔广博严静盈二百间供具防约数千事又为转轮寳藏缮冩十二部经珠交露缦弥覆其上金姿髹彩错落其间实福祥之渊源雄都防之瞻瞩今知枢宻院刑部侍郎乐安任公昔镇藩服仰师道行且以爱佛付嘱悉心防持以延福旧称乃僣伪所署露章上请命诏下临特赐今名弥光列刹仍锡隙地乃南其门芝检贲于藂林云篆揭其标牓而师宴坐一食应病与药载离寒暑不出户庭初庐师雷公特奏命服亟请开堂师问答随机扣击无滞故逺近道俗多所归依前后王臣靡不钦重曙雅游若早悟道滋晚被圣明之优渥寄选举之声政遽传而至烛理未康虽向师之名莫造师之室偶余日之怡荡一欵闗以从容即席而境闲忘言而机契风幡揺飏直指仁者之心庭柏青葱自识西来之意师既而曰夫示有作为方便也拨无因果防防也方便即济人无量断灭则未法畴依惟兹院之绍隆惧后时之湮漫且砻石之斯久愿为辞以见纪赞希有事出和雅音胡其幸焉安敢让矣一来庐阜即是逺公之社人永镇头陀欲刻简栖之碑字
　　闻思三法资脩记　　　　　　晁逈
　　予自少及老以儒学求仕进之外而志于道也久矣非谓分别名相有所偏局但泛观鼎峙之教归趣符合者随意采録实为心要葢知同归于善而三圣之书以其方言类例各有文质隠显详略浅深耳緜歴以来逮今衰朽而崇尚弥切岂非宿习之然乎古先章句其利极博而散在经论孰能和防而发明哉自好渉猎援据推而广之别致曲成之用抑亦事必师古唯以立意为宗不以能文为本区区之诚不自揆也如此予思往嵗尝接今御史中执法秋防贰卿晏公清谈偶及南华真经予记公盛称之语凡三句包含微防其句云其动若水其静若鉴其应若响予退归检此语出于荘列二子之书大约述至人体用之状而微宻难晓荘子之注太简于此三句之下都注之云常无情也列子之注稍备各解之云顺物而动故若水也应而不唱故若响也予素闻大人先生之论云敏于事者唯变所适滞于物者未可与权是以每遇见闻得一善则拳拳服膺弗忍遐弃姑务防化入助道品譬如范良金琢美玉以成器而为利也所爱此三句之语凡十二字深思祖述而下笔惟艰暨乎引年致政获栖息乎京邑之旧庐阖扉隠几久于恬宴乗兴挥翰追叙前志剖析搆缀脗然相参不分内外经典之语混为心法而已处世出世皆可足用始今辨其名理焉其动若水葢表至人周流无择物大委顺也此合乎隠君子书中上善之理窃谓学大道者在无可无不可外顺世间法虚縁而葆真当如此矣可目之曰无碍法门其静若鉴葢表至人洞照无遁形大明彻也此合乎古先生书中寂照之理窃谓内习之证惟静而明物来斯应心无主宰当如此矣可目之曰无意法门其应若响葢表至人虗应无留阂大旷逹也此合乎黄帝书中谷神之理窃谓触事而夷物情难着既应即止勿复存余当如此矣可目之曰无住法门此三法者上根圆智精脩宻诣之妙门也辄杼轴于懐而未有作者庶乎导扬前列训迪后来可以智穷其理不可以言尽其意夫勤行之士若能黙识驯致殆所谓曲尽其妙乃至中根以上闻而信重加之善诱自他俱利法门洪福未易可量愿三复以无烦知百一之有补深愧狂简幸不以人废言也天圣七年记
　　重脩照觉寺记　　　　　　　李畋
　　妙色非相有相则尊真谛无言有言则大矧夫法林普现帝纲交映寳月破昏于浊际静刹植福于沙界肃五蕴之纷扰具十善之荘严惠照倒迷无一遗者斯相之尊也法音赞运羣动无妄大云秘藏于贝阙师子敷座于绀宇摄四大之种性归一如之总持解脱障纒无一悖者斯言之大也既尊且大则有为之教兴无涯之利显在乎人天交感王臣护持尘刼不迁是曰常住其斯之谓欤昭觉寺成都福地在震之隅先是眉州司马董常宅旧名建元其缔构嗣绍之由具萧相国碑文悉之矣唐干符丁酉嵗为了觉大禅师师宴居之所禅师法号大夣姓韩氏京兆万年人时宣宗兴复象教乃应诏诵经对御落采配终南山之捧日寺具大戒于律师神祐悟技若于石霜庆诸参法要于百丈懐海契心印于洞仙俍价初至洞山洞山问近离何处曰湖南又问途中还见异人否曰若是异人不渉涂中价深器之后领防寓蜀始立一大寺辟甘露门开堂日僧问净名大士入不二法门防趣如何曰山僧未敢举明又问若是即事理不答云扁舟已过洞庭湖凡言峻机晤以复如是时劔南节度使崔公安渐奏改建元勅赐今额仍给紫衣一袭式光宗教未几僖宗出狩驻跸西州召禅师説无上乗若麟徳殿故事由是开沃圣虑握乾纲而不动运输神力回天歩而髙引玉銮反正而帝眷弥深赐禅师紫磨衲衣二事龙鳯氍毹毯一榻寳器盛辟支佛牙一函布展义之泽也越明年王氏建节制两川于禅师由尊叔之礼奏锡师号曰了觉大师及王氏开国而禅师灭度享年八十二僧腊五十一门人洪福等建堵于当寺后庵以令身归之谥曰真隠之塔尔后宗传袭真风炳然至今住持大徳延美上人以了觉大禅师为五代祖阳安郡平泉人姓杜氏礼本寺懐进大徳为出家师依彦通律师授具足戒性惟真实体本虗静开口无机化不言而鸥狎虚懐善应施不求而谷盈禅林果熟檐卜弥香觉苑地灵黄金争布作大利益湏非常人美公之谓欤兹寺自常住沷上三百防涤场敛穧嵗入千耦并归寺廪与众共之有舟车大贾输流水之钱山泽豪族舍金穴之利五铢一缕悉归寺府无敢私者由是搆扑斵之材较班输之技而兴脩之议于是集矣寺之殿宇旧且百间今广而増者三百建正殿塑金释迦像一躯墨白板足之地脩经藏挟唱梵之堂四防为权实转轮之所广方丈之室传逹摩心备水陆之仪宣梁武教及罗汉六祖翊善大悲各列一堂又分千部经为东西龛续建纪天列宿堂一所仍加壮丽以至安毳侣供公庖局次有叙厨仓寮库斋防浴室重门挟屋啓闭以时上缝瓦以如鳞下宻砖而若砥左瞻右顾俱是道场一起一居无非佛事寺之旧址复于頺垣鞠为茂草近百年矣以至桃蹊樊圃可畏其隣忍牛忘羊莫分其主美公一旦竪版筑以绳之兴百堵轸旧封葺墙五百余间周匝园圃而隣里相让无一违者凡供食之丰防法席之华焕时一大防期飰千众累茵敷坐如升虚邑未有一物爰假外求寺之胜迹有僖宗幸蜀于随驾进士三牓题名记陈太师塑六祖像萧相国文建寺碑防稽孙位画行道天王浮丘先生松竹张南本画水月观音翰林待诏【失名氏今寺额始自长安降到】模昭觉寺额俱经乱不亡为唐故事斯皆化感利舍护持之力也自大中祥符戊申嵗承领住持迨三十有余载矣惟食不兼味衣不重茧言必谛信故人无间言行必总持故身无择行深入无碍物我不二经云虽説种种道其实为佛乘吾见其人矣然能为爱河之舟檝不住中流开觉路之康荘俾求诸道故入其门者如逊般若之崖似升毗尼之室树绕七重尘无一防信花界之胜果锦江之福田者焉尚能韬光晦迹功成不居耳闻赞扬口称慙愧是谓常住不住所得非得者乎今门人赐紫沙门人逊谓布施回向叹未曽有者典教宗尚宁可阙欤遂持了觉禅师诰勅三通脩寺行状数纸访畋请纪茂实畋且念景徳初与今岳阳牧张都官逵肄业于兹倐尔嵗寒永言梦寐山隂都讲曽栽挥麈之松衣锦相公偶凿偷光之壁及乎尝醍醐之味目琉璃之色为日久矣徳我既深固不牢让大成开羣迷之眼俾瞩乎大明象设之请也安不动之心俾谐乎一法言教之谓也是故其相则尊所以祛其幻相其言则大由是辩其魔言令蠢动廓然见种种性悟兹实确归乎一揆付诸佛子厯刼捧持非师释氏之雄者其孰能与于斯文
　　崇道观道蔵记　　　　　　　　范镇
　　太史公论道家之言而曰使人精神专一动合无形赡足万物指约而易守事少而功多至于为史记则以韩非申不害与老子同传岂非后世多事必于有为以至于无为乎班固所志才一十七家九百九十三篇而伊尹太公辛甲鬻熊管子之书在焉至隋乃分经戒服房中符箓凡四种合三百七十七部千二百一十六巻而不着其目唐有遂家类又合以释氏而得百三十七家七十四部千二百四十巻以着于録而管子列于法家所谓伊尹太公辛甲者皆没不传独鬻熊之书存自明皇后不以着録者又百五十八家千三百八十三巻则其溢于汉者千五百八十五巻矣老子著书五千言以为尽天地事物之理后世学者寖广而其书至于如此其多岂以其事虚无其辞难知必支离而后至于简易如太史公所谓乎宋兴祥符天禧中始崇起其教而玉清昭应宫景灵宫防灵观祥源观皆置使典领又命其徒与诸儒裒其书是正缪讹缮冩以藏于其处而以其余赐天下宫观以广其传独劔南一道未遑及焉嘉祐初成都府郫县道士姚若谷梓州飞乌县道士朱知善慨然欲尽求其书而莫由得也于是东走于鳯翔府之上清太平宫庆成军之太宁宫又东至于亳州之太清宫明道宫凡得书二千余巻太清宫者老子所生所谓厉乡者也有九井有古桧有丹灶于是纵观焉又覧唐开元及祥符中行幸故处以归治平元年今天子既即位若谷又与其徒仇宗正邓自和列言于府曰释氏书徧满州县而道家所録独散落不完愿至京师得官本以足其传于是端明殿学士兼翰林侍读学士尚书户部侍郎韩公知府事以其状闻且言蜀之名山秘洞胜景为多而道家书不完无以奉扬清净之风有诏即建隆观给官本以足其传凡得五百帙四千五百巻溢于唐者又千九百二十二巻可谓完且备矣若谷宗正自和且将益其书为五本蔵于成都之天庆观郫县之崇道观青城山之丈人观梓州飞乌县之洞灵观绵州之洪徳观使学者优游以求其所谓清虗自然之要而至乎其师之道如太史公所谓者顾不伟欤若谷飞乌以后徙于郫宗正青城人自和绵州人三人者持操坚至而皆有功于其教者后之人观其劳而不轻其守则其书之传为无穷矣治平二年十二月日记
　　四菩萨阁记　　　　　　　　苏轼
　　始吾先君于物无所好燕居如斋言笑有时顾尝嗜画弟子门人无以悦之则争致其所嗜庶几一解其顔故虽为布衣而致画与公卿等长安有故藏经龛唐明皇帝所建其门四逹八版皆吴道子画阳为菩萨隂为天王凡十有六躯广明之乱为贼所焚有僧忘其名于兵火中取其四版以逃既重不可负又廹于贼恐不能皆全遂窍其两版以受荷西奔于岐而寄死于乌牙之僧舍版留于是百八十年矣客有以钱十万得之以示轼者轼归其直而取之以献诸先君先君之所嗜百有余品一旦以是四版为甲治平四年先君没于京师轼自汴入淮泝于江载是四版以归既免防所尝与往来浮屠人惟简诵其师之言教轼为先君舍施必所甚爱与所不忍舍者轼用其説思先君之所甚爱轼之所不忍舍者莫若是版故遂以与之且告之曰此明皇帝之所不能守而焚于贼者也而况于予乎予视天下之蓄此者多矣有能及三世者乎其始求之若不及既得惟恐失之而其子孙不以易衣食者鲜矣予惟自度不能长守此也是以与子子将何以守之简曰吾以身守之吾眼可霍吾足可斮吾画不可夺若是足以守之欤轼曰未也足以终子之世而巳简曰吾又盟于佛而以鬼守之凡取是者与凡以是予人者其罪如律若是足以守之欤轼曰未也世有无佛而蔑鬼者然则何以守之曰轼之以是予子者凡以为先君舍也天下岂有无父之人欤其谁忍取之若其闻是而不悛不惟一观而巳将必取之然后为快则其人之贤愚与广明之焚此者一也全其子孙多矣而况能久有此乎且夫不可取者存乎子取不取者存乎人子勉之矣为子之不可取者而巳又何知焉既以予简简以钱百万度为大阁以藏之且画先君像其上轼助钱二十之一期以明年冬阁成大圣慈寺大悲圜通阁记　　　前人
　　大悲者观世音之变也观世音由闻而觉始于闻而能无所闻始于无所闻而能无所不闻能无所闻虽无身可也能无所不闻虽千万亿身可也而况于手与目乎虽然非无身无以举千万亿身之众非千万亿身无以示无身之至故散而为千万亿身聚而为八万四千母陀罗臂八万四千清浄寳目其道一尔昔吾尝观于此吾头髪不可胜数而身毛亦不可胜数牵一髪而头为之动防一毛而身为之变然则髪皆吾头而毛孔皆吾身也彼皆吾头而不能为头之用彼皆吾身而不能具身之智则物有以乱之矣吾将使世人左手运斤而右手执削目数飞鴈而耳节鸣皷首肯旁人而足识梯级虽有智者有所不暇矣而况千手异执而千目各视乎及吾燕坐寂然志念凝黙湛然如大明镜人鬼鸟兽杂陈乎吾前色声香味交遘乎吾体心虽不起而物无不接必有道即千手之出千目之运虽未可得见而现则具矣彼佛菩萨亦然虽一身不成二佛而一佛能遍河沙诸国非有他也触而不乱至而能应理有必至而何独疑于大悲乎成都西南大都防也佛事寂胜而大悲之像未覩其杰有法师敏行者能读内外教博通其义欲以如幻三昧为一方首乃以大旃檀作菩萨像端严妙丽具慈愍相手臂错出开合捧执指弹摩拊千态具备手各有目无妄举者复作大阁以覆菩萨雄伟壮峙工与像称都人作礼因敬生悟予游于四方二十余年矣虽未得归而想见其处敏行使其徒法震乞文为道其所以然者且颂之曰
　　吾观世间人两目两手臂物至不能应狂惑失所措其有欲应者颠倒作思虑思虑非真实无异无手目菩萨千手目与一手目同物至心亦至曽不作思虑随其所当应无不得其当引弓挟白羽劔盾诸械器经巻及香华盂水青杨柳瑚大寳炬白佛朱藤杖所遇无不执所执无有疑縁何得无疑以我心无故若犹有心者千手当千心一人而千心内自相攫攘何暇能虑物千手无一心手手得其处稽首大悲尊愿度一切众皆证无心法皆具千手目
　　金堂县庆善院大悲阁记　　　黄庭坚
　　真金堂县南有山如城壁东西行者风雨以为保障是谓金堂山有一峯发于其麓自北而南出絶峯上极得地坦平表里见其江山县之爽垲处也县南故有僧坊曰天王院天圣中赐名曰庆善为舍五百楹成于化僧之师文纪至化之乃度作千手眼大悲菩萨阁峰顶规摹之初智者笑之愚者排之化之意益坚其求于人不避寒暑雨雪其受人施不计贫富多寡积十五年而功乃成于是又即山南北而为宫与大悲阁髙下相望为屋将百楹矣初其匠事未能半而壮丽宏敞动人心目于是笑之者皆助之谋排之者皆借之力也而檀施倾数州其用钱至一千万然后圣相圆满千手所持多象犀珠金间见层出无一臂不用不以人功嵗计所能办也观者倾动或至懴悔涕泣于是化之自武其功因余外兄张子安乞余文记之子安亦言化之醇朴不雕镌尽心于佛事所作殊胜可纪也按千手眼大悲菩萨观世音之化也维观世音应物现形或至于八万四千手眼昔杨惠之以塑工妙天下为八万四千不可措手故作千手眼相曰后世虽有善工不能加也已而果然今之作者皆祖惠之云夫金堂本广汉郡之新都聚邑至唐咸亨中以金堂山而名其县化之其县人也子安通直郎知金堂县事张君禔也大悲阁作元祐二年之九月将落成于新天子改元之某月
</div>
    <div class="pagination">
<a href="全蜀艺文志_page35.html">上一页</a><span>...</span><a href="全蜀艺文志_page31.html">31</a><a href="全蜀艺文志_page32.html">32</a><a href="全蜀艺文志_page33.html">33</a><a href="全蜀艺文志_page34.html">34</a><a href="全蜀艺文志_page35.html">35</a><span class="current-page">36</span><a href="全蜀艺文志_page37.html">37</a><a href="全蜀艺文志_page38.html">38</a><a href="全蜀艺文志_page39.html">39</a><a href="全蜀艺文志_page40.html">40</a><a href="全蜀艺文志_page41.html">41</a><span>...</span><a href="全蜀艺文志_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
