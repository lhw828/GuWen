<!DOCTYPE html>
<html>
<head>
    <meta charset="UTF-8">
    <title>全唐文 - 第 429 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 429 页/共 603 页</h1>
    <div class="content">    其四曰：承前役纳所由在田在城居侧近者近百顷，统谓之马禾。比每年配诸将官健，出力营种，率岁出功钱，人不下六七百，例入屯将所由。官田元无所获，徒遗虚竖将额，添市耕牛，破费甚多，收获无几。公乃废却其地，判租与人，每岁所收却耕种之利，租人皆获利，使将健永免工佣。
    其五曰：襄土疆阔远，连接江山，每至秋时，常多寇盗。张结党，夜出昼藏，谓之山栅，扰害颇甚。烧劫闾井，驱率平人，至於道涂，皆须警备。公乃选择少壮官健三百人，别造营，各为捕盗将，常令教习，不杂抽差，训练无时，以为备御。每闻属县寇劫，当时据数抽行，晨往夕归，夜发晨至，皆是并赃捉获，更无孑遗。顿挫贼心，乡闾遂泰。因创造捕盗将营屋四百间，分为左右，中间开报点集，列垛置标，别创一亭，以为教试之所，奏立将额，门当通衢歧视客行旅，莫不兴叹。大中十一年，诸郡构乱，起於湖南，准诏徵兵，同力剪灭。汉南军徵五百人，克日成功，实自捕盗威强之力。又江西叛将毛鹤构乱，比诸道最甚，收复倍难成功。当时韦宙仆射乘递先至襄州，奉诏令差兵助发遣。所差五百人，於数内全取捕盗将，并差捕盗都斗争韩季友领兵士，小路进发。仍先拣择通引官衙虞候史庆中与韦宙仆射为元从押衙，赍榜帖先至江西，安存百姓，遂收劫乱兵器甲。及韦仆射舟船至江州，其韩季友请捕盗将官健三百人，开道分六路称先去，平明齐到，人皆不知。机计既行，遂半日内面缚贼将授首者一十三人，当日行刑，传首赴阙。韦宙遂奏请且留捕盗将二百人在江西，并奏请权差韩季友为都虞候。二年之中，重修置廨署城市，皆捕盗将功力。
    其六曰：荆南中路有蛮水驿，地当卑下，泥淖常多，暑雨之时，不通车马，皆是结筏牵挽以济。公私行人，力出编。妨害农业，缭绕甚远。两县劳辛，遂径捷就高别一路度宜造驿，永无差敬之虞，又近於当路十二里。
    其七曰：襄州两税，每差纲官送纳，并有直进胶腊，其数甚多，例属新官。岂免败阙，陪备差遣，扰害颇深。每吏部注官，多不敢受。因访问资纲大数可以资陪人，遂请度支陆运脚搬驮到京，遣进奏院所由勾当输纳。既免损污匹帛，又免上供失时。襄州新官，永无差役之弊。
    其八曰：汉阴驿西旧有江亭一所，迎候皆於此。前後窄隘，不便筵宴，所要铺陈，须至汉阴驿上厅内。遂使前後虚豁，难置门窗，重客居停，全无床幅，结束非便，寝止难安。遂别构设厅，以备迎送，长廊虚槛，连接大厅，怪石修篁，罗列其所。江波入户，画舸临轩，信可谓胜游之地也。又重修琐闼，改制上厅，夏清冬温，憩息宜便。别开过路，缭绕江亭，主客邀迎，咸遂得礼，因命新亭曰汉广亭。桂江所谓不朽之制。
    凡公之为民，於除害兴利，若屈到之芰，子反之饮，文王昌之蒲菹虽劳支体，勤思虑，含辛茹苦，必行之，未尝一日而懈也。故制贫民侵刻之负，罢疲卒奸滥之政，公之仁也训骁勇以擒盗，缮甲兵以备武，公之义也具候馆之器用，丰馈劳之饩牵，公之礼也决高沙之壅，徙蛮之传，公之智也；免属官之纲，致及时之贡，利必举，害必除，公之信也。夫总五常以在躬之谓德，德及於民之谓政。功之被於物也浅，则其泽易竭；政之被於物也深，则其久愈彰。公之去襄六年矣，民始怀公之德政，而追思咏歌之，得不谓之被物久而逾彰公之德乎！与夫在治而民之谓疑者异矣。
    公前治蒲，亦由是德，突厥居特峨山者千二百人，相率自外塞渡河，归附於公。朝廷以虏众持疑两端，未即信纳。公乃召其酋长，以恩信谕之，虏皆泣下，释兵解甲，伏以听命。因请从齐、鲁之间隙地以居之，编籍为耕民。奏置备征军千人，日令督习，无有他役，凡盗有新发，无不立赴者。又教其军积纸为战衣千五百领，矢不能陷。岁饥乏食，民流徙不止，於是告廪发余豆，贱出以救之。完治城廨，列树表道，用民之力，而厚其酬佣，济活以万数，逾期期乃罢。有禽俱巢於属邑之树，其一巢者为鸷鸟所攫，日暮群っ哀鸣，闻者异之。悯其孤，遽往食之，爱均己子，っ鸟能飞而後去，人咸以为至德之感，及禽鸟焉。故公前之治蒲，其仁泽被於物也既如彼，今之治襄，其德政及其物也又如此，庸讵知异日蒲人之不有相率闻於天子，而请公之德刻於金石，以传乎无穷哉！亦将必有采者矣。谨继铭曰：
    公德之容，宏深粹元。公仁之丰，沈积。内愉外怿，溥畅昭宣。政以之和，民以之安。在昔羊公，惟德之理。有碑於岘，实表厥美。烈烈显德，蹈之者谁。旷祀六百，惟公继之。继之者何，爱民若子。苞寒饥，其急逾己。日者大江，淫至於民。万门之命，将荡而覆。是究是度，惟公之规。乃决巨壅，大以移。公之来朝，民泣牵衣。公进就路，攀车从公。专咸鹾利，无归於私。公长御史，朝纲以厘。帝曰汝贤，汝可承弼。公逊不答，退惟让卑。帝心益嘉，会襄人来。请祀公德，刻之於石。帝曰贤哉，汝真吏师。政苟不惠，人谁汝思。嘉乃懿绩，遂命起之。告示襄人，谓尔咸宜。帝德明圣，尔言适时。勿谓天高，其神可欺。勿谓室暗，而公不知。善不善报，惟其所施。尔不吾信，视公之为。蒲民之生，实公是营。襄民之富，实公是覆。汉波滔滔，其注维东。公思在人，与彼无穷。公泽惟川，公寿惟山。是祷是祝，期千万年。崇碑峨峨，揭於岘巅。民望而思，永昭後昆。
    ☆班肃
    肃，贞元中进士。官坊州刺史，擢司封员外郎。
    ○笙磬同音赋
    清明广大之谓乐，度曲节奏由乎器。既克谐於五声，谅同归乎一致。汶阳之孤斯有，泗滨之浮磬云备。吹嘘爰发，搏拊遄至。等辅车之相依，契歌诗之必类。同夫影响，常动静而俱随；象彼埙篪，每应感而不匮。联绵并奏，声音相和。用不殊途，方予唱而汝和；动而相触，固无偏而无颇。列其容异薰莸之共器，会其理若泾渭之通波。载清载浊，贯三才之合乐；若浮若沉，叶六律而扬音。将九成而备曲，比二人之同心。如言行之相顾，成乎忄造忄造；冠钟鼓之迭奏，乐彼钦钦。雅韵复兴，时则若舞鸾凤；和声互应，斯乃如鼓瑟琴。音之作也，曲无误者。倏尔合度，锵尔中雅。宁有顾於周郎，自不惑於子野。合皇王之化迹，混同车书於天下。远而闻也，谓群鹤和鸣於碧空；近而听之，如广乐调韵於春风。铿锵间发，要妙无穷。类金兰之坚芳，美而取媲；配文质之彬郁，和而且同。何异夫相应在於同声，相资在於同志。譬权衡之并用，谓相待而成；等韦弦之自节，则以同而异。原夫律吕咸在，吹击惟时。异周旋而乐只，可终始而从之。两器元通，鸣簧与幽石相感；二者冥合，竹声与石声相追。审至乐之尽美，伊兹器之可持。
    ☆张师素
    师素，元和时人。
    ○唐故东莞臧君夫人周氏墓志铭
    夫人姓周氏，其族望本乎汝南，今为阳羡中江里人也。祖庄，父俊，皆不尚名宦，抗迹邱园，孝弟谦恭，仁行昭著。夫人淑慎贞贤，温柔令范。自礼归臧氏之室，而琴瑟叶和。遵孟氏之风规，有班家之令誉。呜呼！元穹降祸，大梦忽臻，未偕知命之年，奄促泉台之痛。以元和十三年岁在戊戌三月四日，终於义兴平西里之私第，享龄四十有四，亦以其月甲申廿六日己酉，安厝於中江血渎东北之平原，周氏祖业之园地，盖从龟筮也。有子曰奉言，始童；有女二人，长未及笄。俱号诉之无依，憾慈容之永隔。恐桑田变易，陵谷倾颓，故勒记贞石，乃为铭曰：
    双剑光芒兮嗟一沉，凤归杳冥兮鸾孤吟。抚稚子兮泪盈襟，悲陇树兮愁云深。
    ☆杜元颖
    元颖，宰相如晦裔孙。贞元末进士，又擢宏词。元和中累迁司勋员外郎知制诰。穆宗立，超拜中书舍人户部侍郎承旨。长庆元年同中书门下平章事，加上柱国，封建安县男，罢为剑南西川节度使，再贬循州司马。卒年六十四，赠湖州刺史。
    ○授段文昌中书侍郎平章事制
    门下。眷求辅弼，期在济时。必惟才臣，乃克成务。况端洁刚毅，可以肃具寮；敏裕周通，可以熙庶绩。外无饰虚之体，中有效实之诚，简於朕心，乃命以位。朝散大夫守中书舍人翰林学士武骑尉赐紫鱼袋段文昌，门袭忠勋，器包才杰，广而不杂，峻而能温。修词每掇其菁英，所尚者风格；发言必探於指要，所贵者变通。识古今理乱之原，知遐迩利病之本。自掌文翰苑，列籍金门，出入五年，恭勤一致。属朕初承宝命，屡进嘉猷，谅我忧惕之怀，竭其公忠之力。昨因召见，更用咨询，造膝之言，注意斯得。必能奉将明之大任，申献替於虚襟。爰升鼎铉之司，冀展舟楫之用。於戏！万务之始，九有所瞻，将致治平，可不兢励。尔其夙夜惟虑，辅道朕躬，使四夷咸宾，百度惟。阜俗必苏其疲瘵，审官无郁其贤能，理当详於几深，道当固於久大。惟自诚可以化物，惟克己可以律人。勉哉戒哉！无忝我首命之重，可守中书侍郎同中书门下平章事。
    ○请令沈傅师在外修实录奏
    臣自去年奉诏命，各据见在史官分修《宪宗实录》。今缘沈傅师改官，若更求人，选择非易。其沈傅师当分，虽搜罗未周，条目纪纲，已粗有绪。窃以班固居乡里而继成《汉书》，陈寿处私家而专精《国志》。元宗国史，张说在本镇兼修；代宗编年，令狐亘自外郡奏上。远考前代，近参本朝，皆可明徵，实有成例。其沈傅师一分，伏望敕就湖南修毕，先送史馆，与诸史官参详，然後闻奏。庶使官业责成，有终始之效；传闻摭实，无同异之差。
    ○对茂才异等策
    问：大禹求贤而夏德长茂，文王多士而周道缉熙。然则为政在人，人存政举。朕德薄化浅，嗣膺宝业，夙兴寅畏，若涉大川，求思至谟，庶答天诫。子大夫志行修洁，学术通赡，储思於天人之际，研精於大道之极。俨然就辟，良用嘉焉。乃者夷夏多虞，烽な屡警，因之以荒馑，生人荡析，比屋榛芜。今八表甫清，万兵未戢。朕恭承丕绪，实济横流，期致和平，惟新制度。而成汤受夏，周武定殷，刘矫嬴弊，魏乘汉俗，以乱为理，以安易危，必有至政，存乎令典，同符今日，可举而行，精辨所长，著之於策。禹谟之六府三事，周法之八政五纪，有守有为，是彝是训，经纶远古，用彰得失，国志详载，天官必书，成务济时，莫斯为急，并宜明敕功利，别白条流。较圣王之损益，揆今代之用舍，沿革之要，茂对所宜。今欲废关市之征，轻什一之法（一作赋），归逾年之戍，罢无事之官。则国用靡资，军食尚歉，人多胥怨，边有侵轶。匠无良画，明示谋谟。其法令或不便於时，吏人将未适其任，贤士见沈於负俗，遗纲有补於化源。可以均沃瘠於原田，便工商於市肆，改制徵物，厘创见正，复务官曹，澄清流品。使朝有济理之仕，边有死难之臣，而返俗廉隅，还风朴略。必书效实，指陈利害，授简之外，尚有令图。各罄所闻，备申谠议，虚怀固久，勿隐予违。
    对：臣元颖案《周易》：君道下济，臣志上通，谓之泰。其繇曰：小往大来。臣历观书契以还，君德定位，未有遗斯道而能达聪明目光极鸿业者也。伏惟陛下诞膺明命，克敷文德，亲降大问，询於微臣。愚臣智识庸鄙，经术短浅，不足以充明诏之言而隐罪大矣！敢不俯罄愚衷，仰谢万一。
    制策曰：“朕躬承丕绪，实济横流，期致和平，惟新制度。且成汤受夏，周武定殷，刘矫嬴弊，魏乘汉俗，必有至政，存乎令典”者。臣闻汤革夏政野以质，武革殷政鬼以文，秦暴以亡，汉宽以矫，此皆古王之令典也。比东汉既衰，皇纲幅裂，曹操挟天子以令诸侯，用汉法以取威权，中原粗平，遂偷神器，其政刑典礼，春驳前世，固非萧曹画一，文景更令之比也。虽曰革命，固无足采。陛下承匕鬯以取大器，赫雷电以扫群凶，功高一戎，业定再造，欲维新制度，以救生灵，幽明动植，罔不称庆，实天下幸甚。然臣之私心，有愿献替，不惮斧钺，以干龙鳞，伏惟陛下少留意焉。臣闻自古王者，易姓受氏，告成於天，则维新制度，以改人视听，所以示亡王之骄僻也，所以扬造邦之耿光也。其馀少康复夏，武丁兴殷，武王兴周，光武绍汉，则皆举用旧典，以昭其先朝之休德淳茂也，以辨其凶逆之滔天干纪也，以志其昭前之光而纂修其德也。我高祖勤恤人隐，始除暴乱，而建王业；我太宗叶赞经纶，增辉先圣，皇天眷，祚以名臣，於是酌之人心，参之典礼，立我王度，为万代业。陛下诚宜恭以守之，勤以行之，克配彼天，立我人极。矧乎周、秦、汉、魏造邦之事，非臣之所宜言也。臣又伏见去岁徵臣等诏书，圣旨殷勤，忧天谪见。今制书首章而曰：“求思至谟，以答天诫。”次曰：“期至和平，维新制度。”下曰：“改制徵物，厘创建正。”臣伏念圣上岂不以彗有布新之道，明欲承顺天意，旌於国章乎？臣愚以为自古灾眚多矣，大者天地震裂，次者日月薄蚀，小者星辰变谪，皆或应或否，系於其君之德也。夫严风不能凋翠叶，凝寒不能冰醇酎，何则？不当凋者，风则何有；不当冰者，寒亦胡为？然则灾眚者，天道之常，无德者当之，不为有道者害，亦已明矣。陛下若欲寅畏上天，大为恭御，则德为之实，而禳为之华，居其实不居其华，此社稷之景福也。
    制策曰：“禹谟之六府三事，周法之八政五纪，有守有为，是彝是训，经纶邃古，用彰得失，国志详载，天官必书，成务济时，莫斯为急。宜明敕功利，别白条流者。”臣闻夏禹之弼成五服也，肇谟六府三事；周武之诞敷明命也，实陈八政五纪。语其功利，其六府者人仰以生，三事者德据以成。八政为经国之用，五纪为岁天之道。别其条流，则曲直木也，从革金也，水以润下育物，火以炎上同天，土顺则五稼阜滋，谷登则人乃粒，直己以正德，理财以利用，务本以厚生，此九功所以惟叙也。八政，食所以生人也，货所以聚人也，祀所以仁鬼神也，司空实平水土，司寇实诘奸慝，司徒实敷五教，宾以叶多方，师以具七德，此先王保万有也。周星者岁之纪，合朔者月之纪，信旬者日之纪，星辰以察乾象，历数以授人时，此先王所以合德二仪也。得其道者王，失其道者亡，古今虽殊，其致一也。陛下执古之道，驭今之有，降此彝训，以及於臣，但禀师说，难副睿问。
    制策曰：“较前王之损益，揆今代之用舍，沿革之要，茂对所宜”者。臣闻贯古今蔽天壤而不可易者，道与德也；时损益而皆便於理者，名与物也。所以无体之礼，无声之乐，倚道之主，莫不袭行。其馀正朔服色，声名文物，则三代已降，逮乎陈、隋，各从其所尚尔。伏惟陛下视其善者用之，其不善者舍之，此沿革之要也。
    制策曰：“废关市之征，轻什一之赋”者。臣以征关市税什一者，古今通典，苟不逾辙，无害於人，诚宜取之，以资国用。陛下明欲废之轻之，以息黔首，甚大惠也。然臣以为百姓之患者，不生於此，生於法令不一，赋敛迭兴，名目滋彰，杼柚皆尽尔。今王畿之内外地州县亦不当赋オ者，何有镇守团练等使，数州又置节度度支使，皆多聚强兵，增置部伍，车禾斗米，皆出於人，计其诛求，十倍王府。至於睚眦之际，不戢自焚，杀长吏夷城郭者，又亦多矣。卒然边陲有难，羽檄交驰，必不得一人尺铁以资天讨。伏望陛下下旷然之诏，使内地州县，悉依平时，旧帅故老尽罢，以息疲人，则天下赋税，十减七八矣。
    制策曰：“归逾年之戌，罢无事之官”者。臣闻王卒以旧，楚子所以败也；将骄卒惰，项梁所以亡也。今缘边将士，功已高，位已重，进不求赏，退不畏刑。伏望申命将帅，言於军中，有思归者，内以新卒代之，愿充军者，复以师律整之。夫如是，则军政必行，军政必行，则边无侵轶矣。臣又闻赏功以贵，任能以职，古之道也。伏见比岁诏旨，诸员外兼试等官，才者能者改授正员，其馀并依本资数进。陛下已得八柄驭功之道矣，微臣又何间焉！
    制策曰：“法有或不便於时，吏有或不适其任，贤士见沈於负俗，遗纲有补於化源”者。此皆经国大体，则当与朝之众君子议焉。臣位卑识寡，何足裨补。然臣以为令合於经，而人悦之者，可存也。令为救弊而作，行已久而犹未安之者，可省也。若乃申黜幽陟明之典，则吏人砥节矣；遵弃瑕录能之义，则俊效职矣。若王纲者，布於方册，顾在陛下行与不行，何谓之遗矣。
    制策曰：“均沃脊於原田，便工商於市肆”者。臣闻度土功，因地利，所以惠众人也；禁末作，绝奇货，所以惠工商也。其要在於申明田令，与不扰市人耳。
    制策曰：“改制徵物，厘创建正”者。伏以国家受命，向二百年，宪章典礼，并吞千古。今陛下嗣圣御极，孝理君临，华夏既平，思欲改制，此皆先圣旧典，臣窃惜之。臣又闻夏以木德王而正以人统，殷以金德王而正以地统，周以火德王而正以天统。孔子曰：“夏正为得天，此不易之道也。”
    制策曰：“复务官曹，澄清流品”者。臣闻设官分职，以蒇王事，犹列宿定位，同拱北辰也。伏见艰虞以来，增制使额，类官有二事，人无底从，销钱销食，十场十扰。今陛下欲使复务於官，人志所底，此为政之本也。臣闻政以贿成，则廉者贪；匪直其道，则贪者廉。此仕进之情也，今圣虑及此，孰不洁其源而浚其流乎？
    制策曰：“朝有济理之士，边有死难之臣”者。臣闻舜举皋陶，汤举伊尹，则仁者至矣。今贤才夹辅，俊扬庭，犹沧海之富珠玑，昆山之积琼玉，但恐未察耳。伏望听政之暇，引备顾问，则十六相不专美於尧代矣。臣又闻子骄者不志孝，臣骄者不志忠。伏望陛下训将帅以礼，示师徒以义，则仗节犯难者，孰变其功乎？
    制策曰：“致俗廉隅，还风朴略”者。臣以为非理也。其化也，於朝廷公卿大夫，孰不尚退让，崇节俭，而率土之士，畴不从风而靡乎？
    制策曰：“授简之外，傥有令图”者。臣以为当今所务者，在於兴礼乐，务耕稼，禁游食，抑奢侈。其馀则诏书所以问，臣纤悉矣。谨对。
    ○翰林院使壁记
    圣明以文明敷於四海，详择文学之士，置於禁署，实掌诏命，且备顾问。又於内廷选端肃敏裕迈乎等伦者为之使，有二员。进则承睿旨而宣於下，退则受嘉谟而达於上。军国之重事，古今之大体，庶政之损益，众情之异同，悉以关揽，因而启发。若非有达识，有精材，一心守公，百志根正，则曷能保维密勿之际，传导吁俞之间哉！故尝由是职，必极其位，有若今之右军梁特进枢密刘监焉。当先圣躬勤万务，志清九有，筑坛互登，持柄骤移。赞命於是乎出，号令於是乎发。急宣密付，波至飙去。二使之任，尢所重难。乃以今内给事李常晖内谒者监王士政继领其职。既而扫殄淮蔡，廓平海岱，有魏以六州底贡，常山以二郡献地，北逐犬戎，南剪溪蛮。凡兵事之所会，符檄之所至，筹略之所授，告谕之所加，决於一言，以万里，得失以之而定，安危以之而分。降自九天之上，行乎四海之外，无不面奉宸断，兢兢局脊，喘汗之中，揣切必究，毫芒靡失。不有绝人之神用，其孰能处於此乎？勤劳夙夜，亦云至矣。我皇初缵宝祚，特加宠奖，荣以金印紫绂玉带之赐，寻又就迁命秩，勋阶兼崇，盖举劳以行赏也。尔其耸善向义，爱才好直，周旋蚤暮，率履无越。每闻激忠之词，及有所论，必加慰勉，欣喜外形，此又列内庭者所共幸也。至於增葺院署，使群英有游处之安；栽培松筠，使多士有吟玩之适。表里融畅，始终坚全，固不易得也。若无题叙，则将来者何以景行之？因移学士旧记，遂徵前院使之官族，断自元和已後，列於屋壁焉。
    ●卷七百二十五
    ☆宇文鼎
    鼎，文宗朝官左司员外郎。历吏部仓部，累迁御史中丞。出为华州刺史，坐赃免。
    ○论减张胡伯忠等奏
    当司前後推覆伪造出身文书卖官并造伪印行用等因，张刘尝建胡伯忠犯罪，并在太和三年十一月十八日恩赦前。准刑部大理寺详断，悉处极刑。准断狱律，赦前断罪不当者，若处轻为重，宜改从轻；处重为轻，宜依轻法者。臣以前件囚等并抵极法，悉经殊恩，或自赦文全生，或因起请减等。伏缘俱引霈泽，累陈诉词，若非得中，恐未服罪。昨者一与一夺，事关起请，既生又死，稍觉二三。如臣所见，伏请赦书以前所犯，特许减论；赦书以後所犯者，不得援例。庶使後无侥幸，令绝披陈。
    ○请延英进对於本日卯前进状奏
    今月十三日，宰臣奉宣进止，自今以後欲对，并令前一日进状来者。伏以延英开日，群臣皆不前知。遇陛下坐时，如进状请对，或令司各有要事，便得奏闻。今遣应对官前一日进状，以寻常公事，不假面论，只且於表章足达，更俟候坐，动逾数辰，处置之闲，便有不及。以兹限约，恐失事机。窃以请对官状入之时，合在平旦。苟或居後，则乖敬恭，致令临事排比，时有失次。伏乞重赐宣示，俾其晓知，限以状入者并在卯前。如在卯後，听不收览，自然人各遵奉。
    ○劾胡潜奏
    户部尚书判度支胡证准两度敕赐爵司御率府录事参军文约各一级，今月五日敕下尚书省。伏以胡潜等先丁母忧，犹未终制。岂得公然食邑，苟窃恩荣，下避三年之丧，冒受五等之爵。有伤教义，实败国风。臣谬迹都曹，职当综核，致兴物论，不敢不举。
    ☆陈商
    商，元和九年进士。武宗朝历官户部员外郎司封刑部郎中史馆修撰，迁礼部侍郎知贡举。出历陕、虢二州刺史。大中时进工部尚书。
    ○请定义安太後服制状
    皇帝为义安皇太後服制重轻事，权知礼部侍郎陈商等状。伏睹义安太皇後遗令，皇帝三日而听政，十三日小祥，二十五日大祥，二十七日释服者。皇帝遵奉遗旨，将欲施行。臣等商量，事贵得中，礼从顺变。伏以宣懿太後常奉太皇太後之令，追尊徽名，附配庙室。今云议礼，合有等差。伏请皇帝降服期周，以日易月之制，十三日释服，其内外臣寮，便以其日除释。至於所奉陵寝制度法物，一事以上，即请准旧例，无更降授，谨具如前。公卿等议大行皇太後丧礼状。
    ○东都置太庙议
    今月五日敕，再议东都太庙神主废置。今臣等议者，伏以古者将营宫室，宗庙为先。故《诗》美文王：“乃召司徒，俾立室家。其绳则直，作庙翼翼。”《雒诰》曰：“周公往营成周，十二月戊辰，成王祭，入太室裸。”徵之周氏，文王有庙于丰，成王有庙於雒，即二都得置宗庙之显据也。然两置神主，暧昧无文，既阙明徵，难可臆断。臣愚辄斟酌前代以言之。夫宗庙以安神，神必依主。故丧礼始以重为主，既虞即以桑为主，既即以松栗为主。神明之道，不可一日无主；尝之本，不可一日无神。曾子问曰：“丧有二孤，庙有二主，礼与？”孔子曰：“天无二日，土无二王。尝郊社，尊无二上，未知其为礼也。夫烦则不敬，所求惟精，虽神之所适无方，而神之所依惟一。求之未当，神亦不歆。”孔圣之言，盖有深旨。今东都之主，修之则非神所凭，存之则无典可祭。严祀之道，岂其尔乎？．稽诸异同，考以经礼，二都有宗庙，於礼无嫌；东西有神主，於理无据。国家承乾开统，爰法唐虞，制度等威，实尊文、武。况东京宫庙，中宗元宗所奉，又是国家之别都，巡幸之时，展敬有在，是同周室丰、雒，各得建置之义。以臣愚见，恐不得废也。若添修神主，方著彝章，既无姬汉遗文，且乖袷之典，是同尝郊社，尊无二上之义。以臣愚见，恐不可置也。今议者或引周氏藏先公先王之主於後稷文武之庙，尝之时，以祭荐者。此是周家祧庙之主，亲尽而迁，准礼须存，以备五年再殷一一袷者也。今国家上都主┙，昭穆具存，亲尽已祧之主，藏於祖之庙旧矣，与周家之制无异。巩雒之主虽存，又须崇饰，以之袷则无文，以之礻龠尝则非礼。存而不论，则又非敬。臣以东都宗庙，宜如圣旨，使留守李石充使增修，其庙中神主不当立，宜依栗主废虞主之例。《公羊》云：“虞主瘗之殿两楹之间，为非人所践蹋。”又云：“瘗之庙北方者，阴阳无事。”主亦无事，今请瘗藏之雒庙北墉下，若相宅成周，自可奉迎京师之主以行。若岁巡时迈，自依三公摄祭，庶不遗承袭之典。
    ○刘从谏妻裴氏应从重典议
    臣等徵诸古典，《周礼》司寇之职，男子入於罪隶，女子入於舂稿。《汉律》云：“妻子没为奴婢。”锺繇曰：“自古帝王，罪及妻子。”又晋朝议：“在室之女，从父母之诛；既醮之妇，随夫家之罚。”谨按奴婢舂橐，罪罚之类，名则为重，而非罪刑。故法律名文，古今通议，夫子有罪，母妻无诛死之制。然事出一时，法由情断，帝王刑辟，岂在一途。昔少卿降虏，汉武诛其母；元宗时安庆宗妻荣义郡主，夫以逆诛，主亦赐死。此则是夫子有罪，母妻不舍之例。臣等伏以从谏犬羊狼戾，蛇豕凶残，抱逆节於明时，遗祸胎於孽子。裴氏为恶有素，为奸已成，分衣以固其人心，申令以安其逆志。在於国典，情实难容。臣等参议，宜从重典。
    ○贻太常博士书
    古者太常博士职，以公卿诸侯大夫死，第其所行，举而褒贬焉。使世世以一二字观其道与不道。拘丛言为文武忠孝，所以失褒也；执己见为缪荒赧丑，所以失贬也。二柄之失，博士不得职，往者不得享，为政者不得道。夫执己见拘丛言，是有上中下。贸其二字，视缗金重轻，以缗金之重轻，贻後之庞微，偷忠盗贞，罔世间人为尽善，加於行路，皆博士忍其过而阿其时也。夫天下人望执事以为质正，然未见有执事能针其膏肓之病者，若当贬而褒，当褒而贬，是犹录跖杀夷，经纬混淆者也。褒而褒之，贬而贬之，经纪既著，善恶悬白，劝大而用微。所以使後代力行不易，如日月山河，江海草木，四支七以统干，而治自从其教也。於戏！博士职盖不细，愿出意念虑焉。
    ☆高钅弋
    钅弋，字翘之，擢进士第。累迁起居郎，入翰林为学士知制诰。拜中书舍人，进吏部侍郎。出为同州刺史。卒赠兵部尚书。
    ○论于ν谥疏
    夫谥者，所以惩恶劝善，激浊扬清，使忠臣义士知劝，乱臣贼子知惧。忠臣义士，虽受屈於生前，死获美名；乱臣贼子，虽窃位於当时，殁加恶谥者，所以惩暴戾，垂沮劝。孔子修《春秋》，乱臣贼子惧，盖谓此也。垂范如此，而不能救，况又隳其典法乎！臣风闻此事，是徐泗节度使李奏请。李勋臣节将，陛下宠其勋劳，赐其爵禄车服第宅则可，若乱朝廷典法，将何以沮劝？仲尼曰：“唯名与器，不可以假人。”各器君之所司，若以假人，与之政也，政亡则国家从之矣。ν顷镇襄汉，杀戮不辜，恣行凶暴；移军襄邓，迫胁朝廷，擅留逐臣，邀遮天使。当先朝嗣位之始，贵安反侧，以靖四方，幸免钺之诛，得全首领而毙。诚宜谥之谬厉，以沮凶邪，岂可曲加美名，以惠奸宄。如此，则是于ν生为奸臣，死获美谥。窃恐天下有识之人，谓圣朝无人，有此倒置。伏请速追前诏，却依太常谥为厉，使朝典无亏，国章不紊。
    ☆高锴
    锴字弱金，赠兵部尚书。钅弋弟。元和九年进士，又中宏词科。累迁中书舍人。开成中拜礼部侍郎，迁吏部，出为鄂岳观察使。卒赠礼部尚书。
    ○先进五人诗赋奏
    臣锴昨日奉宣进旨，令将进士所试诗赋进来者。伏以陛下聪明文思，天纵圣德。今年诗赋题目，出自宸衷。体格雅丽，意思遐远。诸生捧读相贺，自古未有。倍用研精覃思，磨砺缉谐。其今年试诗赋，比於去年，又胜数等。臣日夜考较，敢不推公。进士李肱《霓裳羽衣曲》诗一首，最为迥出，更无其比。词韵既好，人才俱美。前场吟咏近三五十遍，虽使何逊复生，亦不能过。兼是宗枝，臣与状头第一人，以奖其能。次张棠诗一首，亦绝好，亚次李肱，臣与第二人。其次沈黄中《琴瑟合奏赋》，又似《文选》中《雪》《月》赋体格，臣与第三人。其次王牧赋，自立意绪，言语不凡，臣与第四人。其次柳棠诗赋，兴思敏速，日中使成，臣与第五人。凡此五卷诗赋，擢其中科，实所不愧。其馀三十五人，或奖旧文，别录人材，非止一途，四面搜择，臣并与及第。李肱旧文亦好，人物绝奇。每视其（阙）他日必为卿相。宗枝之俊，实为难得。况属籍之中，读书为文者甚少，伏望圣明俯留宸览。李肱等五人诗赋，若有不堪，敢受欺天之罪；如或可采，伺候圣心，其李肱诗赋，伏望陛下圣慈，特加奖饬，宣示百僚，以劝皇族饬修之道。臣缪忝主司，不胜之诚。其诗赋总为一卷，谨随状奉进以闻。
    ○复杨尚书汝士书
    某滥司文柄，以副悬旄，夙夜兢惶，恐遭讪谤。是以搜求俊彦，冀辅聪明，不敢蔽才，与棠及第。
    ○再复杨尚书汝士书
    唐尧之圣也，不致丹朱之贤；宣尼之明也，不免仲由之害。如其可化，安有坠典？伊祁九子，尽可等於黄唐；门人三千，悉能继於颜闵。若棠者，自求瑕玷，难以磨灭。其所忤黩尊威，亦予谬举之过也。
    ☆李公佐
    公佐，元和中为洪州判官。
    ○谢小娥传
    小娥姓谢氏，豫章人，估客女也。生八岁丧母，嫁历阳侠士段居贞。居贞负气重义，交游豪俊。小娥父蓄巨产，隐名商贾间，常与段婿同舟货往来江湖间。小娥年十四，始及笄。父与夫俱为盗所杀，尽掠金帛。段之兄弟，谢之生侄，与僮仆辈数十，悉沉于江。小娥亦伤胸折足，漂流水中。为他船所获，经夕而活。因流转乞食，至上元县，依妙果寺尼静悟之室。初父之死也，小娥梦父谓曰：“杀我者车中猴，门车草。”又数日，复梦其夫谓曰：“杀我者禾中走，一日夫。”小娥不自解悟，常书此语，广求智者辩之，历年不能得。
    至元和八年春，余罢江西从事，扁舟东下，淹泊建业，登瓦棺寺阁。有僧齐物者，重贤好学，与余善。因告余曰：“有孀妇名小娥者，每来寺中，示我十二字谜语，某不能辨。”余遽请齐公书於纸，乃凭槛书空，凝思默虑。坐客未倦，了悟其文。令寺童疾召小娥而至，询访其由。小娥呜咽良久，乃曰：“吾父及夫皆为贼所杀，迩後尝梦父告曰：‘杀我者车中猴，门车草。’又梦夫告曰：‘杀我者禾中走，一日夫。’岁久无人悟之。”余曰：“若然者，吾审详矣。杀汝父是申兰，杀汝夫是申春。且车中猴，车字去上下各一画，是申字，又申属猴，故曰车中猴。草下有门，门中有东，乃兰字也。又禾中走，是穿田过，亦是申字也。一日夫者，夫上更一画，下有日，春字也。杀汝父是申兰，杀汝夫是申春，足可明矣。”小娥恸哭再拜。书申兰申春四字於衣中，誓将访杀二赋，以复其冤。娥因问余姓氏官族，垂涕而去。
    尔後小娥便为男子服，佣保於江湖间。岁馀，至寻阳郡，见竹户上有纸榜子，云召佣者。小娥至，应召诣门。问其主，乃申兰也。兰引归，娥心愤貌顺，在兰左右，甚见亲爱。金帛出入之数，无不委娥。已二岁馀，竟不知娥之女人也。先是谢氏之金宝锦绣衣物器具，悉掠在兰家，小娥每执旧物，未尝不暗泣移时。兰与春，宗昆弟也。时春一家住大江北独树浦，与兰往来密洽。兰与春同去经月，多获财帛而归。每留娥与兰妻梁氏同守家室，酒肉衣服，给娥甚丰。或一日，春携大鲤兼酒诣兰，娥私叹曰：“李君精悟元鉴，皆符梦言，此乃天启其心，志将就矣。”是夕，兰与春会群贼，毕至酣饮。暨诸凶既去，春沉醉卧于内室，兰亦露寝于庭。小娥潜锁春于内，抽佩刀先断兰首，呼号邻人并至。春擒於内，兰死於外，获赃收货，数至千万。初兰、春有党数十，暗记其名，悉擒就戮。时寻阳太守张公，喜娥节行，列闻廉使旌表，乃得免死而已。
    元和十二年夏，娥复父夫之仇毕，归本里见亲属。里中豪族争求娉，娥誓心不嫁。遂剪发披褐，访道於牛头山，师事大士尼蒋律师。娥志坚行苦，霜春雨薪，不倦筋力。十三年四月，始受具戒於泗州开元寺，竟以小娥为法号，不忘本也。
    其年夏五月，余归长安，途经泗滨，过善义寺，谒大德尼令。操见新戒者数十，静发鲜帔，威仪雍容，立侍师之左右。中有一尼问师曰：“此郎岂非洪州李判官二十三郎者乎？”师曰：“然。”曰：“使我获报家雠，得雪冤耻，是判官恩德也。”顾余悲泣。余不之识，询访其由。尼白师曰：“名小娥，顷乞食孀妇也。判官时为我辨申兰、申春二贼名字，岂不忆念乎？”余曰：“初不相记，今即悟也。”‘娥因泣，具写记申兰、申春，复父夫之雠，志愿相毕，经营终始艰苦之状。小娥又谓余曰：“报判官恩，当有日矣。”岂徒然哉！
    嗟乎！余明辨二盗之姓名，小娥又能竟父夫之仇冤，神道不昧，昭然可知。小娥厚貌深辞，聪敏端朴，炼指跛足，誓求真如。爰自入道，衣无絮帛，斋无盐酪，非律仪禅理，口无所言。後数日，告我归牛头山，扁舟泛淮，云游南国，不复而遇。君子曰：“誓志不舍，复父夫之仇，节也。佣保杂处，不知女人，贞也。女子之行，唯贞与节，能终始全之者如小娥，足以儆天下逆道乱常之心，足以劝天下贞夫孝妇之节。”余备详前事，发明隐文，暗与冥会，符於人心。知善不录，非《春秋》之义也，故作传以旌美之。
    ☆狄兼谟
    兼谟字汝谐，并州太原人。第进士。历蕲、邓、郑、苏四州刺史。以治最擢给事中，迁御史中丞，累迁尚书左丞，领天平军节度使。辞疾，以秘书监归洛阳，迁东都留守。
    ○请编次建中以来制敕奏
    伏准今年正月日制。刑法科条，颇闻繁冗，主吏纵舍，未有所徵。宜择刑部大理官，即令商量，条流要害，重修格式，务於简当，焚去冗长，以正刑名者。伏以律令格式，著目虽始於秦、汉，历代增修。皇朝贞观、开元，又重删定。理例精详，难议刊改。自开元二十六年删定格令後，至今九十馀年，中外百司，皆有奏请。各司其局，不能一秉大公。其或恩出一时，便为永式，前後矛盾，是非不同。吏缘为奸，人受其屈。伏见自贞元已来，累曾别敕，选重臣置院删定，前後数四，徒涉历三十载，未堪行用。今若只令刑部大理官商量，重修格式，遽焚冗长，伏恐奸吏缘此舞文。伏请但集萧嵩所删定建中以来制敕，分明比类，删去前後矛盾，及理例重错者，条流编次，具卷数闻奏行用。所删去者，伏请不焚，官同封印，付库收贮。仍慎择法官，法署省等所断刑狱，有不当者，官吏重加贬黜。所冀人知自郊，吏不敢欺，上副陛下哀矜钦恤之意。
    ○请覆勘吴士矩罪状奏
    县令刺史观察使，皆陛下守土之臣，守陛下土地财物，行陛下教条恩泽而已。非得盈缩自已，与夺自专。况军戎事，不可容易添给，添给之後，损减至难。岂唯一道一军之弊，实江淮十馀镇声闻相传，如或引例，其若之何？吴士矩恐须勘验取实，以窒定江淮十镇之意。日月无私照，雷霆无私怒。陛下奖任士矩，本非私也。今负陛下而理之，亦非私也。臣忝宪职，不敢户禄，其吴士矩，请付东台差清疆御史就江西推勘闻奏。
    ☆王
    著《炙毂子》三卷。
    ○二阵图论
    炙毂子曰：夫兵者凶器，战者危事。自古圣王，不得已而用之。仗德而行，则汤征葛，乃为帝王；若恃力而战，则纣放牧野，终罹戮辱。《春秋传》曰：“兵之设久矣。圣人以兴，乱人以废。废兴存亡，昏明之术，皆兵之由也。”复曰：“文不犯顺，武不违敌。”盖轩辕五十二战，义在惜民；汤武七十二征，本惟靖难。且文而不武，武而不文，不可谓雄。则文臣在聪明器量，鉴人别材，故曰文雄可以为相；武臣在俊杰深沉，果敢决断，故曰武雄可以为将。二略兼济，则可以入为相，运筹於庙堂之上；则可以出为将，折冲於万里之外。然而将相之务，在见有才力者赏之，愚诈者去之。如有才力者不赏，则忠烈疑而不进；愚诈者在傍，则谗邪党扇而为欺。如此行之，则何功而不立，何罚而不行，何才而有遗，何战而不胜？孔子曰：“我战则克，祭则受福。”又曰：“不教民战，是谓弃之。”如两军交锋之际，列兵无阵，由人民居而无城池，立而无墙堑，寇盗冲击，则何以捍御？譬如蹴鞠较力，犹设机便，以护手足。况有兵而无队伍，有队伍而无行阵，有行阵而无奇正，有奇正而无权变。起自黄帝，命其臣风後演之，本文不越一百字，词约旨微，非圣贤莫能研究。太公、起、翦、孙、吴、韩、项，并由斯术，唯孔明尤尽其妙。生之於心机，不形之於文义，虽君臣父子，不相传授。近者李筌图载八阵，只言或合而为一，或离而为八。不阵四奇变化之旨，不显天衡地轴冲翼之文，将帅览之难晓。今创画天地二阵图，明八阵八变之源，爝火助阳，自忘短绠，庶几英杰睹之称裨焉。
    ○将略论
    炙毂子曰：昔祝其之会，仲尼云：“夫有文德者必有武备。”遂斩莱人，头足异处。故曰文武之道，未坠於地，是以古之儒者，服缝掖之衣，顶章甫之冠，佩环，负剑。近代文儒，耻言兵事，苟或议及，则佥谓之凶人。今以翠华去酆镐，黄屋轸尧心，率土之滨，莫宁启处，方可论兵，粗议将略矣。
    且自罹乱以来，儒道既息，武弁是崇。然而将帅多以勇力争强，少有精练兵机而怀谋策者。所谓以强凌弱，以众暴寡，迭相吞噬，适足以涂炭生灵，构怨结祸。夫兵之成败，在将帅之器能，各有限剂，须定等差。淮阴侯与汉高祖论绛、灌以下用兵多少，信曰：“陛下可将十万众。所谓能将将，不能将兵。”夫高祖之雄才大略尚如此，况其下哉！楚子玉贤大夫也，亦不能越三百乘。是以王翦能将六十万，而李牧不能二十万，此方见将帅才器之大小也。凡为将，料敌之情伪，而後决策制胜，须知彼师之能否，乃操我之所长。假如韩信能设伏走戎，则逐奔不远难诱也，从袭不及难陷也。白起能攻城野战，则当深沟高垒，以挫其锐，俾蜂虿无所施其毒螫，虎狼不能逞其爪牙。本谋既坏，伺其殆隙而击之，因变奇正以待敌，整衡轴以攻险。兵法曰：“始如处女，敌人开户；後如脱兔，敌不及距。”此兵之要也。司马宣王曰：“诸葛孔明志大而不见机，多谋而少决，好兵而无权，虽提卒十万，已堕吾计中，破之必矣。”及郑褒亦能知母邶俭好谋而不达事情，文钦勇而无算，至俭兵败，皆如其言。又潘见樊为武昌从事，与州人设馔十馀，度自起比至日中可得，知以兵五千，足以擒之，果在之度内。汉王谓魏大将军柏直口尚乳臭，不能当韩信，谓骑将冯敬虽贤，不能当灌婴，谓步将项它不能当曹参，吾无患矣。乃使韩、灌、曹三将军，果大破之。後魏高祖宏曰：“青、齐之兵，可以礼遇；徐、兖之卒，理须义抚。”斯测度将卒之明验也。
    今之将帅，多不自量其才器，又不知彼之短长，率尔合战，卒然求胜。由聚卵以击山，驱羊而斗虎，欲期弭兵静乱，不亦难哉！帝王宜开英鉴，审将帅之器，量文武之才，则崇勋大业，庶几可立。夫宰制山河，割疆宇，举大纲则易定，滋苛细则难安。故子房佐汉，画大谋六七件，遂定天下；孔明创蜀，决沉机三二策，遽成鼎峙。英雄之大略，将帅之宏规也。安危之机，存亡之要，审诸将略，可见徵焉。
    ○三惑论
    炙毂子曰：汉史载杨秉能三不惑，历代以为美也。然三惑之中，利病各异。论曰：夫惑於酒者，败贤能，损道德，废家业。颠狂致疾，生於身躯，夭折寿考，故须戒於过度也。且阮籍、刘伶、陶潜、毕卓，皆惑於酒，悉无所成，至於得溺酒名而已。夫惑色者，坏礼乐，损门风，伤残形骸，耗蠹金帛。怨虽不敛於夷夏，政且有妨於霸王。齐桓内宠如夫人者六姬，外嬖监貂雍巫，卫灵同斛浴有三人，内爱南子，外淫弥瑕之类是也。夫惑於财者，小则亡身破家，大则辱先灭国。聚鹿台之钱，积巨桥之粟，剖胎拾卵，惟利是求，盗璧攫金，刑戮不惧。而又必厚於己而薄於人，则义不及於宗亲，恩不加於左右，如此必不得人心而失众情。孟子曰：“推恩足以保四海，不推恩不足以保妻子。”“故君视臣如手足，则臣视君如腹心。”《书》曰：“抚我则後，虐我则雠：”斯之谓也。苟专利矣，则嘉言令猷，弗得闻矣；过谬错误，莫得知矣。近侍者亻事刃以怀憾，疏远者聚谋而待，憾一发，身首分离。《传》曰：“象有齿以焚其身，贿故也。”又曰：“匹夫无罪，怀璧其罪。”则三惑之甚，其在兹乎。昔汉高祖使隋何说黥布归汉，布既谒，汉王倨慢，布悔来，欲自杀，及就舍，供帐与高皇无异，布乃大悦。燕丹之奉荆卿也。子女玩好，恣其所欲，然後渡易水不以为寒，刺秦王视死如归。夫黥布、荆轲，雄杰之士也。犹以服馔声色，变以移志，况今将帅仕伍，乃中才之士乎！若不结之以信义，厚之以恩膏，彼安肯效命死节，为贪鄙吝啬之主哉！故士有言曰：“尔之财贿尚惜，我之性命，讵可轻捐。”古语云：“使人造稍车，犹丰酒食，冀彼竭机巧，则舟无毁溺之患，车免颠覆之忧。”今驱策贤能，驾御英杰，饰甘言以诱掖，矫礼貌以卑和，欲其尽赤诚，竭计策，其用饴蜜以夸赚婴儿。曾不知聪明之士，见其肝胆，镜其诈伪，亦持虚以待虚，设诈以御诈。国士遇我，我以国士报之；众人遇我，我以众人报之。项羽玩印，贤豪叛去；曹公慢易，天下鼎分。是知三惑之中，酒者致之可矣，色者放之可矣，财者下愚之丑行也。致放逐刑戮所宜加，投畀豺虎，投畀有昊，以谢众矣。
    ○诚节论
    炙毂子曰：汉史著诚节立名之士，谓其能执一不回，死义不顾，虽汤鼎之威，霜刃之刑，不能胁之。故节义彰明，显於後世。存无愧於英俊，没无畏於神灵。荡荡然偃於暗室之中，堂堂然行於日月之下。卓为人杰，乃有节有义之士也。夫能如此者，亦贤哲之一体。客曰：诚如是，无乃滞於变通，而能成功则拙，仗节死义可矣。既不能仗节死义，又不能变通成功，此谓之偷生无耻之夫。昔李陵降匈奴，又要成功，致老母伏诛，妻子弃市，斯始规变通而终为负义。且临患难，履颠危，虽商贾小人，屠沽贱品，犹能相拯於穷蹙，尚乃任情於依托。矧乎顶章甫冠，拖缝掖衣，口诵先圣之文，胸怀德义之典，目曰儒士，而无慷慨之心，不有风□之操，亦何以见分明之男子，磊落之丈夫。昔如敬通不修廉隅，杜笃请求无厌；班固谄窦以作威，马融党梁而黩货；丁仪贪婪而乞贿，路粹哺啜而无耻。皆文儒之所贱，贞介之所羞。夫士无信不可以立身，无义不可以立名，无节不可以成功，无忠不可以成事。四者不怀，则情同犬豕，行比豺狼，安足以齿於人伦哉！客曰：“先生斯论，不亦伤於嫉恶太甚乎？”对曰：“嫉恶不甚，则好善不笃。若见恶不能去，则邪佞之人群臻；知善不能用，则贤良之士引去。苟怀诚节，安得不嫉谄谀。今公卿席客，蔑冯谖、毛遂之忠诚；侯伯莫宾，肆李园、祖之欺诈。或受贿卖主，奉越以事吴；或首鼠两端，观成而望败。穷其操心奸宄，蘧戚施，与夫诚节之士，执一不回，死义不顾者，亦何辽廓？”论未已，客曰：“若夫先生之论，诚亦富茂。”乃敛衽而退。
    ☆崔俊
    俊，元和十五年官户部侍郎判度支。
</div>
    <div class="pagination">
<a href="全唐文_page428.html">上一页</a><span>...</span><a href="全唐文_page424.html">424</a><a href="全唐文_page425.html">425</a><a href="全唐文_page426.html">426</a><a href="全唐文_page427.html">427</a><a href="全唐文_page428.html">428</a><span class="current-page">429</span><a href="全唐文_page430.html">430</a><a href="全唐文_page431.html">431</a><a href="全唐文_page432.html">432</a><a href="全唐文_page433.html">433</a><a href="全唐文_page434.html">434</a><span>...</span><a href="全唐文_page430.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
