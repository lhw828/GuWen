<!DOCTYPE html>
<html>
<head>
    <meta charset="UTF-8">
    <title>全唐文 - 第 149 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 149 页/共 603 页</h1>
    <div class="content">    期，相州内黄人。第进士，神龙中历官太子詹事，开元初卒。
    ○峡山寺赋（并序）
    峡山寺者，名隶端州，连山夹江，颇有奇石。飞泉迥落，悉从梅竹下过。渡口至山顶，石道数层，斋房浴堂，渺在□汉。神龙二年夏六月，予投弃南裔，承恩北归，结缆山隅，周谒精舍，为之赋焉。
    峡山精舍，端溪妙境，中有红泉，分飞碧岭。若忍殿临岸，禅堂枕江，桂叶薰户，莲花照窗。银函狮子之座，金刹凤凰之柱，野鹿矫而屡驯，山鸡爱而频舞。千层古龛，百仞明潭，幡灯夕透，杖钵朝涵。炎光失于攒树，凉风生于高竹，仙人共天乐俱行，花雨与香云相遂。法侣徘徊，斋房晏开，心猿久去，怖鸽时来。走何为者？窜身炎野，旋旆京师，维舟山下。稽首医王，誓心无常，向何业而辞国？今何缘而赴乡？岂往过而追受？将来愆而预殃？即抚躬而内究，幸无慝以自伤。心误辱而知忍，迹系穷而辨方，嘉迩来之放逐，为吾生之津梁。
    ○峡山赋
    缥缈之间，有禅关焉，俯寻碧湾。敕特赐之广厦兮，名标峡山：崭然七十二峰兮，高侵□汉；亘尔百千万纪兮，永镇人寰。切惟羊城王岭之要冲，清远诸峰之高压，中有绝境，山名曰峡。涧穿一水之流，旁列两峰之夹。层崖邃，叠屏帐以重围；怪石奇峰，耸楼台之高插。山尖兮岭危，天环兮地旋。前山踊兮龙奋跃，後山猛兮虎蹁跹，冠出巫山之十二，高超法界之三千。雾锁烟笼，真物外虚无之境；月明风袅，实壶中未有之天。春木茂兮翦琉璃，春花开兮霭兰蕙；夏风凉兮来殿阁，秋雾冷兮滴松桧；冬炉爰兮新炭酷岁醪酌兮杯盘美。壮蓬莱三岛之居，类天阙五云之际。闲凭晚阁，指天外之霞飞；梦断晓钟，听云间之鹤唳。记事者曰：“昔在梁武帝，统临幅员，极降二庶子之青襟（疑）来五羊之穗鞭。其後化游士以去此，舒州之梦焉。”于是云奔电激，神殿一霎而至止；雕梁峻柱，金身丈六以巍然。爰立灵祠，居二禺而作镇；中有梵镡，群列释以安禅。辄有怪异纷纭，神灵出没。达磨石兮，圣迹俱存；观音泉兮，源流不绝。老人松畔竹交加，白泡潭中鱼跳跃。猿环不见，时聆古木号风；犀锁已沈，夜有寒潭浸月。更复台高狮子，岩产金芝，藓斑斑兮定心石，水淼淼兮放生池。龙磨角而江澄素练，岭蟠缥而云走轻旗。舍利塔兮观神人之现，波罗树兮闻异香之奇。烟锁钓鱼台，往事空追于赵子；云迷和光洞，今人莫见乎昌期。云衲来游，琴书投静，恬然淡泊，于吾是酩。役役芬华，而非所竞，何妨拚峡山之游，恍乎步蓬莱之境。
    ○蝴蝶赋
    羌蝴蝶之可兮，纷化育乎阳和。二角六足，蠕腹状蛾，脉绀缕以元翅，点赭珠以缃窠。凌猎兰蕊，嘘吸蕙葩，飞将进而又退兮，含百态以委蛇。岂绵舞而不懈兮，柰众芳其铄何？图君子之翠屏，俪彩族而星罗。蒙左右之深赏，况梦寐之所嘉。
    ○追册章怀太子张良娣文
    维景□二年岁次辛亥十月壬寅朔十日辛亥，皇帝若曰：於戏！咨尔故章怀太子良娣张氏，家承峻阀，代袭徽猷，法度有章，言容克备。始应良选，入奉元储，柔规缉於上下，淑问扬於中国。恩绝宾帝，七日无归；义申从子，百龄先谢。言念窀穸，悯悼良深，追崇徽号，典故斯在。是用命某官某乙册尔为章怀太子良娣，魂而有灵，膺兹宠数。
    ○册金城公主文
    维景□二年岁次辛亥二十日癸亥，皇帝若曰：咨尔金城公主，幼而敏惠，性质柔明，徽艺日新，令容天假。先帝承皇祖之宝训，继文成之旧姻，割天性之慈，徇安人之业。何苍生不幸，紫宸厌代，朕勉及丕业，兢守大烈。永怀同气，注心遗体，靖言河湟，无忘鉴寐。汤沐之数，信命之勤，追平昔而载深，於骨肉而加等。於戏！礼之隆杀，大系于情；情之厚薄，抑亦在我。今犹子属爱，何异所生？然叔父继恩，更思敦睦。是用命朝散大夫试司宾少卿护军曹国公甘昭充使，试詹事丞摄太子替善大夫沈皓仙为副，持节往册尔为朕长女，依旧封金城公主。率由嫔则，无替尔仪，载光本朝，俾蕃服，岂可不慎欤？
    ○安兴公主谥议文
    议曰：臣闻表终受名，按存考行。王姬内范，胎教潜流，徽问积中，知之在下。公主降灵宸极，外庆高，贞惠日严，柔明天纵。英姿灼乎龆龀，夙智形于襁褓。孝为德本，资色以养亲；礼即敬舆，履谦而轨物。生成天族，长自华宫，珠玉满堂，不忘於浣濯；歌钟成列，载玩於图史。恭闻懿风，庶睹嫔则，未延百两，奄遘重泉。皇产正位瑶图，追荣金榜，华失秀，轸馀悼於生前；彤管凝芳，追令名於没後。谨按《周礼》谥法：“容仪恭美曰昭，慈仁短折曰怀”，请谥曰昭怀公主。谨议。
    ☆吴少微
    少微举进士，调晋阳尉，中兴初拜右台监察御史。
    ○代张仁贺中宗登极表
    臣仁言：今月一日，春官牒至，皇帝陛下去月二十五日光临宝极，诞告万方，亿兆群生，舞欣贺。中贺。臣闻皇天爱人，则有非常之主；圣人受命，必复先王之业。伏惟皇帝陛下明德动天，辑宁国家，张乾坤之重位，绍文武之耿光。日月再贞，正朔惟序，百神启佑，九服咸若，天下元元不胜庆戴。臣夙仕皇朝，被荷恩化，荏苒勤役，复遇圣明，枯朽再生，庆之情，特万恒品。臣忝庆州域，未获驰贺阙庭。
    ○为桓彦范谢男授官表
    臣某言：伏奉某月日恩敕，以臣男某为某官。臣实多幸，偶遭皇运，鸣玉以相，建圭土而王，大锡崇荣，斯亦极矣。先臣老母，复荷渥恩，追亡宠存，光被窀穸。自妻及弟，双绶六珈，阖门振耀，惶惧未已。今臣子某，年方髫龄，服臣之荣，为禄已甚，更承天秩，将何以堪！殊泽荐临，斯厚存宠，敢不奉，拜命之休。无任悚荷之至。
    ○为任虚白陈情表
    臣某言：臣亡父某，昔在圣朝，累蒙进任，亟登麟阁，缵校秘文，卫迹凤池，翊谋神化，内陈青琐之拜，出有朱轮之宠，何其休哉！而恩荣未报，衅祸潜起，阖门而就拘，连颈而待戮。陛下发云霓之彩，回霜电之威，舍过好生，全弃岭表。一蒙涣汗，忻惜命之恩；万里奔波，无乞骸之望。窜身边裔，皓首荒隅，以临年之危，坐炎方之瘴，虽欲勿死，其可得乎？远谢阙庭，奄先泉路，旅榇斯朽，今犹未还。兴言血下，号惧交集，臣某中谢。陛下通天之岁，复降恩敕，追魏某、崔某及臣亡父等赴都。元忠或入处台相，出临藩牧，门庭曜轩组之荣，妻子厌梁锦之美。其李乙虽死，亦蒙赠官；子某，又登微职。惟臣一门之内，存亡俱不г恩，臣之不天，亦胡颜上诉？然比生则孤臣岂敢？同死则存李独优，皇天平分，岂其偏施？伏惟皇帝陛下惠育群生。无幽不烛，臣之孤苦，皇天所鉴。父终岭外，丧在关中。宇宙虽广，无一廛之地；弟妹幼稚，绝斗舂之储。两柩双魂，未遑安厝，臣所以鲠情割恳，忍而未死者，窃为此耳。倘□雨之赐，复润无私，则南有归来之魂，北无高堂之位，臣之罪也。不任崩迫之至，谨奉表以闻。轻触宸严，伏知待罪。
    ○为并州长史张仁进九鼎铭表
    臣闻鼎者，夏后氏作。群牧贡金，远方图牧，备诸山泽，以御魑魅。厥後嗣德昏乱，鼎迁於商，夏之宝也。杞不足徵，殷既有之，又患失之。周德休明，神宝不坠，百代可断，伏惟陛下光大而当之。若崇贯之器，金玉之鼎。首山，发隹上，列太庙，序明堂，克昭灵命，以奉上帝，非愚臣所敢议。臣闻礼之兴也。始诸饮食，故先王之制，日举九鼎。盖芍药淳熬，涤氵随膏饵，御九州之美，顺四时之和：臣所以征缮北金，敢贡新鼎。夫有器必有铭，臣窃见九州攸同，述九号。夫永昌天中，所以基皇周也；长安及岐，所以纪灵瑞也；武兴建都，所以光帝也；日观□亭，所以美外中也；少阳载青，所以冀储德也；东原底平，所以广封植也；江都淮海，所以肆朝宗也；江陵作镇，所以制荆蛮也；成都奥区，所以遏珍贡也。夫此九者，诚不足揄衍鸿休，昭振方统。庶睹者美其所称，知有由作。微臣朽老不达，有惭歌颂，尘八命之宠章，负中军之重任，匪躬厥献，伏表汗流。其九鼎铭，谨敢列上。谨遣某官奉表以闻。
    ○冬日洛下登楼宴序
    仆抱书剑河洛，岁月多矣，曷常不忆林宗，想元礼，慨然今古，追思盛德。有太原庄（阙一字）雄材特达，信而好事，招奖英奇，亦千载一时也。取乐文翰，不孤风景，置旨酒，命群公，列坐层楼，观望天地。烟霞咫尺，在右娱宾；山水凄清，纵横在目。其时既晚，其日将阑，度北牖之凉风，下南端之白石。览物增思，游子多怀，眷斯文，斯乎不坠云尔。
    ○唐北京崇福寺铜钟铭（并序）
    夫钟者，梵场之信鼓也。聚万法者，莫大乎信鼓。是故佛置信鼓，所以穷远究微，一切贤圣，恒河沙数者也。所以开教设敬，使天下之人，善劝而淫惧也。所以制鬼神之端，而魔魅不得闪其奸，义刹不得载其毒也。故以听则不惑，以念则受福者，信鼓之谓矣。洞夫树之而不朽，攻之而不匮，言曰：皇后之旧业也。飞龙在天，载华厥号，殿翼，庭煌煌，井不改，耽耽万构，有钟在堂，窕而不满。越相公御史大夫钜鹿魏元忠，仗旄钺，振金鼓，发秦兵河卒，利伐犭严狁，钩车逐而北之，於是休兵。十月，入自禅关，闻钟声，薄而观之，曰：“斯一鼓铁也，曷以昭苏群聋，光响皇梵？”愿税金紫之秩，贾梁岷之铜，张而镛之，俾兵哮吼，埏周ㄈ字。会东郊不开，公於是再有卢龙之役。天子申命执金吾南阳张公仁以魏公之事，端尹北京，保府戎，左右梁叶，纂铸洪器。庀工虑钧，涂坯堪劂，壤象炭，隧宣火房。盍飞廉，扇回禄，金光铄，铅液注，煎准沸渭，烂延烘赫。重云，宝界，郁攸而不可响者，旬有日矣。撤相，制作可观，尝试而铿之，声闻于天。得未尝有：大而不瓠，敏也；长而不掉，正也；固而无瑕，忠也；扣之则应，信也。大扣则粗厉而猛奋，勇也；小扣则清逾而温韵，仁也。刚而为圜，天也；含章可贞，地也。非夫虚妙纯粹，幽替而不测者，孰能致於此？
    故良冶欷，群真忄夷跃，自相与建高台於西厢，殚土木之环峻赫如也。则俯绋以累之，攒栾以扛之，千人引，万人唱，夫力斯拔，登大悬焉。猛虎负以奋た，长ㄌ掣曳以縻扌牟，四缁用壮，是拒是考。始作也，乎双城井陌，震来，少纵也。惊远而惧迩，山讹而河泄，蹶狂故颜札（疑）啜尔其乱也，天地殷，雷霆斗，鱼脱渊，羽[E162]ず，<戋虎>栗栗而汗涸，况貔虎与百兽？夫其终也。戢怒游威，舂容将尽，久而不绝，雄雄乎无间北方之强能与，罔不谛听而求时夜。於是旭旦之音达，而人用悛惕，伐虞泉而人悲衰老，鼓昏定而人悟烦爱。宵中哉人释其病，昧爽哉人窒其意，欲九围而利万有者，勉是夫！初大夫之祷施也，人咸曰休哉；夫美而不称，君子以为诬矣。若二公美，莫不可歌也，则其畴离之。颂曰：
    佛说撞钟本三声，昭会百众持六情。厥有叱王爱轮割，故我长击以护脱。因而作偈演之曰：一救冥狱汤剑时，二救饿厉释缧饥，三救六畜报愚痴，四救修罗勇且疑。凡铄坚刚十耗一，我金再炼滋百镒。巍巍神力谁其尸？大道至感曰诸佛。
    ●卷二百三十六
    ☆韦嗣立
    嗣立字延构，赠秘书监承庆异母弟。第进士，累补双流令，累官凤阁侍郎同凤阁鸾台平章事。会李峤、唐休请简台阁，分典大州，以嗣立带本官检校汴州刺史。景龙三年转兵部尚书同中书门下三品。嗣立与韦庶人宗属疏远，特诏编入属籍，封逍遥公。睿宗立，拜中书令。开元初为太子宾客，坐宗楚客等削遗制事不能执正贬岳州别驾，再徙陈州刺史。七年卒，年六十六，赠兵部尚书，谥曰孝。
    ○省刑罚疏
    臣窃尝闻之：在尧、舜之日，画其衣冠；当文、景之时，岁致刑措：历兹千载，以为美谈。臣伏惟陛下哲钦明，穷神知化，自轩、昊以降，莫之与京，独有往之论法，或未尽善，皆由主司奸凶，惑乱视听。寻而陛下圣察，具详之矣，然竟未能明其本源，察其前事，令天下万姓识陛下本心，尚使四海多衔冤之人，九泉有抱痛之鬼。臣诚愚昧不识大纲，请为陛下始末而言其事。扬豫之後，刑狱渐兴，用法之伍，务於穷竟，连坐相牵，数年不绝。遂使巨奸大猾。伺隙乘间，内包豺狼之心，外示鹰之迹。阴图潜结，共相影会，构似是之言，成不赦之罪，皆深为巧诋，恣行楚毒。人不胜痛，便乞自诬，公卿士庶，连颈受戮，道路藉藉，虽知非辜，而锻练已成，辩占皆合。纵皋陶为理，于公定刑，则谓宫毁柩，犹未塞责。虽陛下仁慈哀念，恤狱缓死，及览辞状，便已周密，皆谓勘鞫得情，是其实犯，虽欲宽舍，其如法何？於是小身诛，大则族灭，相缘共坐者，不可胜言。此岂宿构雠嫌，将申报复？皆图苟成功效，自求官赏。当时称传，谓为罗织，其中陷刑得罪者，虽有敏识通才，被告言者，便遭枉抑，心徒痛共冤酷，口莫能以自明。或受诛夷，或遭殛窜，并甘心引分，赴之如归。故知弄法侮文，伤人实甚。
    赖陛下特回圣察，昭然详究，周兴、邱之类，宏义、俊臣之徒，皆相次伏诛。事暴遐迩，而朝野庆泰，若再睹阳和。且如仁杰、元忠，俱罹枉陷，被勘鞫之际，亦皆已自诬。向非陛下至明，垂心省察，则菹醢之戮，已及共身，欲望输忠圣代，安可复得？陛下擢而外之，各为良辅，国之栋，称此二人。何前非而後是哉？诚由枉陷与甄明耳。臣但恐往之得罪者多，并皆此流，则向时之冤者，其数甚众。昔杀一孝妇，尚或降灾，而滥者盖多，宁无怨气？怨气上达，则水旱所兴，欲望岁登，不可得也。陛下傥宏天地之大德，施雷雨之深仁，归罪於削刻之徒，降恩於枉滥之伍。自垂拱已来，大辟罪已下，常赦所不原者，罪无轻重，一皆原洗，被以昭苏。伏法之辈，追还官爵；缘累之徒，普沾恩造。如此，则天下皆知比所陷罪，元非陛下之意，咸是虐吏之辜。幽明欢欣，则感通和气；和气下降，则风雨以时；风雨以时，则五丰稔；岁既稔矣，人亦安矣，太平之美，亦何远哉！伏愿陛下深察。
    ○请崇学校疏
    臣伏闻古先哲王立学官，所以掌教国子以六德、六行、六艺，三教备而人道毕矣。《礼记》曰：“化民成俗，必由学乎！”学之於人，其用盖博。故立太学以教於国，设小学以化於邑，王之诸子，卿大夫士之子，及国之俊选皆造焉。八岁入小学，十五入大学春秋教以《礼》、《乐》，冬夏教以《诗》、《书》，是以教洽而化流，行成而不悖。故自天子至於庶人，未有不须学而成者也。国家自永淳已来，二十馀载，国学废散，胄子衰缺，时轻儒学之官，莫存章句之选。贵门後进，竞以侥幸班；寒族常流，复因陵替弛业。考试之际，秀茂登，驱之临人，何以从政？又垂拱之後，文明在辰，盛典鸿休，日书月至，因籍际会，入仕尤多。加以谗邪凶党来俊臣之属，妄执威权，恣行枉陷。正直之伍，死亡为忧，道路以目，人无固志，有执不挠之怀，徇至公之节，偷安苟免，聊以卒岁。遂使纲领水振，请托公行，选举之曹，弥长逾滥。随班少经术之士。摄职多庸琐之才，徒以猛暴相夸，能清惠自勖，使海内黔首，骚然不安。赖陛下忧劳，频有处分，然革弊斯近，此风尚馀，州县官寮，贪鄙未息。而望事必循理，俗致康宁，求之於今，不可得也。
    陛下诚能下明制，发德音，广开庠序，大敦学校，三馆生徒，即令追集。王公已下子弟，不容别求仕进，皆入国学，服膺训典。崇饰馆庙，尊尚儒师，盛陈奠菜之仪，宏敷讲说之会。使士庶观听，有所发扬，宏弊道德，於是乎在，则四海之内，靡然向风延颈举足，咸知所向。然後审持衡镜，妙择良能，以之临人，寄之调俗，则官无侵暴之政，人有安乐之心。居人则相与乐业，百姓则皆恋桑梓，岂复忧其逃散而贫窭哉？今天下户口，亡逃过半，租调减耗，国用不足，理人之急，尤切於兹。故知务学之源，岂惟润身进德而已，将以安人利国，安可不务之哉？
    ○谏滥官疏
    臣闻设官分职，量才择吏，此本於理人而务安之也。故《书》曰：“在知人，在安民。知人则哲，能官人安民则惠，黎怀之。能哲而惠，何忧乎兜？何畏乎有苗者也？”是明官得其人，而天下自理矣。古者取人，必先采乡曲之誉，然後辟於州郡；州郡有声，然後辟於五府；才著五府，然後之天朝。此则用一人所择者甚悉，擢一士所历者甚深。孔子曰：“譬有美锦，不可数纤学制。”此明用人不可不审择也。用得其才则理，非其才则乱，理乱所系，焉可不深择之哉！今之取人，有异此道，多未甚试效，即顿至迁擢。夫趋竞者人之常情，侥幸者人之所趣，而今务进不避，侥幸者接踵比肩，布於文武之列。有文者用理内外，则有回邪赃污上下败乱之忧；有武者用将军戎，则有庸懦怯弱师旅丧亡之患。补授无限，员阙不供，遂至员外置官，数倍正阙。曹署典吏，困於承，府库仓储，竭於资奉。国家大事，岂甚於此？
    古者悬爵待士，惟有才者得之，若任以无才，则有才之路塞，贤人君子，所以遁迹销声，常怀叹恨者也。且贤人君子，守於正直之道，远於侥幸之门。若侥幸开，则贤者不可复出矣；贤者遂退，若欲求人安俗化，复不可得也；人若不安，国将危矣，陛下安可不深虑乎？又刺史、县令，理人之首，近年已来，不存简择。京官有犯及声望下者，方遣牧州；吏部选人暮年无手笔者，方拟县令。此风久扇，上下同知，将此理人，何以率化？今岁非丰稔，户口流亡，国用空虚，租调减削，陛下不以此留念，将保以理国乎？臣望下明制，具论前事，使有司改换简择，天下刺史、县令，皆取才能有称望者充。自今以往，应有迁除诸曹侍郎、两省、两台，及五品已上清望官，先於刺史内取；刺史无人，然後馀官中求；其御史、员外郎等请清要六品已上官，先於县令中取：制中明言如是，则人争就刺史、县令矣。得令天下大理，万姓欣然，岂非太平乐事哉？唯陛下详择。
    ○请减滥食封邑疏
    臣闻国无九年之储家无三年之蓄，家非其家，国非其国也。故知立国立家，皆资於储蓄矣。夫水旱之灾，关之阴阳运数，非人智力所能及也。尧遭大水，汤遭大旱，则知仁圣之君，亦所不免。当此时，百姓不至於困弊者，有积也。今陛下仓库之内，比稍空竭，寻常用度，不支一年。倘有水旱，人须赈给，徵发时动，兵要资装，则将何以备之？其缘仓库不实，妨於政化者，触类而是。臣窃见比者营造寺观，其数极多，皆务取宏博，竞崇瑰丽。大则费耗百十万，小则尚用三五万馀，略计都用资财，动至千万已上。转运木石，人牛不停，废人功，害农务，事既非急，时多怨咨。故《书》曰：“不作无益害有益，功成；不贵异物贱用物，民足。”诚哉此言，非虚设也。且元旨秘妙，归於空寂。苟非修心定慧，诸法皆涉有为。至如土木雕刻等功，唯是殚竭人力，但学相夸壮丽，岂关降伏身心？且凡所兴工，皆须掘凿，蛰虫在土，种类实多，每日杀伤，动盈万计，连年如此，损害可知。圣人慈悲为心，岂有须行此事？不然之理，皎在目前。世俗众僧，未通其旨，不虑府库空竭，不思圣人忧劳，谓广树福田，即是增修法教。傥水旱为灾，人至饥馁，夷狄作梗，兵无资粮，陛下虽有龙象如云，伽蓝概日，岂能裨万分之一，救元元之苦哉？於道法既有乖，在生人极为损，陛下岂可不深思之？
    臣窃见食封之家，其数甚众，昨略问户部，云用六十馀万丁。一丁两匹，即是一百二十万已上匹。臣顷在太府，知每年庸调绢数，多不过百万，少则七八十万已来，比诸封家所入全少。倘有虫霜旱潦，曾不半在，国家支供，何以取给？臣闻自古封茅土、裂山河，皆须业著经纶，功申草昧，然後配宗庙之享，承带砺之恩。皇运之初，功臣共定天下，当时食封，才三二十家。今以寻常特恩，遂至百家已上，国家租赋，大半私门。私门则资用有馀，国家则支计不足，有馀则或致奢僭，不足则坐致忧危，制国之方，岂谓为得？封户之物，诸家自徵，或是官典，或是奴仆，多挟势逞威，陵突州县。凡是封户，不胜侵渔，或输物多索裹头，或相知要取中物，百姓怨叹，远近共知。复有因将货易，转更生衅，微打纷纷，曾不宁息，贫乏百姓，何以克堪？若必限丁物送太府，封家但於左藏请受，不得辄自徵催，则必免侵渔，人冀苏息。
    ☆姜
    ，赠岷州都督曾孙。永隆元年进士，官工部侍郎，袭封成阝国公。
    ○姜遐碑
    （上阙）望（阙二字）规规之流（阙一字）闲闲之智亦众矣。咸欲（阙一字）英攀景，蹑贤飞光。则负鼎者绝膑（阙）子之薄於德而厚於位（阙一字）里闾之美其貌而空其腹，复何取焉？其（阙一字）王元之一日千里（阙）於鲁（阙一字）公之有焉。公讳遐，字柔远，代为天水著姓。惟先肇於炎农氏，大（阙一字）配於（阙）之芳声（阙一字）国命於晋年四徵君之称首，天祚休祉，代不虚贤。曾祖景，周使持节骠骑（阙）元（阙一字）绪（阙一字）克象山岳继代二千石，贤期五百年。祖，唐起义相国府员外宾曹参军（阙）父行本，唐起义（阙一字）部兵部郎中（阙一字）为将作少匠殿中监左屯卫大将军赠左（阙）旗鼓（阙三字）壁。
    公殷盛德雍熙之风，禀灵岳逍遥之气，（阙一字）五秀以会质，（阙一字）六行以崇心。（阙）之以孝友，（阙一字）之以仁贤，时谓（阙一字）室颜回，张家曾子矣。故伯父太子仆尝指公而谓人（阙）第宗党（阙一字）其（阙二字）邦国以为（阙一字）谈。又奉制授东宫通事舍人。时春闱肇建，妙选寮き，（阙）通事舍人公赋形瑰伟，明晤如神，彦辅云天，披睹莹目。太初日月，怀袖（阙）矣。（阙三字）象方（阙一字）俯仰之容；（阙一字）韶九成，（阙二字）铿锵之韵。夷夏以为殊观，朝廷莫不骇瞩。昔（阙）授（阙一字）任（阙一字）公（阙一字）无以易故久於其职。顷之，迁左卫翊府郎将。肃钩陈以警卫，奉阊阖（阙）古难其选。（阙三字）纲以取俊采时秀以旌奇。虽则荏苒有年，（阙一字）无以上膺成命。寻又制（阙）来仪喻鹿眼（阙一字）解箭矣。寻检校光禄少卿。明试以功，满岁为正，四至九列，有美昔人。七侍（阙）左卫将军。此後十年不进转，後来者多上位，时论殊以为屈。公处之怡然，未始以细（阙）权考洛州及诸县官属。公神无滞识，明有馀鉴，正之以黜陟，饰之以文理。自午及未，考（阙）地官侍郎馀如故。修六礼以节人性，明七教以兴人德，天工人代，公实崇之。至若嚣竞（阙）以无声。自是云（阙三字）岂直风生台阁。时恩敕赐绢百匹，以彰才用之效也。又奉（阙）故授她衔。以国庆累封（阙三字）俄丁内忧去职。哀贬柴毁，莫能俯就。寻夺礼起为左豹（阙）典宪每敕公与执事参议焉。或降中使，频延厚锡。公虽奉恩奖，而毁疚弥侵。（阙）十有二。遗命务令薄葬，归於旧茔。冕旒兴悼，敛日赐朝服一袭，赠有加，哀荣以备。（阙）史即以天授二年十月十日，同合葬於昭陵神迹乡之旧茔，礼也。
    惟（阙）生以道润身，耻名浮行。诣微索隐，搴枝叶於（阙一字）经；原始要终，求圣贤於黄卷。性坚正以静（阙）检训子侄，不交异类。（阙一字）无操行，不入（阙字）殷之门；人（阙一字）通家，岂造李膺之室？自丧妻後，不复再（阙）於穷蹙每有（阙一字）济，则终始（阙一字）之。加以博闻强识，备殚诸艺，尤善草隶，超冠一时。雅好山水，（阙）白之良会虽家尚清素，恒戒满盈。至於奉亲也，则罄无方之养，故（阙一字）女伎歌舞之娱加洞精（阙）通率有逾焉。尔（阙二字）之（阙一字）未尝不操翰纪（阙一字）文咏翩翩，谅以继（阙一字）风雅矣。时中书令薛元（阙）抱创巨於泉壤，瘗明（阙一字）於（阙一字）邱。长子银青光禄大夫太常卿楚国公皎，次子兵部侍郎晦（阙）赠公吏部尚书，赠太夫人为（阙一字）国夫人。永昭（阙一字）发，以（阙一字）罔极，痛百身兮无（阙一字）思万古（阙）以亲奉风规（阙一字）假（阙四字）意将申而气（阙一字）言俗叙而心摧。遂为铭曰：
    （阙）标奇倜傥（阙一字）冰内洁，琼峰外朗。心醉逢咸，云披遇广。行必可则，言归於谠。括囊众艺，该（阙）敷天宪光（阙一字）帝宇。北（阙一字）重寄西（阙一字）掌武（阙一字）赫奕谦恭伛偻。神理昧昧，天道茫（下阙）
    ☆赵ダ
    ダ，武后时人。
    ○浮图铭
    夫以阴魄阳魂，如风似烛，叹浮泡之易尽，（阙三字）之难（阙一字）。预启津梁，不忧生灭，高托莲花之上，遥归柰苑之中：美矣哉！不可得而言也。况乎鸡鸣远系，郎署遥基，门德早通，时英不绝。曾祖讳忠，祖讳推父。琼琳玉{艹弃}，俱抽扑汉之阴；骥子龙文，并[A15D]追风之影。父讳敬，夫人沈氏。或碎珠骊颔，贻诫将来；或断织蛟梭，遐吞故事：既侵蒲柳，早归松柏。孤子善廓等，哀缠露蓼，痛轸风林，追念二亲，愿从三宝。所冀先灵纳，游定水之津梁；後嗣承恩，入慈门之户牖。以大周万岁通天二年岁次景申肆月景寅朔拾肆日己卯，遂造浮图一所，石像（阙一字）区。尔其元石叠重，杂烟□之气色；紫金圆满，含日月之光辉。对乔木之隐天，即为龙树；俯通波之括地，聊当猴池。虽则事毕功成，然恐山移海变，须垂不朽，敢作铭云：
    前代後代，非一代兮；前身後身，非一身兮。精进礼拜，得超界兮；归依念因，能出尘兮。回向功德生净域，心绪清勤离苦津。长游满月之地，永挹飞天之人。
    ☆任知古
    知古，朝议郎，行麟台郎。
    ○宁义寺经藏碑
    原夫大德曰生，体二仪而合道；至德曰孝，备百行以成功。故迹发历山，妫泉标其茂实；业（阙一字）泗水，阙里播其嘉名。（阙二字）承闻伟行於聘楚；跃鱼继美，兆峻节於临沂。斯盖丈夫馀事，自凌轶於前古；未有妇人踪迹，独（阙一字）英於当今。属茹蓼衔哀，餐荼侧息，虞风难静，伤屺岵之无依；滕日易沈，惧陵之将改。而复翘襟净域，锐想福林，瞻鹫山而仰止，顾龙池而利涉，诞敷圣教，其在兹乎！
    青州寿光县宁义寺经藏者，有唐至孝此寺比邱奉孝之所立也。法师俗姓任氏，乐安苗裔。寿光旧隶乐安郡，郡废县名犹存，法师即乐安寿光人也。昔祚启升而，匡殷隆其左相；源分命薛，朝鲁让其宗盟。开国惟敖，肃丹毫於御殿；承家曰隗，敞黄第於司空。翼翼昭先，标魏朝之淑慎；昂昂元裔，掌晋代之铨衡。迄乎江左，大小双名，既凌南而守郡，亦翔西而尹京。莫不兰芬桂馘，玉润金贞，用能骏发绪馀，丕膺复始。《书》云“克谐以孝”，《易》云“不事王侯”，总二美在躬，萃一门而高视者，其惟吾宗违人乎！法师父恻，昔在隋季，遭家不造。周乌爰止，则白骑弥山；秦鹿尚惊，则黄巾蔽野。将恐将惧，泛水而无归；自西自东，寓蓬阡而靡托：与弟轨安乎膝下，就养无方。劲笋含青，已抽冬暖；崇兰孕紫，将被春除。及国步初康，言旋旧里，乐箪瓢而日用，肆耕凿而年徂。贞观初，太夫人奄随风过，（阙一字）榆（阙二字）断机之训以乖；泪柏全枯，倚庐之望奚设？至若去瑟送终之礼，承衾追远之情，则通人故屯田郎中京兆韦山甫制其碑。从伯左右武卫长史处权为之颂，清芬懿迹，可得而详也。
    法师禀训母仪，承规女宪，旌凌霜之苦行，表犯雪之贞心。松操不亏，冒岁寒而转劲；蕙苗自远，乘献春而逾馥。年十九出家，於是练识归真，储精诣道。赴三归之胜辙，泳波若津；排六趣之迷涂，践菩提境。释铅粉，御缁衣，不以婉淑扰其怀，唯以贞静凝其虑。龙朔之岁，丁乎内忧，无几，父又迁化。号天靡，擗地何追？水浆绝於口者，遽经七日；负土而成坟者，奄至三年。爰舍伽蓝，结庐兆域，青乌启隧，环削杖而输哀；白鹤疏茔，抚恶笄而沥欷。邻里潸而罢相，市廛黯以同悲。服屏缯绮，味资蔬菽，日居月诸，迄今廿有七年矣。前後州将皇叔祖赠司徒虢<疒土>王凤、司空舒王无名，明德茂亲，建作牧；武陵公北平阳文，通儒硕学，海内具瞻：并岁时致问，亲诣其所。先是父於墓左别建精舍，笔精墨妙，广事招延，写《一切经》。厥功垂毕，法师聿遵前志，草创後图，经之营之，复廿有三年矣，遂於寺院设经藏以贮焉。玉字霄开，因毫发相；金声晓振，自口流音。婉婉乘龙，似觌凌云之藻；亭亭顾鹊，疑观垂露之书。尔其飞檐四注，顺阴阳以开阖；曾轩八袭，积寒署而来往。前萦德水，宛如舍卫之中；却枕香山，即是耆之外。朱柰为苑，其实也玲珑；青莲作池，其花兮菡萏。地则川原叠映，焕淄壤以成都；人则忠孝连踪，肃任童而济美。千里可照，杜魏乘以无辞；万卷可师，揖马楼而有叹。所谓英灵间出，震耀邦家者焉。
    於时岁在泉献，大唐之握宝图七十馀祀，皇太后绍隆景化，发挥洪烈，练石光其元极，韬金清其赤县。神岳披莲，龙鳞而动色；灵阿孤竹，澡马颊以浮光。总众妙於情机，仙迅发；导群迷於意网，（阙一字）景飞。广命宗枝，屏藩王室。使持节青州诸军事青州刺史司徒雍王，亦今上之叔祖也，粹府冲旷，英姿爽澈。凝神献《易》，洁静洞其灵关；澡虑元《诗》，温柔甄其思匠。光流佛若，竹园将日馆相晖；吹动生苹，兰坂与风台交映。长史司马，声孚展（阙二字）替彤；寿光县令，誉浃翔，俯临墨绶：咸能翼宣调御，光辅时省。法师以旧译诸经，缮写云备，新翻众论，流传未远，故蹑ハ西游，言过洛邑，曾不旬日，复得一千馀卷，岂非天经恳至，地义聿修之所致哉！余素奉（阙二字）实居兹壤，有怀敬梓，微愿莫从。傥血食未沦，（阙二字）族（阙一字）；盛德必祀，非其效欤？法师又欲余为文霍乎（阙十二字）裁之。其词云尔：
    （阙二字）太始，肇有（阙二字）。蟾光启夕，鸡唱移晨。时迁否泰，运革浇淳。心猿匪寂，意马（阙二字）。（其一）
    （阙八字）赫矣能仁，诞敷慧力。遽撤疑纲，旋超净域。色即是空，空即是色。（其二）
    亭亭雁塔，翼翼蜂台。香奁上，宝铎风来。杏坛左列，松畎斜开。（阙二字）显异，彼美良材。（其三）
    朝鲁让滕，匡周胙薛。广阿祉，信都曾烈。地禀贤踪，门承孝辙。结庐墓在，馀芬靡竭。（其四）
    挺生媛淑，实惟贞固。翥想十<囗土>，て容六度。亦既锺罚，循积湘慕。吹惊扬风，光[B16M]露，（其五）
    欲报之德，哀哀我思。归诚梵宇，罄节仁祠。爰创经室，绣而云楣。鸾回耸态，鹊顾凝姿。（其六）
    日阅宝函，手披仙轴。衣则麻，食惟蔬菽。露液春滋，霜明冬肃。何以取喻？寄之松竹。（其七）
    河楚藩屏，海岱奥区。建（阙一字）鉴，周礼是敷。道光辞玉，化穆还珠。式闾标敬，清徽不渝。（其八）
    屯田彦绪，武陵英胤。德音孔硕，风流坐镇。或振词藻，或彰恩信。讵测波澜？孰窥墙仞？（其九）
    绵绵瓜瓞，系自吾宗。孝乎惟孝，必敬必恭。贞猷矩叠，茂绩规重。勒兹琬玉，永播笙镛。（其十）
    ☆房晋
    晋，武后光宅元年登第。
    ○对词标文苑科策
    问：朕闻北辰端，伫众彦以经邦；南面居尊，冽虾材而伟俗。是知九官分职，薰风之咏载敷；八元匡朝，就日之规方远。历选列辟，遐考前修，并建明扬之躅，式广旁示之义。故康衢扣角，授相越於齐班。海上牧羊，封侯超於汉秩。洎乎淳风陵替，雅道湮沈，仕必因基，官非材进，官虽备职，位匪得人。遂使七辅之材，销声於岩穴；六佐之彦，晦迹於邱园：寤寐以之，载劳虚伫。今欲革因循之弊，蹑稽古之踪，此志虽勤，其途未遂。为是旌贲爽於前代，英杰寡於今晨。伫尔昌言，朕将亲览。
    对：惟德动天，文云开其五色；惟贤济俗，大运符其半千。是知广厦将崇，必伫群材之用；巨川方济，良资舟楫之功：俾作股肱，方之羽翼。自风姜御辩之始，树以后王君公；云鸟分司之初，承以大夫师长：莫不投竿入相。舍筑称师，五臣光就日之朝，八凯翊薰风之代。阴阳由其变理，百姓用以平康，善俗必藉於贤臣，辅国或伫於良佐。国家旁求俊，束帛之礼荐陈；物色异人，邱园之彦咸萃。登坛对楚，连城之宝不足称；置馆求燕，照乘之珍无以贵。多士迈隆周之日，得人光炎汉之朝，犹以为官匪材外，仕因基进。显革因循之弊，用追稽古之风，诚愿察彼山苗之词，求夫综壑之论。材或可纪，超外於槐棘之班；德或可褒，擢任於公卿之位。开其上赏之路，颂以中和之诗。则淳于髡之进贤，一朝而见七士；许子将之举德，少选而收二俊。自然词人阔步，才子长鸣，公理息《昌言》之篇，节信罢《潜夫》之作。谨对。
    ☆李朝隐
    朝隐字光国，京兆三原人。明法中第。开元时累官大理卿，封金城伯，拜御史大夫，进太常卿，出为岭南采访处置使兼判广州。二十八年卒，年七十。赠吏部尚书，谥曰贞。
    ○执奏裴景仙狱表
    臣某言：伏见武强县令裴景仙，犯乞取赃至五千匹，事发逃走，奉敕令集众决杀。伏以景仙缘乞取犯赃，罪不至死；又其曾祖故司空寂，往属缔构，首预元勋。载初年中，家陷非罪，凡有兄弟，皆被诛夷，惟景仙独存，今见承嗣。据赃未当死坐，准犯犹入请条。十代宥贤，功实宜录；一门绝祀，情或可哀。愿宽暴市之刑，俾就投荒之役，则旧勋不弃，平典斯允。
    ○第二表
    臣某言：臣伏以有断自天，处之极法，生杀之柄，人主合专，轻重有条，臣下当守。枉法者枉理而取，十五匹便抵死刑；乞取者因乞为赃，数千匹止当流坐。今若乞取得罪，便处斩刑，後有枉法当科，欲加何辟？所以为国惜法。期守律文，非敢以法随人，曲矜仙命。射兔魏苑，惊马汉桥，初震皇赫，竟从廷议，岂威不能制？而法贵有恒。又仙曾祖寂，草昧忠节，定为元勋，位至台司，恩倍常数。载初之际，枉被破家，诸子各陷非辜，惟仙孑然犹在，且又承嫡，继封主祀。若寂勋都弃，仙罪特加，则叔向之贤，何足称者？敖之鬼，不其馁而！舍罪念功，乞垂天听。况应敕决杖，及有犯配流，近发德音，普标殊泽。杖者既听减数，流者仍许给程，天下容容，孰不幸甚！瞻彼四海，已被深恩，岂於一人，独峻恒典？伏乞采臣之议，致仙於法，则国典有常，率土幸甚幸甚！
    ○让扬州长史起复表
    草土臣某言：奉亲无状，祸降私门，穷衰残喘，不自殒灭，朝夕苫块，才经半年，伏奉四月十八日敕书俯临，夺情制授臣扬州长史。荒情震怖，悼心失图，臣某中谢。臣险衅不灭，才术无纪，往因叨遇，频外荣秩，猥忝青紫，裨尘露。今寄以维扬，位超列岳，非常睿渥，忽г朽瘵，尚敢冒哀陈款，实以私志未终。且臣亡母在日，犹蒙曲泽，悯其羸老抱疾，不任随臣之官。有命自天，数令归觐，受恩未几，此祸俄钟。上既不尽天慈，下则末由就养。今复号哭无位，奠守莫亲，有倍哀情，重增摧苦。况臣之在疚，尚未小祥，遽此复官，殆无其例。臣今扶力自曳，哀惶诣阙，伏乞赐停权夺，许以终哀，则微命偷生，终期报国。倚庐过隙，少答允怀，无任穷恳之至。
    ○第二表
    草土臣某言：臣在艰疚，遽蒙荣奖，曳体陈款，冀遂荒诚。天贶绸缪，未蒙哀许，进退狼狈，悲惶殒绝，臣某中谢。今臣穷噎，岂暇多喻？所不殚言，敢以陈冒。臣自少不幸，先臣早逝，亡母养训，谨能成立。昔处微秩，甘旨不充，及忝大官，臣亲已老。从官或远，不任扶舆，十数年来，每违左右。以臣长子，常恨不见，积此忧忆，遂成沈痼。是臣不孝，莫慰母心，追惟及此，五脏隳裂。且凝恍忆臣以成病，臣岂可变以就荣？新未外，便起如故，则臣何力以负期咎？何心以忍此痛？何育以承孝理？何面以对吏人？又臣先患风缓。顷加心疾，触事迷错，鲜能行步。臣平日无衅，犹不如人，今疾转侵，朝不保夕。仍令处事，恐辱所委，徒紊藩条，必不胜任。以是冒昧不测，仰天重请，望辍前恩，以全馀息。忽不听臣，血泪俱尽，死亡无日，无任荒迫之至！
    ○第三表
    草土臣某言：昨再犯宸严，亟陈哀恳，荒辞谬理，不足感天。恩贶如初，又令断表，臣知万死，岂合触冒？誓毕穷命，更披肝血，匍匐下迷，悚惧失据，逼迫碎首，不知所陈。中谢。臣既自伤早孤，坟茔未立，母因臣成疾，以至於亡，杀身何瘳？昊天罔极。母终日近，迁犹阙，成病危残，惧不克葬。故欲偷生忍死，冀遂本情，服勤墓侧，以毕封树。不谓殊私忽降，委臣藩岳，累有恳诚，天恩未许。事君违命，罪在殊刑，丧亲靡终，期不覆载。去就无届，幽明受责，虽大和所容，而莫知所择。且臣先患风缓，今已积年，往年任大理卿，於朝堂闷倒，困殆良久，朝臣共见。自尔已来，数数发动，又丁艰酷，此疹弥加，每常一发，累日不起，心绪烦迷，若丧若失。更令处剧，形必不支，窀穸阙营，葬则倍苦，心形俱极，死可立至。若不且陈实理，便成欺罔圣恩，送终莫从，郡务不举，无益於国，两罪何逃？残气泯焉，谁执其咎？特望哀其巨痛，救其将死，知臣无他，直以衰病，惜臣微喘，使延晷刻。严命少辍，情理得终，非臣蕞尔，所能上答。臣今哀辞穷极，莫可告诉，皇天后土，实鉴臣心。前後所上，无非至切，敢有片言假托，诡露虚妄，天地鬼神，当共夷灭臣身，以谢陛下恩遇之重。魂爽震越，不知所忌，无任恳苦之至。
    ●卷二百三十七
    ☆苏安恒
    安恒，冀州武邑人。神龙初为习艺馆内教，节愍太子之难，或谗安恒豫谋，下狱死。睿宗立，诏赠谏议大夫。
    ○请复位皇太子疏
    臣闻历数在躬，握玑者哲后；天命攸属，临宝极者圣人。或揖让而，或戈以定，二途一也，古今共之。伏惟皇帝陛下德合天地，泽流河海，庶物和平，灵光充塞，臣谓胥庭之化，无以过也。陛下钦先圣之顾托，受嗣子之推让，岂不以极斯大节，成此鸿勋，应天顺人，于今二十馀年矣。臣驰情缃素，窃见女娲之代，风俗简朴，人淳易理，垂衣拱手，不足可言。洎汉朝以惠帝幼冲，吕后监抚，享国八岁，日不暇给，是传简策，亦乌足道哉？岂如陛下之在位，五星同色，四海无波？陛下造明堂，即祖文宗武之业也；封中岳，则万代一时之事也；受宝图，即河图洛书之瑞也。功既大矣，业既成矣，即当捐其犬马，减其服御，观四大其如遗，视万乘其若脱。陛下岂不闻虞舜褰裳，周公复辟，良以大禹至圣，成王既长，推位逊国，其道备焉。故舜之於禹，事族亲；旦与成王，不离叔父。且族亲何如子之爱？叔父何如母之恩？今太子孝敬是崇，春秋既壮，若使统临宸极，何异陛下之身？陛下年德既尊，宝位将倦，机务殷重，浩荡劳心，何不释位东宫，自怡圣体？陛下纵日慎一日，虽休勿休，其若大宝何？其若人事何？陛下辍金轮圣神等号，即是厌倦万机之象，此谓天意也。太子以奸臣枉构，久已自新，相王推位青宫，退居朱邸，天下闻之，莫不讴吟圣代，此谓人事也。故知天意人事，锺我圣朝。大臣重禄不言，近臣畏罪不谏，使吾君有尧舜之位，不行尧舜之道，故《书》曰“后德惟臣”，此之谓也。
    臣又闻自古明王之以孝理天下者，不见二姓而俱王也。当今梁定、河内、建昌诸王等，承陛下之荫覆，并得封王，臣恐千秋万岁之後，於事非便，臣请黜为公侯，任以闲薄曹务。臣又闻陛下有二十馀孙，今无尺土之侯，此非长久计也，臣请四面都督及要冲州郡，分土而王之。纵今年尚幼小，未闻养人之术，臣请择立师傅，成其孝敬之道，将以夹辅周室，藩屏皇家，使累叶重光，飨祀不辍，斯为美矣，岂不大哉？臣今又闻胡贼侵边觇中国，陛下居总章、申庙算，赫然发怒，分阃出师，免粟飞刍，十室而九，挠竿铄刃，以时系年，即士卒不遑，府库空竭，此其谓也。陛下若能告倦万岁，推位太子，分州列郡，以王子孙，自然四夷闻之，系颈面缚，百姓闻之，鼓腹击壤。史臣曰：“掩娲燧而迈胥庭，後代闻之曰：‘四三皇而六五帝。’岂虚也哉！岂虚也哉！”
    臣山中一草莱耳，无击钟鼎食之荣，有硕学鸿儒之业。臣来日，跑而辞父，父谓臣曰：“丈夫处代，君子生年，必当献一谋、画一策，厥涂不就，草木何殊？今上有尧舜之德，下有稷皋之位。古人有言：‘欲安其家，必先安其国；欲安其亲，必先安其君。’当今天下虽安，亦有未然之计。故书曰：‘若昔大猷，制理於未乱，保邦於未危。’此其谓也。”臣母又谓臣曰：“朝暮倚闾而望，汝若能上人主，进书献说，扬名後代，以荣父母，是吾之子也！”臣感父母之言，明发不寐，今故杖策千里，徒步三川，虽牵拙而无同，敢献芹而窃。陛下若采微臣一言之善，成家国万代之基，臣之恳诚幸甚。谨言。
    ○请复位皇太子第二疏
    臣闻忠臣不顺时而取宠，烈士不惜死而偷生。故君道不明者，忠臣之过欤？臣道不轨者，烈士之过欤？伏惟皇帝陛下功格四表，道大百王。昔者先皇晏驾，留其顾托，将以万务殷广玲陛下兼知政事，虽唐尧、虞舜居其位，而共工、伯鲧在其朝，间陛下骨肉之恩，阻陛下母子之爱，愚臣谓圣情以运祚将衰，极斯大节。天下之人。谓陛下微弱李氏，贪天之功，何以年在耄倦，而不能复子明辟，使忠言莫进，奸邪乘时，夷狄纷扰，屠害黎庶？陛下虽纳隍轸念，亦何以救此生灵？臣闻天下者，神尧文皇之天下也。昔有隋失驭，小人道长，群雄骇鹿，四海瞻乌。皇唐亲事戎旃，凤翔参野，削平县，龙飞践极。歃血为盟，指河为誓，非李氏不王，非功臣不封。陛下虽居正统，实因唐氏旧基，故诗曰：“惟鹊有巢，惟鸠居之。”此言虽小，可以喻大。陛下自坤生德，乘乾作主，岂不以上符天意，下顺人心？东宫昔在谅阴，相王又非长子，陛下恐宗祀中绝，所以应其讴歌。当今太子追回，年德俱盛，陛下贪其宝位，而忘母子深恩。臣闻京邑翼翼，四方取则，陛下蔽太子之元良，枉太子之神器，何以教天下母慈子孝焉？何以使天下移风易俗焉？惟陛下思之。将何圣颜以见唐家宗庙？将何诰命以谒大帝坟陵？陛下何故日夜积忧，不知钟鸣漏尽？臣愚以为天意人事，还归李家。陛下虽安天位，殊不知物极则反，器满则倾。故语曰：“当断不断，反受其乱。”此之谓也。陛下不如高揖枢务，自怡圣躬，命史臣以书之，令乐府以歌之，斯亦太平之盛事也。臣闻见过不谏，非忠臣也；畏死不言，非勇士也。臣何惜一朝之命，而不安万乘之国哉！故曰：苟利国家，虽死可矣！愿陛下暂辍万务，详臣愚见。陛下若以臣为忠，则从谏如流，择是而用；若以臣为不忠，则斩取臣头，以令天下。
</div>
    <div class="pagination">
<a href="全唐文_page148.html">上一页</a><span>...</span><a href="全唐文_page144.html">144</a><a href="全唐文_page145.html">145</a><a href="全唐文_page146.html">146</a><a href="全唐文_page147.html">147</a><a href="全唐文_page148.html">148</a><span class="current-page">149</span><a href="全唐文_page150.html">150</a><a href="全唐文_page151.html">151</a><a href="全唐文_page152.html">152</a><a href="全唐文_page153.html">153</a><a href="全唐文_page154.html">154</a><span>...</span><a href="全唐文_page150.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
