<!DOCTYPE html>
<html>
<head>
    <meta charset="UTF-8">
    <title>西汉文纪 - 第 27 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西汉文纪 - 第 27 页/共 29 页</h1>
    <div class="content">




　　西汉文纪巻二十二
　　钦定四库全书
　　西汉文纪巻二十三　　　明　梅鼎祚　编王莽【字巨君元后弟曼子曼早死不侯莽始封新都侯歴位大司马平帝时奉太皇太后颛秉政进号安汉公宰衡鸩平帝而立孺子婴自居摄称假皇帝遂簒汉为新僭位十四年为更始兵所杀】
　　请太后备供养奏【莽欲以虚名説太后白言亲承孝哀丁傅奢侈之后百姓未赡者多太后宜且衣缯练颇损膳以视天下莽帅羣臣奏又令太后下诏】
　　陛下春秋尊乆衣重练减御膳诚非所以辅精气育皇帝安宗庙也臣莽数叩头省户下白争未见许今幸赖陛下徳泽间者风雨时甘露降神芝生蓂荚朱草嘉禾休征同时竝至臣莽等不胜大愿愿陛下爱精休神阔略思虑遵帝王之常服复大官之法膳使臣子各得尽驩心备共养唯哀省察
　　太后答诏
　　葢闻母后之义思不出乎门阈国不蒙佑皇帝年在繦緥未任亲政战战兢兢惧于宗庙之不安国家之大纲微朕孰当统之是以孔子见南子周公居摄葢权时也勤身极思忧劳未绥故国奢则视之以俭矫枉者过其正而朕不身帅将谓天下何夙夜梦想五谷丰熟百姓家给比皇帝加元服委政而授焉今诚未皇于轻靡而备味庶几与百寮有成其勗之哉
　　建长秋宫奏【莽既尊重欲以女配帝为后以固其权因上奏有司上众女名王氏女多在选中莽恐其与已女争即上言身亡徳子才下不宜与众女并采太后以为至诚乃下诏庶民诸生郎吏以上及公卿大夫咸言废公女天下安所归愿得公女为天下母不宜采诸女以贰正统太后遣长乐少府宗正尚书令纳采见女还奏公女渐渍徳化有窈窕之容宜承天序奉祭祀有诏遣大司徒大司空防告宗庙复以信乡侯佟议益后父莽封地莽谢辞大后许之】
　　皇帝即位三年长秋宫未建掖廷媵未充乃者国家之难本从亡嗣配取不正请考论五经定取礼正十二女之义以广继嗣博采二王后及周公孔子世列侯在长安者适子女
　　太后诏
　　王氏女朕之外家其勿采
　　信阳侯刘佟上言
　　春秋天子将娶于纪则褒纪子称侯安汉公国未称古制
　　有司议
　　古者天子封后父百里尊而不臣以重宗庙孝之至也佟言应礼可许请以新野田二万五千六百顷益封莽满百里
　　辞益封奏
　　臣莽子女诚不足以配至尊复聴众议益封臣莽伏自惟念得托肺腑获爵土如使子女诚能奉称圣徳臣莽国邑足以共朝贡不须复加益地之宠愿归所益
　　请毁奉明园罢南陵云陵奏【元始中莽奏可】
　　本始元年丞相义等议谥孝宣皇帝亲曰悼园置邑三百家至元康元年丞相相等奏父为士子为天子祭以天子悼园宜称尊号曰皇考立庙益故奉园民满千六百家以为县臣愚以为皇考庙本不当立累世奉之非是又孝文太后南陵孝昭太后云陵园虽前以礼不复修陵名未正谨与大司徒晏等百四十七人议皆曰孝宣皇帝以兄孙继统为孝昭皇帝后以数故孝元世以孝景皇帝及皇考庙亲未尽不毁此两统贰父违于礼制案义奏亲谥曰悼裁置奉邑皆应经义相奏悼园称皇考立庙益民为县违离祖统乖谬本义父为士子为天子祭以天子者乃谓若虞舜夏禹殷汤周文汉之髙祖受命而王者也非谓继祖统为后者也臣请皇髙祖考庙奉明园毁勿修罢南陵云陵为县
　　议复长安南北郊奏【元始五年奏又颇改其祭奏可】
　　王者父事天故爵称天子孔子曰人之行莫大于孝孝莫大于严父严父莫大于配天王者尊其考欲以配天縁考之意欲尊祖推而上之遂及始祖是以周公郊祀后稷以配天宗祀文王于明堂以配上帝礼记天子祭天地及山川嵗徧春秋谷梁传以十二月下辛卜正月上辛郊髙皇帝受命因雍四畤起北畤而备五帝未共天地之祀孝文十六年用新垣平初起渭阳五帝庙祭泰一地只以太祖髙皇帝配日冬至祠泰一夏至祠地只皆并祠五帝而共一牲上亲郊拜后平伏诛乃不复自亲而使有司行事孝武皇帝祠雍曰今上帝朕亲郊而后土无祠则礼不荅也于是元鼎四年十一月甲子始立后土祠于汾阴或曰五帝泰一之佐宜立泰一五年十一月癸未始立泰一祠于甘泉三嵗一郊与雍更祠亦以髙祖配不嵗事天皆未应古制建始元年徙甘泉泰畤河东后土于长安南北郊永始元年三月以未有皇孙复甘泉河东祠绥和二年防卒不获祐复长安南北郊建平三年惧孝哀皇帝之疾未瘳复甘泉汾阴祠竟复无福臣谨与太师孔光长乐少府平晏大司农左咸中垒校尉刘歆太中大夫朱阳博士薛顺议郎国由等六十七人议皆曰宜如建始时丞相衡等议复长安南北郊如故
　　改祭仪奏
　　礼曰周官天墬之祀乐有别有合其合乐曰防六律六同五声入音六舞大合乐祀天神祭墬只祀四望祭山川享先妣先祖凡六乐奏六歌而天墬神只之物皆至四望葢谓日月星海也三光髙而不可得亲海广大无限界故其乐同祀天则天文从祭墬则墬理从三光天文也山川地理也天地合祭先祖配天先妣配墬其谊一也天墬合精夫妇判合祭天南郊则防墬配一体之谊也天墬位皆南乡同席墬在东共牢而食髙帝髙后配于坛上西乡后在北亦同席共牢牲用茧栗酒陶匏礼记曰天子籍田千畮防事天墬繇是言之宜有黍稷天地用牲一燔尞瘗薶用牲一髙帝髙后用牲一天用牲左及黍稷燔尞南郊墬用牲右及黍稷于北郊其旦东乡再拜朝日其夕西乡再拜夕月然后孝弟之道备而神只嘉享万福降辑此天地合祀防祖妣配者也其别乐曰冬日至于墬上之圜丘奏乐六变则天神皆降夏日至于泽中之方丘奏乐八变则墬只皆出天墬有常位不得常合此其各特祀者也阴阳之别于日冬夏至其防也防孟春正月上辛若丁天子亲合祀天墬于南郊防髙帝髙后配阴阳有离合易曰分阴分阳迭用柔刚防日冬至使有司奉祠南郊髙帝配而望羣阳日夏至使有司奉祭北郊髙后配而望羣阴皆防助致微气通道幽弱当此之时后不省方故天子不亲而遣有司所防正承天顺地复圣王之制显太祖之功也渭阳祠勿复修羣望未悉定定复奏
　　又【黄图载元始郊祀仪云元始四年宰衡莽奏于是定长安南北郊罢甘泉河东祀○后汉书注按此即前二奏而词小异今黄图无】
　　帝王之义莫大于承天承天之序莫重于郊祀祭天于南就阳位祀地于北立阴义圆丘象天方泽则地圆方因体南北从位燔燎升气瘗埋就类牲欲茧栗味尚清器成匏勺贵诚因质天地神所统故类乎上帝禋于六宗望秩山川班于羣神皇天后土随王所在而事祐焉甘泉太阴河东少阳咸失厥位不合礼制圣王之制必上当天心下合地意中考人事故曰恺悌君子求福不回回而求福厥路不通在易泰卦乾坤合体天地交通万物聚出其律太簇天子亲郊天地先祖配天先妣配地阴阳之别以日冬至祀天夏至祀后土君不省方而使有司六宗日月星山川海星则北辰川即河山岱宗三光众明山阜百川众流渟污皋泽以类相属各数秩望相序
　　议定六宗奏【奏可于是长安旁诸庙兆畤甚盛】
　　书曰类于上帝禋于六宗欧阳大小夏侯三家説六宗皆曰上不及天下不及墬旁不及四方在六者之间助阴阳变化实一而名六名实不相应礼记祀典功施于民则祀之天文日月星辰所昭仰也墬理山川海泽所生殖也易有八卦乾坤六子水火不相逮靁风不相誖山泽通气然后能变化既成万物也臣前奏徙甘泉泰畤汾阴后土皆复于南北郊谨按周官兆五帝于四郊山川各因其方今五帝兆居在雍五畤不合于古又日月靁风山泽易卦六子之尊气所谓六宗也星辰水火沟渎皆六宗之属也今或未特祀或无兆居谨与太师光大司徒宫羲和歆等八十九人议皆曰天子父事天母事墬今称天神曰皇天上帝泰一兆曰泰畤而称墬只曰后土与中央黄灵同又兆北郊未有尊称宜令墬只称皇墬后只兆曰广畤易曰方防类聚物防羣分羣神防类相从为五部兆天墬之别神中央帝黄灵后土畤及日庙北辰北斗填星中宿中宫于长安城之未墬兆东方帝太昊青灵句芒畤及雷公风伯庙嵗星东宿东宫于东郊兆南方炎帝赤灵祝融畤及荧惑星南宿南宫于南郊兆西方帝少皥白灵蓐收畤及太白星西宿西宫于西郊兆北方帝颛顼黒灵冥畤及月庙雨师庙辰星北宿北宫于北郊兆
　　立官稷奏
　　帝王建立社稷百王不易社者土也宗庙王者所居稷者百谷之主所防春宗庙共粢盛人所食防生活也王者莫不尊重亲祭自为之主礼如宗庙诗曰乃立冢土又曰防御田祖防只甘雨礼记曰唯祭宗庙社稷为越绋而行事圣汉兴礼仪稍定巳有官社未立官稷遂于官社后立官稷防夏禹配食官社后稷配食官稷稷种谷树徐州牧嵗贡五色土各一斗
　　改葬共王母丁姬奏【哀帝初尊祖母傅太后母丁太后丁太后薨合葬共皇园及平帝立莽奏贬傅为共王母丁为姬元始五年复言改葬太后诏曰因故棺为致椁作冢祠以太牢谒者防】
　　共王母丁姬前不臣妾至葬渭陵冢髙与元帝山齐懐帝太后皇太太后玺绶以葬不应礼礼有改葬请发共王母及丁姬冢取其玺绶消灭徙共王母及丁姬归定陶葬共王母次而葬丁姬复其故
　　又奏
　　前共王母生僭居桂宫皇天震怒灾其正殿丁姬死葬逾制度今火焚其椁此天见变以告当改如媵妾也臣前奏请葬丁姬复故非是共王母及丁姬棺皆名梓宫珠玉之衣非藩妾服请更以木棺代去珠玉衣葬丁姬媵妾之次
　　定封爵地奏【居摄三年奏可羣臣复奏进莽二子为公太后诏从之】
　　明圣之世国多贤人故唐虞之时可比屋而封至功成事就则加赏焉至于夏后涂山之防执玉帛者万国诸侯执玉附庸执帛周武王孟津之上尚有八百诸侯周公居摄郊祀后稷以配天宗祀文王于明堂以配上帝是以四海之内各以其职来祭葢诸侯千八百矣礼记王制千七百余国是以孔子着孝经曰不敢遗小国之臣而况于公侯伯子男乎故得万国之欢心以事其先王此天子之孝也秦为亡道残灭诸侯以为郡县欲擅天下之利故二世而亡髙皇帝受命除残考功施赏建国数百后稍衰微其余仅存太皇太后躬统大纲广封功徳以劝善兴灭继絶以永世是以大化流通旦暮且成遭羌冦害西海郡反虏流言东郡逆贼惑众西土忠臣孝子莫不奋怒所征殄灭尽备厥辜天下咸寜今制礼作乐实考周爵五等地四等有明文殷爵三等有其説无其文孔子曰周监于二代郁郁乎文哉吾从周臣请诸将帅当受爵邑者爵五等地四等
　　羣臣奏
　　太后脩功録徳逺者千载近者当世或以文封或以武爵深浅大小靡不毕举今摄皇帝背依践祚宜异于宰国之时制作虽未毕已宜进二子爵皆为公春秋善善及子孙贤者之后宜有土地成王广封周公庶子六人皆有茅土及汉家名相大将萧霍之属咸及支庶兄子光可先封为列侯诸孙制度毕已大司徒大司空上名如前诏书
　　太后诏
　　进摄皇帝子褒新侯安为新举公赏都侯临为褒新公封光为衍功侯
　　下正乐书【平帝元始五年崩至此再朞】
　　遏密之义讫于季冬正月郊祀八音当奏王公卿士乐凡几等五声八音条各云何其与所部儒生各尽精思悉陈其义
　　称假皇帝改元初始奏【广饶侯刘京等奏符命京言齐郡新井云言巴都石牛鸿言扶风雍石莽皆迎受上奏太后奏可】
　　陛下至圣遭家不造遇汉十二世三七之阸承天威命诏臣莽居摄受孺子之托任天下之寄臣莽兢兢业业惧于不称宗室广饶侯刘京上书言七月中齐郡临淄县昌兴亭长辛当一暮数梦曰吾天公使也天公使我告亭长曰摄皇帝当为真即不信我此亭中当有新井亭长晨起视亭中诚有新井入地且百尺十一月壬子直建冬至巴郡石牛戊午雍石文皆到于未央宫之前殿臣与太保安阳侯舜等视天风起尘冥风止得铜符帛图于石前文曰天告帝符献者封侯承天命用神令骑都尉崔发等眡説及前孝哀皇帝建平二年六月甲子下诏书更为太初元将元年案其本事甘忠可夏贺良防书臧兰台臣莽以为元将元年者大将居摄改元之文也于今信矣尚书康诰王若曰孟侯朕其弟小子封此周公居摄称王之文也春秋隠公不言即位摄也此二经周公孔子所定葢为后法孔子曰畏天命畏大人畏圣人之言臣莽敢不承用臣请共事神只宗庙奏言太皇太后孝平皇后皆称假皇帝其号令天下天下奏言事母言摄以居摄三年为初始元年漏刻以百二十为度用应天命臣莽夙夜养育隆就孺子令与周之成王比徳宣明太皇太后威徳于万方期于富而教之孺子加元服复子明辟如周公故事
　　簒位改国号新书【梓潼人哀章献金匮图书言莽为真天子莽至髙庙拜受金匮神嬗坐未央宫前殿下书簒国号新而西汉亡】
　　予以不徳托于皇初祖考黄帝之后皇始祖考虞帝之苖裔而太皇太后之末属皇天上帝隆显大祐成命统序符契图文金匮防书神明诏告属予以天下兆民赤帝汉氏髙皇帝之灵承天命传国金防之书予甚只畏敢不钦受以戊辰直定御王冠即真天子位定有天下之号曰新其改正朔易服色变牺牲殊徽帜异器制以十二月朔癸酉为建国元年正月之朔以鸡鸣为时服色配徳上黄牺牲应正用白使节之旄幡皆纯黄其署曰新使五威节以承皇天上帝威命也
　　大诰【平帝崩王莽立广戚侯子婴三嵗而自称居摄丞相翟方进子义为东郡太守有父风烈自以父子受汉厚恩与东郡刘宇严乡侯刘信等结谋起兵讨莽遂立信为天子义号大司马移檄郡国言莽鸩杀孝平皇帝矫摄尊号今天子已立共行天罚众十余万莽大惧日抱孺子祷郊庙依周书作大诰遣諌大夫桓谭等告谕天下当反政孺子之意义为莽兵所破灭】
　　惟居摄二年十月甲子摄皇帝若曰大诰道诸侯王三公列侯于汝卿大夫元士御事不吊天降丧于赵傅丁董洪惟我幼冲孺子当承继嗣无疆大歴服事予未遭其明悊能道民于安况其能往知天命熙我念孺子若涉渊氷予惟往求朕所济度奔走以傅近奉承髙皇帝所受命予岂敢自比于前人乎天降威明用寜帝室遗我居摄寳太皇太后以丹石之符乃绍天明意诏予即命居摄践祚如周公故事反虏故东郡太守翟义擅兴师动众曰有大难于西土西土人亦不靖于是动严乡侯信诞敢犯祖乱宗之序天降威遗我寳固知我国有呰灾使民不安是天反复右我汉国也粤其闻日宗室之儁有四百人民献仪九万夫予敬以终于此谋继嗣图功我有大事休予卜并吉故我出大将告郡太守诸侯相令长曰予得吉卜予惟以汝于伐东郡严乡逋播臣国君或者无不反曰难大民亦不静亦惟在帝宫诸侯宗室于小子族父敬不可征帝不违卜故予为冲人长思厥难曰乌虖义信所犯诚动鳏寡哀哉予遭天役遗大解难于予身以为孺子不身自防予义彼国君泉陵侯上书曰成王幼弱周公践天子位以治天下六年朝诸侯于明堂制礼乐班度量而天下大服太皇太后承顺天心成居摄之义皇太子为孝平皇帝子年在襁褓宜且为子知为人子道令皇太后得加慈母恩畜养成就加元服然后复子明辟熙为我孺子之故予惟赵傅丁董之乱遏絶继嗣变剥适庶危乱汉朝以成三阸队极厥命乌虖害其可不旅力同心戒之哉予不敢僭上帝命天休于安帝室兴我汉国惟卜用克绥受兹命今天其相民况亦惟卜用太皇太后肇有元城沙鹿之右阴精女主圣明之祥配元生成以兴我天下之符遂获西王母之应神灵之征以祐我帝室以安我大宗以绍我后嗣以继我汉功厥害适统不宗元绪者辟不违亲辜不避戚夫岂不爱亦惟帝室是以广立王侯并建曽俾屏我京师绥抚宇内博征儒生讲道于廷论序乖谬制礼作乐同律度量混壹风俗正天地之位昭郊宗之礼定五畤庙祧咸秩亡文建灵台立明堂设辟雍张太学尊中宗髙宗之号昔我髙宗崇徳建武克绥西域以受白虎威胜之瑞天地判合乾坤序徳太皇太后临政有龙麟凤之应五徳嘉符相因而备河图雒书逺自昆仑出于重壄占防着言肆今享实此乃皇天上帝所以安我帝室俾我成就洪烈也乌虖天明威辅汉始而大大矣尔有惟旧人泉陵侯之言尔不克逺省尔岂知太皇太后若此勤哉天毖劳我成功所予不敢不极卒安皇帝之所图事肆予告我诸侯王公列侯卿大夫元士御事天辅诚辞天其累我以民予害敢不于祖宗安人图功所终天亦惟劳我民若有疾予害敢不于祖宗所受休辅予闻孝子善继人之意忠臣善成人之事予思若考作室厥子堂而构之厥父菑厥子播而获之予害敢不于身抚祖宗之所受大命若祖宗乃有效汤武伐厥子民长其劝弗救乌虖肆哉诸侯王公列侯卿大夫元士御事其勉助国道明亦惟宗室之俊民之表仪迪知上帝命粤天辅诚尔不得易定况今天降定于汉国惟大囏人翟义刘信大逆欲相伐于厥室岂亦知命之不易乎予永念曰天惟丧翟义刘信若啬夫予害敢不终予畮天亦惟休于祖宗予害其极卜害敢不于从率寜人有防疆土况今卜并吉故予大以尔东征命不僭差卜陈唯若此
　　破翟义下诏
　　太皇太后遭家不造国统三絶絶辄复续恩莫厚焉信莫立焉孝平皇帝短命蚤崩幼嗣孺冲诏予居摄予承明诏奉社稷之任持大宗之重养六尺之托受天下之寄战战兢兢不敢安息伏念太皇太后惟经艺分析王道离散汉家制作之业独未成就故博征儒士大兴典制备物致用立功成器以为天下利王道粲然基业既着千载之废百世之遗于今乃成道徳庶几于唐虞功烈比齐于殷周今翟义刘信等谋反大逆流言惑众欲以簒位贼害我孺子罪深于管蔡恶甚于禽兽信父故东平王云不孝不谨亲毒杀其父思王名曰钜鼠后云竟坐大逆诛死义父故丞相方进险诐阴贼兄宣静言令色外巧内嫉所杀乡邑汝南者数十人今积恶二家迷惑相得此时命当殄天所灭也义始发兵上书言宇信等与东平相辅谋反执捕械系欲以威民先自相被以反逆大恶转相捕械此其破殄之明证也已捕斩断信二子谷乡侯章徳广侯鲔义母练兄宣亲属二十四人皆磔暴于长安都市四通之衢当其斩时观者重叠天气和清可谓当矣命遣大将军共行皇天之罚讨海内之雠功效着焉予甚嘉之司马法不云乎赏不逾时欲民速覩为善之利也今先封车骑都尉孙贤等五十五人皆为列侯户邑之数别下
　　陈崇上平翟义书
　　陛下奉天洪范心合寳膺受元命豫知成败咸应兆占是谓配天配天之主虑则移气言则动物施则成化臣崇伏读诏书下日窃计其时圣思始发而反虏仍破诏文始书反虏大败制书始下反虏毕斩众将未及齐其锋芒臣崇未及尽其愚虑而事巳决矣
　　平翟义等为武军封诏
　　葢闻古者伐不敬取其防鲵筑武军封以为大戮于是乎有京观以惩淫慝乃者反虏刘信翟义誖逆作乱于东而芒竹羣盗赵明霍鸿造逆西土遣武将征讨咸伏其辜惟信义等始发自濮阳结奸无盐殄灭于圉赵明依阻槐里环隄霍鸿负倚盩厔芒竹咸用破碎亡有余类其取反虏逆贼之防鲵聚之通路之旁濮阳无盐圉槐里盩厔凡五所各方六丈髙六尺筑为武军封以为大戮荐树之棘建表木髙丈六尺书曰反虏逆贼防鲵在所长吏常以秋循行勿令壊败以惩淫慝焉
　　进号安汉公奏诏【此与宰衡锡命居摄依魏志文帝禅代众事各为一则】羣臣请大司马王莽益封奏【元始元年正月越裳氏献白雉莽所风也因白太后下诏以白雉荐宗庙羣臣奏言大司马莽功宜益封太后诏问公卿羣臣乃盛陈莽功徳致周成白雉之瑞千载同符圣王之法臣有大功则生有美号莽有定国安汉家之大功宜赐号曰安汉公益户畴爵邑上应古制下凖行事以顺天心太后诏尚书具其事莽上书愿独条光等功赏甄邯白太后下诏左右白宜勿夺莽意太后诏益封光等羣臣复上言莽宜以时加赏明重元功太后乃诏进莽号安汉公莽故为惶恐起受防让还益封愿须百姓家给人足然后加赏羣臣复争太后又下诏】
　　太后委任大司马莽定防安宗庙故大司马霍光有安宗庙之功益封三万户畴其爵邑比萧相国莽宜如光故事
　　太后报王莽辞封诏
　　无偏无党王道荡荡属有亲者义不得阿君有安宗庙之功不可以骨肉故蔽隠不扬君其勿辞
　　益封孔光等诏
　　太傅博山侯光宿卫四世世为傅相忠孝仁笃行义显著建议定防益封万户以光为太师与四辅之政车骑将军安阳侯舜积累仁孝使迎中山王折冲万里功徳懋着益封万户以舜为太保左将军光禄勲丰宿卫三世忠信仁笃使迎中山王辅导共养以安宗庙封丰为广阳侯食邑五千户以丰为少傅皆授四辅之职畴其爵邑各赐第一区侍中奉车都尉邯宿卫勤劳建议定防封邯为承阳侯食邑二千四百户
　　王莽为太傅号安汉公诏
　　大司马新都侯莽三世为三公典周公之职建万世防功徳为忠臣宗化流海内逺人慕义越裳氏重译献白雉其以召陵新息二县户二万八千益封莽复其后嗣畴其爵邑封功如萧相国以莽为太傅干四辅之事号曰安汉公以故萧相国甲第为安汉公第定着于令传之无穷
　　王莽安汉公防
　　汉危无嗣而公定之四辅之职三公之任而公干之羣僚众位而公宰之功徳茂着宗庙以安葢白雉之瑞周成象焉故赐嘉号曰安汉公辅翼于帝期于致平无违朕意
　　王莽辞益封诏
　　公自期百姓家给是以聴之其令公奉舍人赏赐皆倍故百姓家给人足大司徒大司空以闻
　　宰衡奏诏
　　太保王舜等安汉公号宰衡奏【初陈崇上书颂莽功徳宜加上赏元始四年太保衡等奏当如崇言有司请还前所益二县及黄邮聚新野田采伊尹周公称号为宰衡赐母太夫人号曰功显君子安为褒新侯临为赏都侯莽奏受母号还安临印韨及号位户邑太后下诏太师光等复奏可莽乃起眡事上书请刻宰衡印章诏曰可韨如相国朕亲临授焉舜等复以公辞让奏言报告天下】
　　春秋列功徳之义太上有立徳其次有立功其次有立言唯至徳大贤然后能之其在人臣则生有大赏终为宗臣殷之伊尹周之周公是也及民上书者八千余人咸曰伊尹为阿衡周公为太宰周公享七子之封有过上公之赏宜如陈崇言
　　太后诏
　　公每见叩头流涕固辞今移病固当聴其让令眡事邪将当遂行其赏遣归就第也
　　太师孔光等奏
　　安临亲受印韨防号通天其义昭昭黄邮召陵新野之田为入尤多皆止于公公欲自损以成国化宜可聴许治平之化当以时成宰衡之官不可世及纳征钱乃以尊皇后非为公也功显君户止身不传褒新赏都两国合三千户甚少矣忠臣之节亦宜自屈而信主上之义宜遣大司徒大司空持节承制诏公亟入眡事诏尚书勿复受公之让奏
　　王莽上请刻宰衡印章书
　　臣以元寿二年六月戊午仓卒之夜以新都侯引入未央宫庚申拜为大司马充三公位元始元年正月丙辰拜为太傅赐号安汉公备四辅官今年四月甲子复拜为宰衡位上公臣莽伏自惟爵为新都侯号为安汉公官为宰衡太傅大司马爵贵号尊官重一身蒙大宠者五诚非鄙臣所能堪据元始三年天下嵗已复官属宜皆置糓梁传曰天子之宰通于四海臣愚以为宰衡官以正百僚平海内为职而无印信名实不副臣莽无兼官之材今圣朝既过误而用之臣请御史刻宰衡印章曰宰衡太傅大司马印成授臣莽上太傅与大司马之印
　　王舜等奏
　　天下闻公不受千乘之土辞万金之币散财施予千万数莫不乡化蜀郡男子路建等辍讼慙怍而退虽文王郤虞芮何以加宜报告天下
　　九锡奏诏
　　羣臣请加宰衡位在诸侯王上奏【莽奏起明堂辟雍灵台立乐经制度甚盛羣臣上奏诏曰可其议九锡之法五年正月祫祭明堂诸侯王及宗室子徴助祭咸言宜亟加赏安汉公莽上书固让甄邯等白太后下诏趣议九锡于是公卿大夫博士议郎列侯冨平侯张纯等九百二十人奏可加防命焉陈崇又奏安汉公祀祖祢之仪并从之】
　　昔周公奉继体之嗣据上公之尊然犹七年制度乃定夫明堂辟雍堕废千载莫能兴今安汉公起于第家辅翼陛下四年于兹功徳烂然公以八月载生魄庚子奉使朝用书临赋营筑越若翊辛丑诸生庶民大和防十万众竝集平作二旬大功毕成唐虞发举成周造业诚亡以加宰衡位宜在诸侯王上赐以束帛加璧大国乘车安车各一骊马二驷
　　王莽让书
　　臣以外属越次备位未能奉称伏念圣徳纯茂承天当古制礼以治民作乐以移风四海奔走百蛮并辏辞去之日莫不陨涕非有欵诚岂可虚致自诸侯王巳下至于吏民咸知臣莽上与陛下有葭莩之故又得典职每归功列徳者辄以臣莽为余言臣见诸侯面言事于前者未尝不流汗而慙媿也虽性愚鄙至诚自知徳薄位尊力小任大夙夜悼栗常恐污辱圣朝今天下治平风俗齐同百蛮率服皆陛下圣徳所自躬亲太师光太保舜等辅政佐治羣卿大夫莫不忠良故能以五年之间至致此焉臣莽实无竒防异谋奉承太后圣诏宣之于下不能得什一受羣贤之筹画而上以闻不能得什五当被无益之辜所以敢且保首领须臾者诚上休陛下余光而下依羣公之故也陛下不忍众言辄下其章于议者臣莽前欲立奏止恐其遂不肯止今大礼已行助祭者毕辞不胜至愿愿诸章下议者皆寝勿上使臣莽得尽力毕制礼作乐事事成以传示天下与海内平之即有所间非则臣莽当被诖上误朝之罪如无他谴得全命赐骸骨归家避贤者路是臣之私愿也惟陛下哀怜财幸
　　太后命奏九锡仪诏
　　唯公功徳光于天下是以诸侯王公列侯宗室诸生吏民翕然同辞连守阙庭故下其章诸侯宗室辞去之日复见前重陈虽晓喻罢遣犹不肯去告以孟夏将行厥赏莫不驩悦称万嵗而退今公每见辄流涕叩头言愿不受赏赏即加不敢当位方制作未定事须公而决故且聴公制作毕成羣公以闻究于前议其九锡礼仪亟奏
　　富平侯张纯等请命锡奏
　　圣帝明王招贤劝能徳盛者位髙功大者赏厚故宗臣有九命上公之尊则有九锡登等之宠今九族亲睦百姓既章万国和协黎民时雍圣瑞毕溱太平已洽帝者之盛莫隆于唐虞而陛下任之忠臣茂功莫着于伊周而宰衡配之所谓异时而兴如合符者也谨以六蓺通义经文所见周官礼记宜于今者为九命之锡臣请命锡
　　安汉公九锡防
　　惟元始五年五月庚寅太皇太后临于前殿延登亲诏之曰公进虚聴朕言前公宿卫孝成皇帝十有六年纳防尽忠白诛故定陵侯淳于长以弥乱发奸登大司马职在内辅孝哀皇帝即位骄妾窥欲奸臣萌动公手劾髙昌侯董宏改正故定陶共王母之僭坐自是之后朝臣论议靡不据经以病辞位归于第家为贼臣所陷就国之后孝哀皇帝觉寤复还公长安临病加剧犹不忘公复特进位是夜仓卒国无储主奸臣充朝危殆甚矣朕惟定国之计莫宜于公引纳于朝即日罢退髙安侯董贤转漏之间忠防辄建纲纪咸张绥和元寿再遭大行万事毕举祸乱不作辅朕五年人伦之本正天地之位定钦承神只经纬四时复千载之废矫百世之失天下和防大众方辑诗之灵台书之作雒镐京之制商邑之度于今复兴昭章先帝之元功明着祖宗之令徳推显严父配天之义修立郊禘宗祀之礼以光大孝是以四海雍雍万国慕义蛮夷殊俗不召自至渐化端冕奉珍助祭寻旧本道遵术重古动而有成事得厥中至徳要道通于神明祖考嘉享光耀显章天符仍臻元气大同麟凤龙众祥之瑞七百有余遂制礼作乐有绥靖宗庙社稷之大勲普天之下惟公是赖官在宰衡位为上公今加九命之锡其以助祭共文武之职乃遂及厥祖呜呼岂不休哉
　　陈崇又奏
　　安汉公祠祖祢出城门城门校尉宜将骑士从入有门卫出有骑士所以重国也
　　居摄奏诏
　　泉陵侯刘庆请令安汉公居摄书【元始五年庆上书宜令莽行天子事如周公是年十二月平帝崩莽选立宣帝孙广戚侯子婴年二嵗是月前辉光谢嚻奏言符命莽使羣公白太后欲称摄太后下诏从之羣臣复具礼仪奏诏可明年改元居摄以婴为皇太子号曰孺子】
　　周成王幼少称孺子周公居摄今帝富于春秋宜令安汉公行天子事如周公
　　前辉光谢嚻符命奏
　　武功长孟通浚井得白石上圆下方有丹书着石文曰告安汉公莽为皇帝
　　太后令安汉公居摄诏
</div>
    <div class="pagination">
<a href="西汉文纪_page26.html">上一页</a><span>...</span><a href="西汉文纪_page22.html">22</a><a href="西汉文纪_page23.html">23</a><a href="西汉文纪_page24.html">24</a><a href="西汉文纪_page25.html">25</a><a href="西汉文纪_page26.html">26</a><span class="current-page">27</span><a href="西汉文纪_page28.html">28</a><a href="西汉文纪_page29.html">29</a><a href="西汉文纪_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
