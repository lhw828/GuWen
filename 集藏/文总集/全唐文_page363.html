<!DOCTYPE html>
<html>
<head>
    <meta charset="UTF-8">
    <title>全唐文 - 第 363 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 363 页/共 603 页</h1>
    <div class="content">    臣某言：伏以受恩之地，中外则同；恋主之心，遐远愈切。臣素无方略，又乏理能，徒以久侍掖垣，尝叨衮职，罪已彰於负乘，位犹忝於藩维。一违阙庭，累变寒燠，虚当重任，未答鸿恩。常恐愚效未申，官谤将及；敢不誓心奉职，克己临人。哀矜狱情，节省财用，蠲途诫慎，终日忧勤。而百越殊风，庶失业，流庸未复於田里，逋赋乃积於岁时；邕管防虞，尚劳师旅；海南馈饷，犹资费用；军府屡空，物力将竭。至如奉宣化理，恭守国章，臣实尽疲驽，庶裨万一，将使寇戎殄灭，食货丰滋。臣虽策励，终亦无及。伏乞圣慈矜念，天鉴照临，察臣审分之诚，哀臣沥恳之意，傥获言旋京国，重睹天颜，则汲黯无恨於淮阳，马援不辞於瘴海矣。微臣幸甚，无任感恩恋主踊跃之至。
    ☆温任
    任，和州刺史道冲子。
    ○对承袭称狂判
    甲承袭，称病狂，有司桉以为妄。
    求仁得仁，孔子叹其无怨；达节守节，延陵慕其高风。甲代袭衣裘，家承茅土，志无苟得，爰作佯狂。且元成让兄，初疑人望；丁鸿避弟，终感友言：良史以为美谈，志士称其重义。虽言诈善，尚贤为恶；与其宁失，犹曰从宽。况观过知仁，求之不远；深明知足，取则非遥。而当断以严科，计其大体。参也不敏，何足知之。
    ☆姜公复
    公复，天水人，徙居九真。官比部郎中。
    ○对兵部试射判
    得兵部试举人长垛，请用乐节。太常称格令无文，此乃选士之礼。
    射以观德，乐以和声，将选士於泽宫，必张侯於相圃，所以誓宗庙之宾客，备飨宴之威仪。何忽武夫，而要雅颂？岂徒强饮强食，劳祝史之正辞；采采蘩，令太常之奏曲。且五善之礼，无赳赳之武夫；三耦之间，尽呦呦之鸣鹿。苟用舍而有异，在格令而无文。责乃其不然乎，诉之又益耻也。
    ☆刘巨川
    巨川，贞元时人。
    ○唐故刘府君夫人杜氏墓志铭
    夫人姓杜（阙二字）京兆人也。自魏晋已来，冠冕相继，载於史（阙六字）岁中原盗贼奔突，避地东土，因家南（阙二字）句容人也。父讳（阙一字）志好高尚，性唯沈雅，闺门之内，（阙二字）而成。夫人即其第二女也，（阙二字）聪惠，夙闲箕帚，仁慈内（阙三字）则外闻。年十九，归於刘氏，可谓姬嬴敌美，琴瑟（阙三字）族盛於当时，（阙一字）作（阙一字）於後代。府君不幸，先夫人十（阙三字）君讳（阙一字）行（阙四字）夫人孀居昼哭，至孝成家，享（阙四字）孙有序。何图积善无庆，遘疾弥留，贞元十一年十月十一日，终於江阳道（阙一字）坊之第也，春秋八十有四，临终之时，顿（阙三字）神色不昧，宛若（阙二字）嗣子二人：长曰处，前试上元县（阙一字）次曰处岩。并早承庭训，（阙二字）所称泣血居丧，哀毁过礼。属年月（阙二字）龟筮共违，且以其年（阙二字）月九日，权厝城南。後合先府君之茔，礼也。（阙一字）恐因循岁月，邱（阙三字）见命斯文，用志幽壤。铭曰：
    （阙八字）名齐举桉，貌甚倾国。（阙二字）三从，（阙二字）四德。窆於荒原，松贾斯植。
    ☆周行先
    行先，德宗时人。
    ○为陕州卢中丞请朝觐第一表
    臣某言：臣家忝儒门，才非国器，生休明之代，遇尧舜为君，束发从官，三十馀年矣。曩日佐幕，获在湖南，蒙先圣察臣效愚，录臣克谨，历外台三院，知留务五年，频降丝纶，骤登朱紫，天慈子育，不集戾於微躬，君父之德且深，昆虫之力难报，臣某中谢。伏惟陛下继明授图，诞敷至化，特授以刺史兼经略、观察等使。顷容管镇，任职方隅，逮兹五考。要荒外服，僻陋在夷，不能赋车籍马，以给国储，不能饩牵馈饷，以赈军食，忝列位联，率惭无匹。间岁陛下避狄奉天，省方梁汉，臣不获身当矢石，血溅凶渠。及陛下扫除妖氛，再造区宇，臣复不获扈跸清道，执戈启行。且г率土之毛，莫展事君之节，此臣所以内讼刻骨，上思诉天。苟贪符竹之荣，实惧素餐之刺。臣今年逾知命，齿发已衰，官守炎陬，星霜屡改，乏中和之理行，无考课之彰闻，而炎疠暗侵，桑榆渐迫，常恐一先风烛，永谢圣朝。况复不识觐见之仪，未知班瑞之礼，羔雁列序，空闻於《礼》经，鸩鹭同行，欲求於梦寐。伏惟皇帝陛下煦育动植，酌心元元，垂仁降慈，俯遂愚恳，许臣得对扬休命，舞薰风，则朝拜玉墀，夕归泉壤，愚臣生不恨矣，死且不朽。
    ○为陕州卢中丞请朝觐第二表
    臣某言：昨遣奏事官马元宗附臣口奏，请赴朝觐。马元宗回，奉宣进止，语臣云“君臣之情，不厌相见，朕与卿心无二，缘途路稍远，卿来後即不免朕忧。况乍收复州，士庶恐未安泰，须卿存恤。未能遂卿此志，且不须作来意”者。皇灵特降，天语密开，俯伏流汗，殒越无地，臣某中谢。臣内顾庸虚，谬居藩镇，日月云迈，倏然三年，空荷邱山之恩，未伸丝发之效。隳肝沥胆，岂尽愚诚，从顶至踵，皆承元造，夙夜祗惕，悼心失图。诚愿暂睹鸳鹭之行，获陪羔雁之列，特近宸眷，亲奉德音，则朝闻夕死，臣之甚幸。而军城初复，天意遥轸，恋结之至，尚仰恳诚。今疆埸无虞，干戈已戢，军储戎赋，幸有支持。伏望天意许臣，至冬末春初已来，暂赴朝谒，得申犬马之志，庶尽葵藿之心。碎首糜躯，死之无恨。
    ☆王蔼
    蔼字望之，太原人，水部员外郎华子。
    ○祖二疏图记
    吴郡顾生能写物，笔下状人，风神情度，甚得其态，自江以东，誉为神妙。有好事者，先贿以良金细帛，必避而不顾；设食精美，亦不为之谢，乃曰：“主人致殷勤，岂无意邪？何不醉我斗酒，乘其酣逸，当无爱惜。”乃张素座隅，前即置酒一器。初沈思想望，摇首撼颐，忽饮十饮杯，手（一作斗）无三揖主人曰：“酒兴相激，吾将勇於画矣。”午未及夕，而数幅之：上有帐，於京城之外；帐中有筵，筵中有牺尊二，壶觥即求，而即倍牺壶之数；而乐师差於前，乐有竽琴瑟，有笙镛，有缶有筑，有鼓而棘，若鼓手以合奏也；列坐皆冕带盛服，有持算主事者，有捧就饮者，有凭轼徐来者，有目於骑而回者，有仰吻而ㄉ者，有俯首而肃者，有避席而遗簪履者，有促襟而将进者。此汉公卿祖二疏也。主人久视而问曰：“东向而坐，即行客也，去国离群，而容无惨恨，何为妙？”曰“二疏之去，乃知足也，非疾时也，非时之不礼也，非危於祸机也，非避於谗口也，非失於权利也，既辞勤於夙夜，而果其优游，故颜间无惨恨之色。”主人叹曰：“既不为利易己之能，洁也；嗜酒而混俗，何其高也；图二疏以遗於时俗，劝也。求其能状物之情者，孰有胜乎？”
    ○讽诈
    礼法不可斯须而去，有以礼法而为灾；忠信不可斯须而去，有以忠信而为祸。礼法非灾人之端，忠信非祸人之本，理或有害，则礼法忠信为祸人之萌。狂瞽人之所恶也，效之则恐不及其真；荒酗人之所耻也，履之则恐不自其性。狂瞽诚可恶也，荒酗诚可耻也，临难而保全，则狂瞽荒酗为藏身之薮。礼法忠信直也，狂瞽荒酗诈也，以之保全，则直不如诈之功。呜呼！三皇之前无所用，五帝之後无所不用。
    ☆姚岘
    岘，官陕虢观察使于ν参军，不胜ν暴虐，自沈於河。
    ○对典乐羽判
    乙典乐，掌羽干戚，不知屈伸俯仰。人或非之。云：所主者器，未达其文。
    声以成文，乐可易俗，期於五者不乱，故使八音克谐。尔乙於何，典斯器也？爰执干戚，虽职列伶官；徒纪铿锵，则义同制氏。欲使齐其缀兆，节以屈伸，纵曰仲由兼人，不及锺仪守职。周旋罔坠，礼仪何愆？或者见非，诚为参不敏也；而辞且能顺，勿谓夔其穷欤。
    ☆许勃
    勃，官秘书丞。
    ○论语笔解序
    昌黎文公著《笔解论语》一十卷，其间“翱曰”者，盖李习之同与切磨，世所传率多讹舛。始愈笔大义则示翱，翱从而交相明辨，非独韩制此书也。噫！齐鲁之门人，所记善言，既有同异，汉魏学者，注集繁阔，罕造其精。今观韩李二学，勤拳渊微，可谓窥圣人之堂奥矣，岂章句之技所可究极其旨哉。予缮校旧本数家，得其纯粹，欲以广传，故序以发之。
    ☆李冉
    冉，德宗时官右司郎中。
    ○举前池州刺史张严自代表
    臣某言：伏惟建中元年正月五日制条，“诸州刺史授讫，於四方馆上表，让一人自代”者。前池州刺史张严，苦节立身，直躬激俗，洁廉惠爱，特异常流。自军兴以来，职役繁重，江淮百姓，多有流亡，张严在任三年，辟田加户。顷因公坐法至免官，在理可容，原情堪录。臣当州自定两税以来，讵今四岁，户口减省，差科日增。臣无政能，坐待颠踬，使严代处，必有成功。伏望天恩，遂臣诚请，无任悃款之至。
    ●卷六百二十三
    ☆宋申锡
    申锡，字庆臣，史失其何所人。第进士，宝历中累转礼部员外郎，充翰林侍讲学士，文宗大和二年拜尚书左丞，进同中书门下平章事，五年罢为右庶子，再贬开州司马，七年卒。开成元年诏复正议大夫尚书左丞同中书门下平章事，赠兵部尚书，谥曰贞。
    ○义成军节度郑滑颍等州观察处置等使金紫光禄大夫检校司徒使持节滑州诸军事兼滑州刺史御史大夫上柱国陇西县开国公食邑一千八百户李公德政碑铭（并序）
    夫辰象上分於天，圣人以躔次而辩乎九土；川岳下镇於地，王者以疆理而准乎四海。我唐受命，以立人极，参天地之数，体皇王之道，悬爵禄，裂郡县，以牧兆庶，以叙群材。是以内有宰衡宗工之职，尹正天下，缉熙庶绩；外有方伯连率之任，董训戎律，考察风俗。伸之而宪章大备，本之而神人协和，交畅庞鸿，耿耀休烈。故能光宅万国，德隆三代，忠贤间出，翼戴扶卫，腾英声於夷夏，炳洪模於简册。建中四祀，盗据宫阙，德宗皇帝遵避翟之义，行巴汉之狩。时则有若太师西平王，戡大难，定大功，拯遏横流，匡复社稷，精诚贯於日月，神用迅於风雷，阴德感於生灵，元忠书於甲令，超卓百氏，芬华一门：此公之代业也。至若贰师成功於西域，飞将名播於北平，校尉夺胡虏之气，侍中践戎马之地，太尉父子以大议佐国，乐安弟兄以持功居位，博士讲论於武观，谏议朝拜於兰台，兖州以清约率下，白马以功直著绩，植节抱义，秉武兴文，何代无人，今古相望：此公之胄绪也。以言乎西平王，则长源峻址，从而可知也；以言乎公，则蕃衍茂大，推而可知也。
    公名听，字正思，西平王第八子也。幼有远略，长而喜书。辛贤将帅之风，推归庆忌；周勃简重之体，多属条侯。常加心义揣磨，功名感激，探前古成败之事，识先儒劝惧之旨。虽任子以著令，轻起家而就拜，释褐三迁，调补秘书省著作佐郎。鸿翼将抟於九霄，骥足未展於千里，始慷慨而徇志，故优游以从军。自是改殿中侍御史，领襄阳行府之职。有郦定进者，故为西平王麾下小将也，後以事获罪，械传灵台，公知其有武力，他日之可用也，以部曲故吏，送之咸阳。定进感公之知，唯恐不得其死。及讨刘辟，负羽前驱，以功入为左神策军将军，因以激语感动军尉曰：“西平王尝以此军收京师，宜选子弟，参用慰抚。”常山恣睢，不修职贡，诏发禁旅，涉河问罪。公欲因事自显，决然请行。至止之日，公阴察潞帅卢从史首鼠两端，辅车合众。公献策於护军中尉吐突承璀，请遂擒之，承璀不之应也。以权不在己，未敢先动，乃察疏其事，指言可取，虽将不内御，而诏已中决。顷刻未就，危变在虑，公曰：“事集，国家无遗镞之费，坐复五州之地；不集，独可斩一夫之首，以徇三军之士。”给出潞垒，缚於槛车，协力同功，以时参定。特拜左骁卫将军兼御史中丞。破虏书勋，功高出冠於诸将，畴庸茂典，卫尉入侍於未央。
    朝廷益器全才，将委重任，试以牧人之术，观其驭众之能，旋授蔚州刺史。自蔚州五迁至楚州刺史，以忠信治军旅，以慈惠恤鳏孤，以易简为吏师，以谨严亲警卫。守三郡，将两军，去如始至，言皆可复。而富利之及於人，功实之济於国者，布在州里，播於声诗。公之守飞狐也，属艰难之後，开元旧制，浸以隳废，冶牟利，ゾ杂为巧，虽死罪必报，而奸弊不禁。公创开五炉，日铸炫钱五万，作为俭式，无敢误犯。人受其赐，於今称之。公之据安陆也，以上蔡不庭，专部进讨。公提徒步之卒，饵狼虎之口，当矢石者十七战，拔营栅者十四所，麾申州外壁，扌斩锺山全邑，其所挫败，不可胜纪。公之牧山阳也，会郓盗挺祸，天兵压境。公引寿春金痍之旅，杂淮阴篙楫之师，与五诸侯，分疆夹击，水陆兼道，直趋句山。公独当一面，首下四邑，奉诏最後，成功最先。传海拒河，人心惶骇，系公勇进，殆至扑灭。
    自楚州三迁至太原尹河东道节度使，自中宪六加至检校右仆射司徒，若贯珠叠玉，天与神授，不知其所以然也。公之节制夏台也，执专征之弓矢，驱犯塞之犬羊，堡壁作固於金汤，烽燧不惊於疆埸，三月而报政，周岁而策勋。去病转战於陇西，张堪殷富於河北，我有馀俗，时多与能。公之分阃灵武也，兵三覆以败戎虏，田万亩以实仓箱，地搜遗利百千计，岁省公费二十万。破羌之略，合充国之前规，积粟之多，曷唱沙之有备。公之居守太原也，一年而χ鼓不鸣，刑政以清；二年而足食足兵，荒闲辑宁；三年而事有常经，皆可作程。五伦之去会稽，攀车叩马；陈之离益部，老泣幼啼。各极一时，不谢二子。宝历元祀，公朝京师，敬宗皇帝引对便殿，劳问之礼，有以加等。秉圭入觐，韩侯更锡其辂车；鸣玉在朝，士会亦加於冕服。赐诸侯以钺，换大将之旌旗，改拜义成军节度使郑、滑、颍等州观察、处置等使兼滑州刺史，馀并如故。崇庙中受之重，膺外推毂之寄，威令先路，仁声载途，班白孩提，踊悦相贺，畏贾父而来晚，恐杜母之不至。公行将入境，坐鲜温席，问黎人之疾苦，推征赋之轻重，相山川之颓坏，审仓廪之虚实，阅甲卒之众寡，量衣食之薄厚，如风偃草，大革讹俗。元和中岁，师旅荐兴，邻境官军，寄食吾地。物力殚屈，比屋流离，簿书有堆委之烦，闾井有徵责之弊，逋租宿贸，系於空文。一旦之间，尽削名数，以度量、权衡、缗镪可计者，大凡七十八万。若大旱之沐膏泽，穷阴之煦阳和，感动人心，声走区夏。朱晖之明惠贷，刘宠之去烦苛，方其事实，不啻过也。施於有政，曾未逾时，爰适乐郊，就庇德宇，视远犹迩，相与如归，外入版籍者二千家，新垦荒莱者三千顷。信臣之耕农岁辟，桓阶之人户月增，比其惠怀，曷足多也。先是濒河之地，殆百万亩，以权力相假，以富利相瞻，因其饶衍，窃占经界。公视其沃瘠之上下，与其艺植之劳逸，稽夫家之数，计种食之费，度地任力，随而受之。农其茂功，土化甘壤，一军绝歉食之叹，万井兴多稼之谣。王景之起废芜，崔瑗之变蒲蔺，较其功利，无以加也。日者水旱无备，帑藏不充，兵食有菽麦之杂，军装乏缯纩之制。公省溢员之职，罢冗贸之徒，收散坠之羡财，减浮靡之甚费，用此惠济，沛然有馀，行及其期，不愆於数。耿秉简易以经务，段频仁爱以垂声，参其能否，非所贵也。戎马之地，气尚杂习，三河之所殷会，四方之所枕带，逋逃容隐而为薮，萑蒲积习以成风，人用轻生，吏不知禁。公纠察有制，宽猛相济，涉道途者，若游於堂室，设门庐者罕用於关键，重装大贾，通行昼夕。岑熙之犬不惊吠，黄霸之路不拾遗，考其政术，讵可称也。军有亲老，加之以衣服；卒有死丧，赙之以布帛；籍有虚缺，差第其功劳；职有罢免，选任其子弟。而又勤其部伍，习其武艺，辩背水登山之形势，明攻城野战之便利，校弓矢之疏密，试剑戟之钝。人百其勇，士一其诚，怀德惠而恐没其身，负恩泽而不爱其死。郄之义府斯在，韩信之军法以行，宜乎表正群方，藩屏王略，居三公之府，作十连之率。自朔方以抵於右辅，自沛郡以至於滑台，出入数十年，绵亘数千里。重侯奕业，龙节武符，森戟以连户，拥旌轩而接壤，皆公之弟兄，更拜迭代，自两汉以来，未有如公茂族显赫於天下也。握重兵，居要地，而人心不厌；受高寿，食厚禄，而时情未满。实以西平王勋德方传於带砺，而公之绩用克绍於堂构者也。
    圣皇践位之明年，以大和纪岁号，庶政惟新，万物更始。云龙协而君臣同德，天地交而邦国泰宁。三州耆艾，百城庶吏，介胄之士，缁黄之徒，莫不感公之仁，饮公之惠，填城溢郭，越月逾时，或裹粮以即路，或零涕而乞拜。公始谕之以义，终则诘之以威，而人心逾炽，势不可遏。监军使宋守义列疏其事。上方忧勤理道，属任长帅，於是降发中之命，旌得贤之举，披文以徵乎卫鼎，述德以方乎晋钟，宣畅能事，允归行实。公抗疏牢让，谦惧不称。然帝心所重，终不得请。君子谓公之建一碑也，获三善焉：邦人爱戴，形於文奏，一善也；恳辞叠至，乞寝篆纪，二善也；茂功显迹，存乎不朽，三善也。成此异美，焕乎国风。庶元凯之勋，永垂芳於岘首；窦宪之绩，不专耀於燕然。词臣奉诏，勒铭贞石，其词曰：
    天地正气，间生人杰。□雷遘屯，卓立勋节。社稷匡复，神感悦。方夏宁，ビ氛荡灭。德不望报，功无自伐。拯彼生灵，遏其溃穴。公之代业兮，耿乎前烈。（其一）
    海岳粹精，炳为英灵。代济忠贤，国有典刑。下绩侯服，上应将星。桓桓武功，郁郁文经。才实兼姿，登翼泰宁。出车受，叠耀帝庭。公之似续兮，播乎德馨。（其二）
    剖符三郡，钺四镇。待物以诚，示人必信。灵邱法铸，安陆接刃。淮阴降旗，朔方乘衅。鸣沙翦寇，并州不阵。惟道是从，惟义是顺。公之报政兮，秉圭入觐。（其三）
    郊劳有礼，宴喜有容。披呈肝胆，协契云龙。振耀来仪，欣戴时邕。宏宣利泽，懋建功庸。锡以辂车，赐之歌钟。麾幢迭代，带砺分封。公之事业兮，载援高踪。（其四）
    西自朔方，亘於右辅。东及淮徐，达於郑圃。政循兄弟，军传子父。陟为龙光，袭彼龟组。并列门戟，俱开幕府。辉焕丹青，超卓今古。公之庆锺兮，享此多祜。（其五）
    广武绝涧，黎阳要津。河山气象，京洛风尘。劲卒利兵，畅毂文茵。殿於是邦，牧彼疲人。当朝受命，指日遄臻。华巅熙熙，翦发欣欣。公之戾止兮，煦然如春。（其六）
    淄右不虔，王师问罪。兵车骚动，道途繁会。徵责征营，伏窜颠沛。昭布惠训，周知利害。虚籍必除，逋租尽贷。罔不礼畏，罔不爱戴。公之去弊兮，同伤是赖。（其七）
    商归市井，农复田畴。甍栋云罗，马川流。昔叹两岐，今也惟杯。昔歌五，今也重裘。门罕扃固，路无苛留。俾之欢康，不复劳愁。公之惠化兮，实在贤侯。（其八）
    邈岐垒垣，增除戎器。精练武旅，驰驱介驷。履馀资，仓储大备。其下皆让，与人共利。金散廊庑，风行土地。善则归人，材无所弃。公之谘访兮，允协军志。（其九）
    辉宣理行，旌别循良。尊临千里，表率一方。彼邦之人，出言有章。媚於天子，观为国光。岂无竹帛，岂无常。愿兹篆刻，可揭康庄。公之德政兮，垂休无疆。（其十）
    ☆熊执易
    执易，贞元元年进士，官右补阙。
    ○武陵郡王马公神道碑
    大唐将军，能扶赞神武，斩艾不王者，曰太尉扶风王。薨二十二年，而长子蔚州牧御史大夫武陵王钺，自朔易归葬於万年铜人原。贞元戊寅岁五月六日克窆焉，礼也。呜呼！自代宗末洎今上贞元，二纪之间，所求乎高明昌盛之家，伯仲肯构之力，而能保勋烈於上，继事业於下，包前庆以滋大，食旧德而日新者，蔚州有焉。
    公讳某，字某，其先茂陵人。在尧舜揖让之盛，则庭坚作士，而五刑五流克明，伯益作虞，而草木鸟兽咸若。在殷周质文之际，则造父启封而秦始大，宣孟作忠而晋蕃衍。此其泉源之奥焉。洎炎灵反动，伏波为汉室天柱；文教中兴，南郡为孔门木铎。此其祖宗之表焉。在皇朝，松、安、、鄯四府都督陇右节度加、三州刺史右武、左武二卫大将军扶风公食邑千户赠光禄卿府君讳正会，公之曾祖也；左司御率府兵曹参军赠太子少保府君讳晟，公之皇祖也；四镇、北庭、泾原、郑、颍等节度使开府仪同三司尚书左仆射知省事兼御史大夫扶风郡王赠司徒太尉府君讳，公之烈考也。於戏！在元宗时，太尉仗剑万里，建绩二庭，实猎边陲，振扬公阃，七戎六狄，莫敢内侮。盖神贶灵庆，公生伊西，实忠精是感也。在肃宗时，太尉乃唱大义以逾绝域，提一旅以应王师，既清西夏，乃定有洛，功荩郡帅，勋在二京。公与母弟绩，恋於大荒，来宁上国，睹兹盛业，实勋烈有嗣也。在代宗时，太尉乃总大兵，居上将，载云旗，控朔陲，旄头销於舁谷，蚁聚遁於虎落，业挥而载，气戎旃，火烈其威，金声方革，膻腥不敢迩边者十年。公赏耳目旌门，手足闺壶，万锺之赋，自我以财成，七校之雄，多予以畅遂，实父蛊裕而天宠浃，内行积而公议归也。故公自初命四迁至太子左赞善大夫，历光禄少卿左骁卫将军。从祖司徒节制太原，奏统中军兵马，拜左卫将军武陵王，寻加御史丞。丁内艰，起复右卫将军兼云州刺史大同军使，迁代州刺史石岭镇北兵马使代北军使。为本道所请，复将中军兼御史大夫。迁蔚州刺史横野军使代北都知兵马使。
    呜呼！公之致身也，以言乎天性，则挺奇表於劲俗，叶嘉庆於神州，徇国可以彰忠，克家可以明孝；以言乎朝容，则阶贵胄以统环卫，著通籍以履周行，仍朱户可称，赫翼宸居，是谓严重；以言乎邦政，则本慈惠以抚三郡，导滋殖以厚万人，乘塞寝析，智也，告终罢市，仁也；以言乎戎律，则尽瘁以被乎战阵戮力以承其师帅，书功在代郊，可不曰勇哉。启手足归全，可不曰果哉，总众美而可覆，恤平昔其如在，蔼有茂实，念无愧辞。夫人南阳郡樊氏，故侍御史衢州别驾晁之女，之死之叹，母天莫移。嗣子前汾州平遥尉澹，次泳、湘、渐、、深，免丧之哀，心目皆瞿。长女归濮阳吴会，次服沙门之教，次归汝南周邕，洎幼女三人，婉稚年以室处。公之令弟皓，右神牙军将兼御史中丞，禀天策以警紫垣，统禁旅而环黄屋，贞忠一德，同力帝家，存没永违，茹哀天壤。次，前太常寺奉礼郎。次晔，前扬州参军，并擢宏文馆明经。盛矣夫！光禄之威忄詹西陲少保之道高齐俗，太尉之神扶圣祚，君侯之惠敷朔郊，将军之忠卫宸极。君子曰：“田宗三王，彼可全矣，石氏万石，我何谢焉。”呜呼！非夫人明柔慈爱，孰抚吾室；非爱弟仁厚忠肃，孰昌吾族。而诸孤能承佐先轨，惧陨厥问，周爰叔父之仁旨，载扬景行之遗烈。敢稽代绪，以表道周。铭曰：
    将星有耀，烛天煌煌。武库多材，我宗最良。在昔光禄，登坛保疆。乃拥节旄，以扼河湟。左衽畏慕，右地雄张。降及司徒，其道大彰。遭德孔艰，致命一匡。既复区夏，乃轨豺狼。彤弓专征，元戎启行。实倡九牧，以定四方。贤哉长嗣，居焉庙堂。庸勋是承，父子皆王。再秉龙韬，中军以扬。出授鱼符，北地周康。古人有言，遏逸前光。令子罔愆，继序不忘。精腾魄复，天望地藏。高坟揭然，丰碑在旁。雨露既濡，松柏苍苍。独有代功，著於缣缃。
    ☆崔膺
    膺，博陵人。为徐、泗、濠节度使张建封客。
    ○金镜赋（有序）
    镜之鉴也，云不能蔽，风不能摇。涵虚待物，物莫之挠。有同君子，执恒德，不惑於变，故志而赋焉。
    太阴之精，流为金英。隐耀山谷，待人启明。在镜未辨，因扣得声。良工拣择，销炼专诚。我非工不能成器，工非我无以发名。於是考斗建，候天清。波上飞焰，日中铸成。磨洗既毕，澄莹秋日。玉匣初开，寒光飞出。仰映晴空，天地洞通。万象在中，虚涵不穷。湛为寒潭，摇为飞电。任在公以无心，有妍媸而自见。鬼无遁灵，怪无隐形。潜应变蚀，气运青冥。向阳乌而燧发，照金波而水泠。或青春晓霁，挂於广庭。照耀承ニ，皓景延昼。乍见红颜之外透，忽惊粉壁而中漏。待物以虚，无大不受。烟萝遥列於阶前，青翠倒写於堂後。或夜悬高阁，或远临澄江。色合天而为一，规分月而成双。元蟾跃影於藻井，娥飞艳於前窗。有时深房，倚在暗壁。隔帘帷之重掩，诱云山而入隙。方高临以思元，见寥天之凝碧。若乃穷阴岁暮，风沙号怒。云掩七曜而光绝，波扬百川而影灭。宇宙晦蒙，我独皎洁。群物荡摇，不挠澄澈。时清则动日月而扬辉，天昏则与氛雾而迥别。人皆持此以饰容，予将鉴之以明节。
    ○灵识和尚塔铭
    至道惟微，明者见之；佛性本空，达者悟之。若根非宿植，智非天假，叩虚求有，终无得焉。爰有高门之庆，锺为释门之秀，曰灵识和尚，俗姓赵氏，本天水人，唐御史大夫范阳节度使章之孙，侍御史陶之子。不敢远述世德，尊梵教也。和尚生而聪明，婴孩有异。鹤不举翼，居然冲天之姿；莲未出池，已为不染之质。弱岁不乐浮华，稽请父母入道，年十五削发，二十受具。一悟真乘，永离缠缚，地超殊境，爱断俗缘。心游寂寞，纵自在於方外；身等池水，遗哀乐於世间。遂衲衣蔬食，趺坐一床，身不偃卧，以至终寿。水澄则照，万象皆澄；心湛不动，众自来归。法既流行，身乃归化，以贞元十六年五月二十三日夜，右胁著地，叠足涅於扬州江阳县向善寺。春秋六十，夏腊三十。弟子自悟等，心受遗教，耳绝惠音，双树既枯，百身何逮。今与弟子志悟等建塔於江阳县弦歌里，以膺久阅行实，故命为铭曰：
    云生虚空，行无所止。偶过为雨，施泽则已。群生既苏，昏醉醒起。乃顺大化，反真太始。默诲黎，哀倾都市。人妄悲伤，我无生死。示身於世，如沤浮水。起灭相寻，夭寿一矣。塔闲九原，法流千祀。後人闻风，仰德於此。
    ☆李宣
    宣，贞元时人。
    ○对立生祠判
    甲有惠政，被立生祠，百姓祈祷，因而获福。或告有妖术。诉云：非所能致。
    考龚黄之迹，穷卓鲁之化，不孤良吏，可谓能贤。甲惠训聿修，仁政斯举，丕变旧染，化居恒风。叹歌邵之徒勤，想借寇之无及，冀全遗爱，遂建生祠，殁无愧於张苍，存不谢於王涣。因心所感，纵获福而何伤；唯道是从，岂为术之能致。告之诚谬，诉乃有孚。
    ☆韦渠牟
    渠牟，京兆万年人。初为道士，复为僧。兴元中，韩镇浙西，奏授校书郎，进四门博士。贞元十二年擢右补阙内供奉，岁中至谏议大夫，再擢太常卿。贞元十七年卒，年五十三，赠刑部尚书，谥曰忠。
    ○商山四皓画图赞（并序）
    故人清河房茂长刺商山，成简静之化。曰“隐居之类也”，画兹图以贻予。缅乎沈吟，想似之不足，故为文以懿之。词曰：
    焕焕煌煌，为圭为璋，孰光乎不耀之光；幽幽深深，为山为林，孰系乎不系之心。足知乎虚室生白，元门不关，流水去住，清风往还；岂比夫稷契在世，巢由在山，一物有累，两心不闲者哉。闲之谓何，簪裾薜萝，本不干我，岂云其他。熙熙忻忻，与时为春，匡汉避秦，惟兹四人。於德之邻，不孤其身；於涧之滨，不迷其津。绘事後素，孰知其故？想像仪形，念兹丹青。煜煜紫芝，深谷逶迤，俯仰今古，空林住时。凤岂无德，鸾皆有群，出处语默，商山白云。
    ☆韩皋
    皋，字仲闻，太傅子。擢贤良科。贞元中累拜尚书右丞，元和时授忠武军节度使，入为吏部尚书兼太子少傅，长庆元年拜尚书右仆射，为东都留守。卒年七十九，赠太子太保，谥曰贞。
    ○广陵散解
    妙哉嵇生之为是曲也，其当晋魏之际乎。其音商，主秋声。秋也者，天将摇落肃杀，其岁之晏乎。又晋成金运，商金声也，所以知魏云季，而晋将代也。慢其商弦，而与宫同音，是臣夺君之义也，此所以知司马氏将篡也。司马懿受魏明帝顾托後嗣，反有篡夺之心，自诛曹爽，逆节弥露。王陵都督扬州，谋立荆王彪，毋邱俭、文钦、诸葛诞前後相继为扬州都督，咸有匡复魏室之谋，皆为懿父子所杀。叔夜以扬州故广陵之地，彼四人者，皆魏室文武大臣，咸败散於广陵，故名其曲》为广陵《散，言魏氏散，自广陵始也。止息者，晋虽暴兴，终止息於此也。其哀愤躁蹙よ痛迫胁之旨，尽在於是矣，永嘉之乱其应乎。叔夜撰此，将贻後代之知音者，且避晋魏之祸，所以托之神鬼也。
    ●卷六百二十四
    ☆浩虚舟
    虚舟，隰州刺史聿之子。中宏词科。
    ○解议围赋（以“词理精通”，“释然自溃”为韵）
    王子猷之延宾暇时，偶切磋於经史，遂交战於言词。出奇而彼力方壮，向敌而吾矛莫持。阻辩口而不通，去来都绝；闭赤城之深固，中外生疑。既而谢妇侧聆，翠帷潜至。察攻讨之馀势，知胜败之有自。情甲遂辟，纵堂上之奇兵；灵府忽开，出身中之利器。是用自伐，期乎不争。因渔猎之近习，得筹谋之至精。纵吟啸为鼓鼙之雄，倍增其勇；察颜色为风云之候，暗识其情。然後以德而攻，当无向背。迎心石以奔北，望词锋而乱溃。一来一往，环回於文苑之间；或否或臧，蹂躏於儒林之内。已而容势相悬，抵摧莫前。击触而刚肠已折，交侵而锐气难全。去不可逃，顾咽喉之绝矣；败无相救，觉唇齿之茫然。观夫忠甲不免，德藩何益。望风而坚劲不保，挫气而秉持尽释。俄执讯於折角，将犒师於重席。验运输而经笥不穷，察包裹而智囊犹积。是以格斯辟，书文必同。逆无不服，滞无不通。义橹罢持，倒载於德车之上；仁宝悉获，横行於王道之中。故得学海长清，言雠不起。百家咸凑其轨辙，六籍各分其疆理。是使孤陋寡闻之徒，永愿服膺而已。
    ○王者父事天兄事日赋（以“子弟诚贤，国家靡失”为韵）
    二仪覆载，德之广者唯天；三光照临，明之大者唯日。故王者於天也，父事无怠；於日也，弟恭靡失。布和施令，将成不宰之功；明目达聪，欲亚无私之质。当其万邦作贡，四海为家。仰元气而晨昏靡隔，指阳精而伯仲非赊。草色难穷，屡轸南陔之恋；棠阴易匿，常思棣萼之华。所以化洽中原，祥臻上国。法寒暑观从政之道，无薄蚀见相容之德。登封泰岳，犹疑陟岵之时；展礼东郊，似望在原之力。爱敬无攵，恪恭尽虔。窥一气异历山之泣，攀六龙为荀氏之贤。覆焘成功，且异靡瞻之义；古今垂象，难穷以长之年。且夫致敬唯精，倾心仰止。谁婴同席之乱，谁效攘羊之旨。曾闻有阙，远怀几谏之心；每惧曰明，宁有远游之理。所以法前哲，规後嗣。播洪猷，恢至美，教天下之为人子者矣。又若卑己谦恭，端心恺悌。同明无终鲜之叹，可爱有既和之体。桑榆未及，鲁卫之道咸兴；葵藿皆倾，管蔡之雠不启。所谓扶枝叶，固根蒂。播仁风，匡大礼，教天下之为人弟者矣。范人伦者，莫先於元首；遵孝理者，在致乎精诚。必有尊也，天其父；必有先也，日其兄。九服洽和，若嗣高於广大；万机洞照，契承照於贞明。故得孝道日彰，休声风靡。指圆荩兮钦若，仰红轮兮翼尔。由是海内无贼子奸臣，吾君如此。
    ○行不由径赋（以“处心行道，有如此焉”为韵）
    澹台灭明，幽栖武城。感朴直之风散，恶奸邪之径生。苟正其身，宁偏僻而是履；不以其道，故斯须而不行。想乎尘满荆扉，草迷荒野。追游不慎其经历，咫尺固难於出处。锺山石上，杖藜之意殊乖；蒋氏庭中，携手之期顿阻。牢落幽居，交从日疏。顾履危之若是，将苟且其焉如。访野径以闲游，恐穿松竹；出衡门而独步，不绕园庐。嘉夫砺志草茅，规行畎亩。避幽隐以不到，视崎岖而何有。芜城独赏，宁游旧井之间；山馆时归，肯逐樵人之後。至若草树沈沈，幽芳阻寻。络野之茅阴自合，缘溪之苔色空深。以遨以游，见徇公灭私之志；一动一息，有去邪崇正之心。是以萧索乡闾，虚闲襟抱。优游多辙之穷巷，来往疏槐之古道。花间绝迹，念蹊树之徒芳；原上无人，惜皋兰之暗老。且遵道如砥，持心若弦。信无私以白首，将抱直以穷年。颜生负郭之田，有时窥矣；谢氏登山之屐，无所用焉。既而披蔓草之荒凉，见游人之逦迤。方检身於邪正，宁系怀於远迩。杨朱悲道丧，事亦如斯；阮籍哭途穷，意殊若此。当举直以错枉，冀风行而草靡。苟非贤智之为心，孰能如是。
    ○陶母截发赋（以“宾至情极，无惜伤毁”为韵）
    陶家客至兮，方此居贫；母氏心耻兮，思无馔宾。断鬓发以将贸，庶珍馐而具陈；欲明理内之心，不求尽饰。庶使趋庭之子，得以亲仁。原夫兰客方来，蕙心斯至。顾巾橐而无取，俯杯盘而内愧。啜菽饮水，念鸡黍而何求；舍己从人，虽发肤而可弃。於是搔首心乱，低眉恨生。畏东闾之恩薄，归北堂而计成。拂撮凝睇，抽簪注情。解发而凤髻花折，发匣而金刀刃鸣。喜乃有馀，惭无所极。窥在握而错落，抚垂领而绸直。锋不碍，翻似雪之孤光；倭堕徐分，散如云之翠色。已而展转增思，徘徊向隅。元鬓垂颅而散乱，青丝委簟而盘纡。象栉重理，兰膏旧濡。伤翠凤之全弃，骇盘龙之半无。观夫擢乃无遗，敛之斯积。凝光而粉黛难染，盈握而腥膻是易。将成特达之意，欲厚非常之客。宾筵既备，空思一饭以无惭；匣镜重窥，岂念同心而可惜。及乎宴罢空馆，闲成晓妆。纟丽换新髻，钗迷旧行。诚伐木之可亲，疏而是愧；苟如之足慕，断亦何伤。重义者情莫违，厚慈者身可毁。语其决，同勉虞之一战；思其仁逾训孟之三徙，昔三咸陶氏所以成大名。母贤如此。
</div>
    <div class="pagination">
<a href="全唐文_page362.html">上一页</a><span>...</span><a href="全唐文_page358.html">358</a><a href="全唐文_page359.html">359</a><a href="全唐文_page360.html">360</a><a href="全唐文_page361.html">361</a><a href="全唐文_page362.html">362</a><span class="current-page">363</span><a href="全唐文_page364.html">364</a><a href="全唐文_page365.html">365</a><a href="全唐文_page366.html">366</a><a href="全唐文_page367.html">367</a><a href="全唐文_page368.html">368</a><span>...</span><a href="全唐文_page364.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
