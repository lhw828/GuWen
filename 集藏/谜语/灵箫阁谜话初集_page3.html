<!DOCTYPE html>
<html>
<head>
    <meta charset="UTF-8">
    <title>灵箫阁谜话初集 - 第 3 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵箫阁谜话初集 - 第 3 页/共 7 页</h1>
    <div class="content">　　吹来疏影助游谈，乘兴提携腕力担。收放莫教轻撒去，岭南翘首望江南。（纸鸢）
　　几枝幽影欲侵檐，片片风摇醒黑甜。高洁自应悬恋切，冰肌那有絮泥沾。（铁马）
　　为君装点一开函，歌舞阳春脱舞衫。堪笑旁观如木偶，不分真伪语喃喃。（工戏人）
　　题为《梅花杂咏》：
　　（隐：网巾）
　　淡妆浓抹系人愁，腻粉涂朱傍陇头。结束一场真幻影，品题还是旧名优。
　　（隐：百像图）
　　画里冰魂为写真，移来幻影却如神。清标笔笔形容久，拟得芳姿亦可亲。
　　（隐：货郎鼓）
　　一手携来两面分，几回摇落几回闻。借他金钮牵连合，陇畔终开香气温。
　　（隐：醒木）
　　层层枝叶可寻根，逐段分开细评论。千古芳名堪击节，一经赞叹一销魂。
　　（隐：流星）
　　落魄江湖兴未阑，全凭收放任人看。冰心铁骨群瞻仰，无限情牵一指弹。
　　（隐：银铢锭）
　　东君何事蹙红颜，只为钻研自手删。痛惜下梢磨折尽，几行血泪点成斑。
　　（隐：耳环）
　　一湾瘦影一轮圆，肉眼分明也望穿。待得晓妆轻摘下，朝来又挂两垂肩。
　　（隐：肥皂）
　　握手真成莫逆交，暗香浮动自含苞。平生只解团圆趣，揉碎梅花任喫敲。
　　（隐：对君坐）
　　芳踪何故浪漂摇，捷足先除落叶蕉。小有胡床堪席地，起身还听响萧萧。
　　（隐：换头）
　　携来铁笔任抽毫，耳听芳声首自搔。片刻分开旋即合，笑伊握手未能操。
　　（隐：竹帘子）
　　柴门静掩待如何，望眼迷离日渐过。最爱月移开复倦 ，横斜疏影系情多。
　　（隐：松江笺）
　　窗前开卷浣溪纱，采落人间五色霞。一自诗人品题后，丰姿端的胜桃花。
　　至以诗句为谜面，或五言、七言，或古体律绝，均底面浑成，荦然可诵，亟并录之：
　　三月春将尽，离人尚未回。西楼凭眺处，珠泪已成堆。（射《西厢》）莫去倚阑干 。
　　谁道鲤鱼深，水深鱼不见。且自闭西楼，浑如关盼盼。（射《西厢》）潜潜等等。
　　天半朱霞起，重楼十二层。瀛洲多少客，学士尽来登。（射剧目）烧骨计。
　　四面攒山入望平，远连丫髻一峰横。凤城门外无遮会，挥去黄尘了众生。（射志目）田子成。
　　春潮暖浴凝香脂，媚眼微开力不支。一幅锦袍初受赐，君王含笑并肩时。（射志目）湘裙。
　　十二年华最可人，宜春小院正初春。情抛一点心无主，拳母睢儿事不伦。（射志目）荷花三娘子。
　　山大如拳未可移，半沦于海半东夷。丘荒若此浑难绘，愁煞当年顾恺之。（射志目）石清虚。
　　丁字江边渡口纡，阊门日涌一轮孤。初来此地无人识，缘是池中物未苏。（射志目二）河间生、蛰龙。
　　修到痴聋作阿翁，郎当齿豁又头童。杨稊已秀人休笑，得个佳儿闾可充。（射志目三）龙、钟生、大男。
　　韫檀而藏诸，谁知韫珠玉，遥望丰城光，道是龙埋狱。读书已三军，窥园所不欲。我愿燃神犀，照尽人间曲。（射成语）匣剑帷灯。
　　分明是虎丘，景况何零落。斜月蹙如钩，征途漫若索。石消磬 半悬，草冷茸初薄。幸有抟丸 意，相将合力作。（射成语）虚张聲势。
　　秋色来何处，林疏葉半浮。清晶揩似镜，浅淡凝如油。故壑云群散，愚山景已售。伫看无限感，晓日正悠悠。（射《百家姓》）柏水窦章。
　　畴昔齐鲁篇，八荒传旧俗。孔孟道以尊，文武诗可读。奕奕莫于京，容我承私淑。喟然叹其远，瞻顾何由逐。屈指百十年，世冷谁成熟。独有怀忧人，涕泗抱经哭。（射诗二句）风流儒雅亦吾师，怅望千秋一洒泪。
　　以诗句为谜面，杂见于报章杂志者，东鳞西爪，即求其佳者，十不得一二，至以词曲为谜底，则更难而又难之矣。
　　如正定吴雨轩先生之：
　　无端惊醒梦辽阳（黄莺儿），莲漏迟迟韵正长（声声慢）。刺罢鸳鸯双指倦（绣停针），妆台斜倚盼张郎（懒画眉）。
　　淼淼春波昨夜生（江儿水），浔阳把酒怅离情（江头分别）。橹声摇碎波心月（夜行船），几点疏星钓舫明（渔家灯）。
　　蕙风之：
　　世界繁华快事多（天下乐），新来风景较如何（忆旧游）？随风梦亦留香国（蝶恋花），射虎人疑有谜魔（迷神引）。红闹枝头春戏电（杏花天影），骖停柳外夜闻歌（驻马听）。一层更上云霄近（最高楼），万里沧溟接眼波（望海楼）。
　　山傭之：
　　十分娇艳小吴姬（百媚娘），桃李丛中转步时（看春回）。犹忆来朝巫峡去（梦行云），芙蓉被底起身迟（恋绣衾）。
　　闲人之：
　　别来怀恨积奴肠（系人心），刺凤描鸾罢线筐（绣停针）。欲写哀肠无片纸（诉不尽），慵 妆蛾黛少张郎（懒画眉）。
　　金屋婵娟影在东（锦堂北），情人有约总成空（误佳期）。记得少年骑竹马（耍孩儿），看看又是白头翁（鲍老催）。
　　花落残红遍地鲜（铺地锦），沉吟拖怨未成眠（哭相思）。镜台尘卷频频倚（傍妆阁），盼恨良人各一天（望远行）。
　　至以词曲为面，较之词曲为底尤多风致，兹特采录一二于下:
　　闺怨【浣溪纱】
　　莫使黄鹂枝上啼，思量魂觅到辽西，暗中密约语声低。共话衷肠悲远道，相思情绪锁深闺，传来消息反悲凄。（隐戏目六）惊梦、寻梦、冥誓、言怀、忆女、闻喜。
　　秋闺【一斛珠】
　　双蛾慵扫，斜倚芙蓉镜奁悄。悲寂寥，夫婿音杳。愁见珠箔，桂魄痕缥缈 。柳色拂窗青袅袅，短檠光筛花频报。远望依依到梅梢，卧听谯楼鼓罢两三敲。（隐曲牌八）懒画眉、傍妆台、恨萧郎、疏帘淡月、垂杨碧、烛影摇红、蝶恋花、五更转。
　　秋闺曲【菩萨蛮】
　　重重叠叠摇清影，堂前月色盈天井。淡淡笼秋云，微凉两袖分。美人情独耿，更有何人省。斜卧困朦胧，颇嫌闻塞鸿。（隐《西厢》四句）花阴满庭，罗袂生寒，芳心自警，侧着耳朵儿听。 
　　闺情【一半儿】
　　伊人何处最销魂，故作娇嗔未必真，说到阳台耳不闻。目佳人，一半儿朦胧，一半儿醒。（隐四子）君赐腥。
　　闺情【减字木兰花】
　　滴残莲漏，兰麝氤氲犹可嗅。院落照□ ，珠箔低垂罗帐陈。西窗吹透，悄悄微寒侵翠袖。新月初参，侧倚回廊□ 槛南。（射《西厢》三句）夜深香霭散空庭，帘幕东风静，拜罢也、斜将曲栏凭。
　　无题【柳长春】
　　暮雨神行，春风花标，千呼万唤初未到。相逢恨不嫁时先，阑前十处生芳草。    昔日离心，中宵忘晓，未愔云心犹恼 。绛唇红破妙，诙谐指胸，翻手度辞巧 。    芳菲主人填词（射曲牌十三）翠楼吟、金缕曲、巫山一段云 、一剪梅、声声慢、误佳期、减字木兰花、惜分飞、更漏子、早春怨、宫中调笑、红情、卖花声。
　　闺怨【阮郎归】
　　自嗟弱质似蒭蒿，招得姓名超。长街短巷把身摇，东君举手招。身嫁后，细推敲，财礼两相交。谁知事定忽相抛，委弃影形消。（隐物）草标。
　　自叹【单调满江红】
　　目断行云，珠尽何事常遮蔽。想念你全无辣性，早称并蒂。凝眸不见玉楼人，开樽多奇异，恨分明皓月待团圆，却被浮云砌。（隐物）萝卜花。
　　面貌大跷蹊，胸无一物偏势利，见那得意的便在旁奉承不已，失意的休想他帮衬一句。有时候大模大样，混入诗书队里。按着头皮分彼此，上气不接下气。虽然用他作个暗记，到底是空有虚名，毫无实际。（隐物）“〇”。
　　马步瀛所作诗谜，旖旎风流，到处争传。其制谜时不假思索，亦无草稿，近向各方征求，始得什之五六，惜不能全致耳。如：
　　写罢相思字，含情几断肠。云鬟无力绾，血泪洒衣裳。（《千字文》）墨悲丝染。
　　古渡丹枫落，渔翁把钓归。芦花两岸雪，不见水禽飞。（《千字文》）秋收冬藏。
　　垂钓一孤蓬，依依波浪中。喜看山色好，时节正东风。（唐诗）渔舟逐水爱山春。
　　马步瀛复制有隐冠格谜（即藏头诗）数则，射《诗品》，句极新颖，亟并录之：
　　色青青隐画桥，云天气欲魂消。人苦雨行舟泊，岸纷纷集短桡。（柳阴路曲）。
　　妓携酒作华筵，舞喧天尽态妍。客名伶浑望俗，闲此日亦神仙。（载酒幽人）。
　　拓微名误我身，间喜得酒相亲。多雅客常来会，笑居然满座春。（落花无言）。
　　海云游不计年，泉醉后任高眠。寰不受红尘污，去无踪我是仙。（碧山人来）。
　　色朦胧上海棠，烧高烛照红妆 。容欲睡不教睡，角人为花事忙。（月明华屋）。
　　棠红褪荼蘼开，信连番次第催。柳多情犹舞絮，天卷作雪飞来。（海风碧云）。
　　岸山峰映户青，流潺潺绕沙汀。人自有天然趣，上高歌亦可听。（隔溪渔舟）。
　　餐尸位自贻羞，世吾岂为宦游。此退归林下好，参造化且藏修。（素处以默）。
　　楚客舟何处，蒹葭万顷寒，黄昏潮正至，淼淼起狂澜。（射唐诗）洞庭秋水晚来波。
　　肃霜时凛凛，处处冷敲衣，忽觉光阴促，半林黄乳飞。（射唐诗）九月寒砧催木叶。
　　久投辽阳役，处处最易惊。相思瓜步月，半枕黑甜中。（射唐诗）十年一觉扬州梦。
　　竹外一枝斜，门前六出花。东风相斗胜，莫教负年华。（射宋诗 ）梅雪争春未肯降。
　　汀渚回环曲，蒹葭已白头。银蟾高泻影，照遍小孤舟。（射唐诗）水绕芦花月满船 。
　　去岁新秋去，今春社后回。主人帘幕卷，犹认旧巢飞。（射宋词 ）似曾相识燕归来。
　　马步瀛复有隐曲牌二首，隐《诗品》、古乐府各一首：
　　曾记听箫廿四桥（忆江南），寒蟾桂影二分娇（秋夜月）。良宵一叶扁舟泛（夜行船），远岸声来晚欲潮（江儿水）。
　　钓船谈笑复闻歌（渔家乐），数点疏星在水波（渔家灯）。稚子敲针拟学钓（渔父家风 ），王侯不换一烟蓑（渔家傲）。
　　杖藜徐步小桥西（幽行为迟），夹岸垂杨转绕堤（柳阴路曲）。数叶钓船烟水外（隐溪渔舟），桃园再访路全迷（如不可知）。
　　金陵赋别（燕歌行）
　　萧萧落叶满征驹（秋胡行），三叠阳关夕照行（西洲曲）。聊把数杯休告醉（饮酒），好劳严冷此番经（苦寒行 ）。
　　藏头诗（各隐《诗品》）
　　舫轻移款乃来，边歌唱采莲回。裙红袖多情女，促鸳鸯两下开。（画桥碧阴）
　　踪难觅绝尘寰 ，道寻仙到此间。净几疑临世外，声警我出凡关。（人闻清钟）
</div>
    <div class="pagination">
<a href="灵箫阁谜话初集_page2.html">上一页</a><a href="灵箫阁谜话初集.html">1</a><a href="灵箫阁谜话初集_page2.html">2</a><span class="current-page">3</span><a href="灵箫阁谜话初集_page4.html">4</a><a href="灵箫阁谜话初集_page5.html">5</a><a href="灵箫阁谜话初集_page6.html">6</a><a href="灵箫阁谜话初集_page7.html">7</a><a href="灵箫阁谜话初集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
