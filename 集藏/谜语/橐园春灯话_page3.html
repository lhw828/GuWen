<!DOCTYPE html>
<html>
 <head>
  <meta charset="utf-8"/>
  <title>
   橐园春灯话 - 第 3 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   橐园春灯话 - 第 3 页/共 7 页
  </h1>
  <div class="content">
   余作谜主张典雅一派，必底面天然配合，如古所谓玉合子盖玉合子底者，乃为上品。面贵成语，不啻昔人代为效劳，以供我此时之用者。若点窜涂乙，便失本真。但此种不可多觏，或有闲字夹杂其间，未能丝丝入扣，则不如芟繁就简之为得。如能细意慰贴，巧事剪裁，亦见手段。总之，须确有来历，不可随意凑成。第一用意，尤不宜近俗，俗则非雅人吐属，令人不耐。此谜中所以有书家、江湖之别也。 
　　唐薇卿中丞《谜拾》，佳者颇多。如以夫阳子本以布衣，处于蓬蒿之下，射一城非不高也。以本以字反振非不字，何等自然，似韩文公当日下笔时，特为此句而设。又以送之至湖口，射视我迈迈。底面皆极浑成，又恰合口吻，可称谜中绝诣。此外尚美不胜收。然亦有极可笑者，如主人颠了抢了乔二姑爷溺壶，射东风不与周郎便；要瞧绝色，日费万金，射望美人兮天一方；奴才之席下，燕窝一等还算贵菜，射奚翅食重。此等语句，本非作谜之材料，必拉扯扭捏以成之，非所谓徒劳而无功者耶。其命意之离奇，措词之猥鄙，不独书家所无，即江湖派亦不至此。以通人出之，未免不类。集中似此者不少，甚欲尽为削去，勿留白圭之玷也。 
　　邃汉斋所收诸谜，皆平正无疵。而以草色遥看近却无，射王孙满尚幼为最。以芳草隐王孙，余昔时亦曾用之。面为天涯何处无芳草，射人名，王孙满，第不及此谜之传神耳。 
　　其中亦有未惬人意者。如以郎向粤东游，射汉之广矣，则太俗。以无忧者及皆大欢喜，射美人名，莫愁，则太浅。以夫子莞尔而笑及夫子之云，射人名，傅说，则太庸。以柳絮因风，射人名，白起。莲蓬，射子同生，则太泛。乃与以匈奴号曰飞将军，射汉之广矣者并列，而称其工巧无轩轾，似乎儗不于伦矣！ 
　　其自制之谜，如以贾字，射其于人也为大腹；懊侬歌，射乱我心曲；昔者吾舅死于虎，吾夫又死焉，今吾子又死焉，射药名独活。皆系改他人之作。较原本之用十月怀胎及必字、未亡人三字为面者，优劣天渊矣。又有古文谜数条，以终须一个土馒头，射故陵不免耳；吾弟则爱，射秦人视之亦不甚惜。皆极活泼。笔，射大者如椽，亦甚巧合，诚不愧为今日之作家也。 
　　古人之谜多平易，今人之谜多庸俗。迩来所见，殊鲜当意者。昔在辰州，阅第一期东方杂志，登载之谜甚夥，颇有佳者。皆系先期标出谜面，次卷始发表谜底。暇时辄逐条射之，亟欲验其中否，皇皇然如举子之望榜然。此法颇饶趣味，盖大有盘马弯弓之态也。当时未尝措意，已散佚无有存者。近日报纸中，亦时有登载，然皆自郐以下，不足观已。又某种月报内，有所谓谈虎录者，寥寥数十事，殊乏精采。视《邃汉斋谜话》，有上下床之别。惟谈虎二字，假借颇见慧心，惜无实以副之，未免有负嘉名耳。 
　　近日见时报中，仅有一谜，卓然可传。以非德宗之鄙暗，亦何从而用之，射杞不足徵也。落落大方，的是书家著作。甚矣，佳谜之难得，有如星凤也。 
　　生平所闻古今佳谜，不可偻计，惜未笔之于书，迄今追忆，已无馀迹，懊悔不已。然亦有印之脑中，永久不忘者。尝戏仿论画之例，分谜为三品。而以平日所最服膺者，悬一格以为之鹄，俟他日广为搜罗，然后分别附入。如张文襄之夜来风雨声，花落知多少，射易经，中心疑者其辞枝。神传阿堵，馀味盎然，是为神品。叶奂彬吏部之末座少年，异日必是有名卿相，射诗经，绿衣黄裳。文章天成，妙手偶得，是为能品。某君之伯姬归于宋（见春秋），射唐诗，老大嫁作商人妇。别开生面，妙造自然，是为逸品。具此手笔，作谜之能事毕矣。 
　　谜之以摹神见长者，不在以面底字义相配合。如潘文勤之臣东邻有女子，窥臣三年矣，射总是玉关情。不著一字，尽得风流，纯然一片灵机，非笨伯所能梦见。余尝以臣至今未许也，射西厢，不要东墙。自谓差堪仿佛。又以闻甬道中屐齿声甚厉，射庾公斯至；彼可取而代也，射为政不难；汝视阿娇好否，射姑将以为亲；孔子亦瞰其亡也而往拜之，射立于虎门之外。皆意在言外。惟所射系书句，不及诗词之流宕有致耳。但此种谜面，必用成语为佳。若后人以红楼梦中女，亦射总是玉关情者，虽同一有用心，未免相形见拙。 
　　以故实扣题，兼用成语，有天造地设之妙。如四子中土地二字，作社神用者甚多。古谜有以韩昌黎为翰林院神，射集四子二句，土地，故退之者。面既不佳，又系集句，不免有斧凿痕。惟以宋公使邾文公用郐子于次睢之社，射此所谓率土地而食人肉。字字扣合题面，毫无剩义。近人有以《长生殿传奇?情悔》折中之福礼三牲谁祭享，射使饥饿于我土地。亦甚巧合。妙在此语出自土地口中，于我字声情如绘耳。 
　　谜之难者，如世所传，重阑一角红，射推恶恶之心；往来无白丁，射问管仲之类。因猜者不知其为增损离合体耳，及道破即已了然。以余所闻，最深晦之谜，无过于以无边落木萧萧下，射曰字。真可谓匪夷所思，断无人能在萧萧下三字上着眼。因此句本系杜诗之熟在人口者，草草读过，皆以为描写大意而已，又安知其中藏有如许奥妙耶。既须从萧萧想到齐梁，又须从下字想到陳字，然后除边去木而成曰字。无论万难猜中，即令自家说出，人尚莫明其妙。不知当时构思，从何处入手，或先有面耶，抑先有底耶，殊不可解。然此种谜，只是偶然悟到，若欲依样画葫芦，断难再得。或谓此谜，系以曰字射无边落木萧萧下者，似乎不合情理，吾未之信也。 
　　余尝以四围山色中，萬重罨画里，射一田字。虽不及曰字之难，竟未为人所得。盖猜者因两句皆极浑成，未悟及上句将田字四面划开，下句又将田字暗中嵌入耳。又以壮士一去兮不复还，射一版字。亦未猜中。盖猜者只知壮去士惟馀一爿，未悟及爿是反片也。又有一条，以诗经同我妇子馌彼南亩二语，射一圖字。盖以圖字中之十字，合外围之口，成为田字，是南亩也，而田中之■〈口上回下〉，则为大小三口，是我与妇、子，皆在其中矣，但不免穿凿太过耳。 
　　猜谜既贵灵机，更须强记，用典者须穷源竟委，白描者又必触类旁通，然终非书熟不可。故猜中之谜，以四子书居多数，诗经次之，左传又次之，易礼已属寥寥，至史汉诸子，则无有过而问者。余所出谜，以五经为主，古文则必择其人人记诵者用之，杂俎则人名及一字为多。此外聊目亦不乏，故春灯录中别为一类。因当时猜者喜其简易，合全卷不过三百馀条，可以摸索而得，故趋之者若鹜，乃创一新法，为集锦格以难之。竟有极佳者，如以赖简，射书痴、张不量、崔猛、于去恶。则空灵不滞。以五世其昌，并于正卿，八世之后，莫之与京，射孙生、孙必振、田子成、王者。则确切不移。以魏文帝宫中新妆巧夺天工，射甄后、豢蛇、象、美人首、小髻。以舒亶诬劾东坡，射织成、蛰龙、诗谳、苏仙、冤狱。皆典雅浑成，亦谜中之别调也。 
　　聊目之仅用一二者，无论如何精深，无不为人射中。若稍近平易，则正有如《镜花缘》所云，面糊未干，便被狂风卷去者。尝以奠高山大川，射江城。以为离合体固难矣，不移时已为人揭去。又以天子三推，射大男。以卷帘兼离合，似尤难矣，至次夕，又为人揭去。复强撰一条，卷帘而增损离合者，以絮飞时节看榴开，射细柳。预料未必命中，乃不二夕，又已洞穿七札矣。然竟有一条，始终未为所得，及闭幕时，群情不甘，举以相诘，始为道破。面为齐以景公不修其德，虽欲复主旧盟，而不能争郑，射阿霞。盖阿霞本齐姓，初与景生订白首盟，景出前妻，阿霞知之，竟改适郑生。因借其姓名事实，组织而成，徒事皮相，不啻隔十重步障也，闻者咸咋舌而去。 
　　谜之雅俗巧拙，其关系全在择面，有同一谜底而优劣判然者。在辰州时，见他人以唐明皇夺寿王妃，射杨子取为我（卷帘）。余嫌其不切，乃另以长恨传之诏高力士潜搜外宫一语为面出之，以诏字扣我为二字，甚合口气。又与他人同出一谜，其底为易经，为其嫌于无阳也一句，屡思不得佳面。偶忆及聊斋巧娘传中，有自怜生适阉寺，没奔椓人，是以悲耳数语，用以为面，情致宛然，居然成一佳谜。而他人竟以妇人不喜老公扣之，于是观者咸訾彼而誉此，谓其程度之距离，不可以道里计。近见邃汉斋所载，有以太监二字射此句者，则仅仅扣得无阳二字，其余皆虚悬无薄。此必门外汉所为，决非出自斫轮老手。 
　　猜出之句，有时胜于原作。昔有人以羊跪乳，射毛犹有伦者。以羊为毛，本不确切，猜者则为其达孝矣乎，本诸诗经注，达为小羊，何等典雅。即以孝字扣跪乳，亦较原本为胜。遇此等猜谜家，作者自当五体投地。然亦有乍聆之较胜而实不然者，余尝以吕不韦为秦丞相，射内则父子，外则君臣。猜者则为臣不臣，父不父。当时大加赞赏，谓其活泼灵动，胜于原本之平正也，而旁观者咸不谓然，以丞相固臣也，何得谓为不臣，不及原本内外二字妥惬。思之果然，可见辰人谜学研究之精美。 
　　辰人猜谜，皆苦心孤诣以从事，每一谜揭晓，必互相推敲，加以论定，一字不肯放松。稍有疑义必竞起质问，待说明来历，方息群喙。初则若辈奉余为导师，后则余视若辈为畏友矣，故每制一谜，必再三审慎而后用之。相习既久，皆知余作，无一字无来历者，纵或妄生訾议，必有识者从而解释，不俟余之烦言也。尝以天子呼来不上船，射聊目，李伯言、酒狂、成仙。或谓伯字乃梨花格，何不注明，即有人答曰，李为诗伯，君不悟也。又以撤金莲烛送东坡归院，射聊目，天宫、双灯、夜明、一员官、苏仙。或谓仙字无根，即有人答曰，苏称坡仙，尚且不知，敢妄言也。以此等游戏之事，乃如此聚精会神，字斟句酌，如汉学家之讲考据然。不独他处所未见，亦生平所未闻也。似此劲敌当前，何敢以轻心掉之。 
　　平日见他处有张灯者，至多不过三数夕，每夕不过四五小时，猜者亦不过偶尔驻足，射中数条即已，未有如余在辰出谜之久，而数辰人猜谜之精而专者。交接既频，遂相亲稔。有温君宪章，孙君伯平，余君菶仙者，亦谜团中人也，本为此邦之秀。余在辰，凡三襄郡县试，所荐拔者，半系箇中人。盖夙知其才，先已储之夹袋矣。温余俱膺首选，孙亦前茅，皆得掇芹藻以去。后孙余并引入矿局，共事数年，情谊益笃。亦文字中一段因缘也。 
　　谜之表面不佳者，内容亦不足观，如西子不洁，人皆掩鼻。若徒饰外观，而扣合牵强，或抛荒题面，或影响模糊，则皮之不存，毛将安附，将贻彼其之子，不称其服之讥矣。大抵制谜，必先择谜底，相其能中绳尺与否，然后因材器使，摭拾成语，或搜讨典实以合之。如无佳面，宁可弃置。盖底可按图而索，面则万不能开卷以求也。余作谜，向不乞灵于獭祭，遇有事实字句，记忆不真者，偶一检寻。因择底时，必心中已先有所触，方能入选，则底得而面亦随之。若执底以求面，譬如渺渺江湖中，更从何处寻一芥子耶。故非胸中稍有积蓄者，不能制谜，制亦不佳，偶佳矣，亦不能多。不知负腹将军，负却美材几许矣！ 
　　制谜家之脑筋，与常人异，居恒读书时，往往舍正路不由，而幻作奇想。譬如学而时习之一语，口虽诵之，心中则忽然而忆及杨时矣，又忽然而忆及李习之矣。如磁之吸铁，针辄指南，有不期而然者。有时于无意中，亦得佳谜，大抵出谜时，多因底而得面，在乎日，则常因面而得底。盖谜底不外四书五经，必专心制谜时，始一涉猎。而寻常所浏览者，无非子史诗词说部之类而已。惟由底得面者，其最佳之谜，端庄流利，兼而有之，而因面得底者，反不能及。何也，一则按头制帽，自然七寸三分，一则削指就屦，难免三长两短耳。 
　　制谜固须淹博，然淹博家未必得能制谜，非尽由硕学通儒，不矜小慧也。盖天下之物，无论贵贱大小，必求其适于用。谜固有别裁，非寻常引经据典，寻章摘句之徒所能共喻。不独鞭策经史，供我指挥，尤必兼收并蓄，使木屑竹头，皆得其用，乃能见景生情，俯拾即是。必如是而后可以制谜，亦必如是而后可以猜谜。余尝戏号谜学家为杂货担子，岂妄言哉！ 
　　作谜者如化学家之制造物品，一经锻炼，即变其本来之性质。无论圣经贤传，大义凛然，一入制谜家之手，则颠倒错乱，嬉笑诙谐，无所不至。盖谜底决无用本义者，若用本义，即不成为谜矣。使道学先生见之，有不裂眦透爪，嗔其污蔑，指为罪过者乎。故迂拘之士，不可以言谜也。 
　　余生平制谜固多，而猜得者亦不少，惜随得随弃，至今无由追忆。使当日一一存之，亦可以裒然成集矣。惟当制谜时，用思尤巧而速，自觉脑海中如电光之闪烁，忽东忽西，头头是道，平日则不及此，此所谓山径之蹊，不用则茅塞者也。诗钟亦然。每与同人登坛白战，则兴会淋漓，词藻典实，不觉奔赴腕下。若离索既久，此调不弹，偶尔拈毫，则手生荆棘。余素以灯虎、诗钟，为两大嗜好，无如性懒才疏，终不能造作者之林，良自愧恧。旅衡八载，息绝交游，且新学既昌，难言风雅，故迄未一试。甲寅夏，上虞俞琢吾观察寿璋，来莅此邦，余车笠交也。儒雅风流，书生本色，簿书之馀，不废吟咏，每值纳凉庭院，辄弄笔墨为戏，藉消烦溽，亦韵事也。 
　　俞君射中之谜甚多。幕僚中梁君辰生，亦谙此技。兹略举数条，如王嵇入秦，射禄在其中矣；信陵君何以能窃魏王虎符，射如在其左右；秦留孟尝平原不遣，射文胜质；手拈着红绣鞋儿占鬼卦，射视履考祥；龙山落帽，射有嘉折首；莽大夫，射扬于王庭；请车为椁，射弟子舆尸；叔度襟怀，汪汪若千顷之陂，射黄流在中；鲁仲连遣燕将书，射聊与之谋；更张空弓，射无矢我陵。皆余谜中之最佳者。又有一四子谜，面为曲终人不见，并声明不见二字，非常典切，令其注意，原本射鼓瑟希。以老子视而不见曰希为根据。其所猜则为鼓瑟而歌，乃跟上文孔子不见一句而来。虽不及原底之佳，而其用心，与寿有何罪，陈言务去二谜，皆从谜面上另辟蹊径，可称异曲同工矣。俞君制谜不多，偶作一二条，皆可传诵。如蜀道，射天步艰难；座上客常满，射为东汉之类。非近日报章所载诸制谜家，所能望其肩背。且极喜余所作，索取底本，付诸钞胥，拟收入自纂丛书中。亦谜中之知己也。 
　　谜有体，有格。体则有会意、象形、谐声、增损、离合、假借之别；格则有系铃、解铃、卷帘、折腰、落帽、脱靴、锦屏之殊。大抵用格，必须在旁注明，体则不能先为表示。至古人所谓重门、垂柳，不知是何体裁，今已失传矣！ 
　　谜以会意为最正大，亦最普通，无论用典、白描、正扣、反扣，凡以字义替贴者，皆不离乎会意者近是。 
　　象形云者，昔人以木戴笠为宋，兔加冠为冤，及俗传腰挂壶卢，射卜字之类皆是。古谜有以夜半观日出，射子曰者。是以曰字象初日之形也。有以明月半依云脚下，残花并落马蹄前，射熊字者。是以四点象马蹄之形也。造句颇工，惜非成语耳。余亦尝效其体，以王绩诗山山惟落晖，射出曰，盖落日与初日皆较大也。以点水蜻蜓款款飞，射一汗字，盖以点水肖水旁，而以干字象蜻蜓，因蜻蜓点水以尾濡之，故向下也。惟此类多出臆造，恐不免紫之白出之讥耳！ 
　　旧谜有以字象身体之形者，如少女梳妆懒画眉，射兄字。以兑为少女，八字象眉。盖本诸古人，以拄杖似乃，形容痀瘘之法。余亦尝戏为之，以人世几回开口笑，射问曰。则以人世几回合问字语气，以开口笑象曰字形也。卖笑，亦射问曰。则以问字离合，作门口，笑也。吾舌尚存否，射子张问曰（落帽），则以张仪问其妻时，必张口露舌也。又发奇想，撰成一条，以低眉努目笑呵呵，耳根闻根没住著，无人相念南无，射僧字。则分之为象形，合之为会意，特借佛语以组织之者也。虽同儿戏，煞费经营。至近人有以清朝小花脸，射尹字。以一掠象发辫，则与以盖世人才两只大脚，隐介字者，同近于俗矣！ 
　　谐声，一曰梨花，又谓之飞白，复以首一字为素冠，中一字为玉带，末一字为素履，或又作粉面、素心、粉底，皆后人臆造，古无是也。此体绝少佳者。世俗所传，大都江湖一流，非文人所为。如夕阳萧鼓几船归，射周因于殷礼，谐为舟音馀阴里；伤心细问夫君病，射古文，杯盘狼藉，谐为悲盘郎疾，犹为近雅者。更有以前头吹笛子，后面敲破锣，射鱼丽于罶鲿鲨者，则与村儿女所说：三岁孩童打八十，槽头大猪一称称，射南京北京者，又何以异。余作谜无体不备，终不愿一效颦。间有底面适合，因半字之讹，不忍割爱者。如座上客，射居北海之滨；汉献帝赏关公髯，射见羽旄之美；宋真宗赂王旦，射人名，朱买臣之类。纵有典实，终非惬心之作。 
　　增损，亦谜中正体。巧则有之，殊寡馀味。在古人作俑之始，见者诧为新奇，遂邀称誉，今则数见不鲜，反以此种为谜中下乘矣。如古谜之佯，射何可废也，以羊易之；禽，射西厢，会少離多。亦甚自然，然一语道破，了无剩义。不若近人之糸，射无思不服，及射无人乎子思之侧。尚有意味。余尝以有鸟唤花开，射奚冠。盖加入鸟字为鶏冠，乃花名也。忆古谜中，有以有了儿子便是老子，射莱名，木耳者。其用意与此相似。又以横空依旧照今人，射吉月。盖减去一横则为古月也。虽甚新颖，而猜之良不易易！ 
　　离合，与增损似同而实异。如曹操之一合酥，董卓之千里草，及鳳为凡鸟之类，是其滥觞。古谜之问管仲，是全体皆然也。亦有一二字用之者，今人以首一字为虾须，末一字为燕翦，则必以一字分作两半者方合，非通例也。余尝以曹娥江，射嫂溺；浣纱溪，射问子西（卷帘）。此一字离者也。以有妇人焉，九人而已，射好古；启朱唇语言的当，射何如（仿汉印左旋读法）。此则全体离者，然未闻有以二字合为一字者。余尝以贾谊见鸮鸟而作赋，射非心服也。是以非心合作悲字。史记称太史公谓父谈也，射迁于乔木。是以乔木合作桥字。但此等可合之字不可多得，故作者甚少耳。 
　　又有假借一体，题面用成语或故实，而实非本义者，颇难着想。如俞君所制之座上客常满，射为东汉。是借满为满洲，反扣汉字，无怪猜者之翻完三字经，搜索不得也。余录中此例甚夥，如曲顾佳人，射非直为观美也；终风，射卒于鸣条；宋之子，射饥者易为食；飞将军，射杀伐用张之类。猜者必看题下手。大约此种谜面，字数少者居多，先照常例求之不得，必急改变方针，既然非直道可行，宜开旁求之路，可省却许多心血。 
　　谜之用格，终嫌造作，纵极灵巧，究失天然。惟为书有限，而作者无穷，其平正通达，可为谜料者，大都被前人攫去，不得不以人力补天工，庶几另辟一新世界。是格者，不得已而用之者也。然只可以一格为限，若兼用数格，则不独千头万绪，猜者为难，且破碎支离，必非佳构。凡果之生摘者，不适于口，作谜亦同此理。如近人以母之所谓私者，射四子一句，以卷帘、解铃、又兼玉带，而所射仅为夫夷子。费尽无穷气力，而得此下乘，不太苦耶？盖谜贵有神，耐人寻味。此等谜不过因一二字偶然相合，乃勉强牵就以成之耳。 
　　诸格中，以系铃、解铃为最近自然，因其依然本字故也。亦有就所系之铃，生出新意者，如古谜推恶恶之心，以朱笔半圈，象一角红是也。余曾师其意以西颦东效，射施施；入时眉样，射今女画。皆假一弯以象眉。又以天坛，射是丘也。则留丘字外之大圈，以合圜丘之义。又以子畏于匡，亦射是丘也。则借其圈象孔子被围之形。此亦前人所未有也。 
　　有似解铃、系铃，而实不同者。如录中之小人有母，射在亲民（卷帘）；一诺千金，射唯女子；敢谢不敏，射此之谓自谦之类。字同读异，又未加圈，而所用者乃其本字之音义，只可作为庐山格。此余以意为之，无所本也。又有并庐山格，亦不合者。如仲尼居曾子侍，射立则见其参于前也；萧何荐贤自代，射左传，属诸参之类。则同为一字，不知应以何者为本音，无格可用，惟有阙疑，以待论定而已。 
　　谜以卷帘格为难猜，亦最难作，必事实确凿，字字贴切，不可移易。又须读之，自成文理，无佶屈聱牙之弊，乃为上乘。余所作此格中，有极当意者。如言幸平阳公主家，射夫子之云。以言扣云，幸扣之，平阳公主家扣子夫，何等圆到。又以左传男女辨姓，子不辟宗二语，射蒲卢也。卢蒲癸与卢蒲姜，姓字既属巧合，也字亦极灵动。此等谜底，骤见之似无所取材，他人必不甚注意，不料其竟有此佳面也。他如遥指红楼是妾家，射居吾语女（解铃）；与可飞白，射书同文；食指动矣，射振振公子。以振振形容动字，惟妙惟肖。由是感激，遂许先帝以驰驱，射礼记，辞不求备。亦恰如题分。更有用白描者，以把你做先生的财物，与红娘为赏赐，射修己以敬。以四字笼括全题，无一字落空，又无一毫呆相，预料此种谜，决无雷同者。至以昌明之后有二帝，射恭而安。乃晋书谶文中语，孝武帝小字昌明，其后则安恭二帝也。虽巧合，特嫌其稍冷僻耳。 
　　卷帘格只是一句，伯兄蟹芦先生新创一格，须将一句顺逆读之成两句，名曰回文。尝以攻城为下攻心为上，射孟之反不伐，伐不反之孟。上句之反不伐，指攻城为下言，下句之伐不反，指攻心为上言。因本事有南人不复反矣一语，恰好为不反二字之根，否则羌无故实，即不免饾饤之诮矣。但此格不可多得，书中可作回文之句虽多，而文义必南辕北辙，迥不相侔，无法使成牟尼一串也。 
　　落帽、脱靴、折腰，名尚不俗。有增为双帽、双脱靴、双折腰者，无论伐贼过甚，即命名亦太不通。近又有人臆造一格，仿诗钟之例，以去第二字为鹤颈者。余谓鹤之颈不过长耳，并未割断，未免不肖。诗钟之用凤顶、鸢肩诸名，因句皆七言，借此以喻所在之地点而已，非去之也，若欲强事割裂，则何不以去第一字为断头，二字为刎颈，三字为削肩，四字为剖心，五字为膑膝，六字为绝胫，七字为刖足，不较典切耶，闻者皆轩渠不已。 
　　近人又有将一句上下割去数字，或作截搭题体者，其本意固欲力去陈言，然太不近理。余亦尝以臣本布衣躬耕南阳，射四子半句，无求备；梨园子弟白发新，射四子半句，老则优。录中皆已删去。盖谜至用格，已非所愿，则此等皮匠手段，更不欲为。制谜家或不病其拘墟耶。 
　　锦屏，又谓之鸳鸯，谜底必有对字或配偶等字。古谜如王瓜，射配以后稷；相无二我，射对影成三人；玉门关，射金殿锁鸳鸯皆是。必须对仗工稳，方为合作。余录中此体绝少，因其无大意味故也。然亦有临时拈得，姑为之以备一格者。如以人爵也，射匹妇蚕之；宜日中，射以对于天下；员半千，射对曰方六七十（脱靴）。皆非有意撰成。又戏以云字，射对曰，或讶其浅率，余笑曰，诸君只知其一，不知其二，盖曰字似日而宽，云字则似雲而短，同是天上之物，岂不甚工耶，众亦粲然。 
　　锦屏格中亦有壁垒一新者，闻俞君琢吾所述，有人以晋人有冯妇者为面，射四子二句，为叶公问孔子于子路，子路不对。观者不解所谓，诘以如何对法，则答曰，对叶公问孔子于。又诘以子路二字奈何，则答曰，子路不对。将锦屏格反用之，以十二字对六字，如算学之除法，相消外比例适合。尤妙在底面虚实字，铢两悉称，真可谓异想天开。 
　　以上诸格外，又有所谓双钩者，此亦近人所创。因其尚不支离，间亦採用。如录中之门人为臣，射孔子主我。双钩则为主我孔子；成，射为王诵之（解铃）；大统历，射日月有明；虞人也，射地方百里是也。然谜底必用四字句方合，若六字、八字，即不能谓为双钩矣。 
　　书句中有本可读者，似不必作为落帽、脱靴。如玉之生有裂纹者，不如因而去之，尚不失为完璧。盖用格为余所不喜，此亦爱好天然之癖也。如录中之枕边私语，射齐宿而后敢言（解铃）；贾直入坐而丞相方深念，射之平陆。则弟子、孟子，皆可读也。床头捉刀人乃真英雄，射而后充其操者也。则蚓字可读也。闻道汉家天子使，九华帐里梦魂惊，射左传，起请夫环（此处疑有脱简）首日字乃谓前日，亦可读也。 
　　又有谜底二句，其上下相连之字，须挪移读之者，亦前人所无，不能强名为何格。余尝以的卢的卢今日妨吾，射伤人乎不问马。不字系铃，作否字，应连上句读之。又以卢蒲癸倒戈以示之，射王何必曰利。则又将王字连下读之矣。 
　　集锦格，即今人称为分见格者，亦余所不取。大抵增损、离合两体为多。如古谜之土阝，射城郭不完，为其不成享也。囗，射无或乎则國空虚之类。已为此格中之佳者。如近人之似字，射斯人也，不俟驾，行矣以成三句者，则恶劣不堪矣。此犹同在一部书中，更有合四书五经，古文种种杂缀而成者，五花八门，令人顾此失彼，是有意强人所难，尤为无理。昔在长沙，曾见一谜，以斤字，射既破我斧，又缺我斨，丘未能一焉。或单射上二句、下一句皆无不可。必如此堆砌者，其私意惟恐猜者太占便宜耳！余偶就四子集成数条，如一步一趋，射孔子行颜渊后；唐宫虽曰二圣而帝若赘旒（语出史论），射则天也何必高宗；西狩获麟，射鲁人猎较孔子成春秋；殿前检点作天子，射其或继周者当在宋也；陈桥立帝，射黄衣加乎其身。皆系运用故实，若增损等体，不屑为也。 
　　余又从集句中创一新法，须将两句合作一句。如以一颦一笑教西施，射则以学，文种之美者也。人只猜得下句，上句则万想不到，盖离之则与本题绝无干涉故耳。又以天下歌娬媚娘，射谓武则天也；柳汁染衣，射则固言必有中；范中行氏皆众人待我，射不能以礼让为国士。一气呵成，乍读之毫无接续痕迹，几疑为本来面目。此亦有谜以来所未闻也。 
　　又有一种作法，因所射之谜底，本有剩字，另借一底以销去之，必须有封衍去无等字。如锦屏格之谜底，有对偶匹配诸字方合。亦不能名为何格，古谜中素所罕见。惟《谜拾》有以湖目，射聊目二，荷花三娘子、封三娘。抵销外只剩荷花子三字。近人有以子过矣，射四书人名二，公孙丑、公孙衍者，亦仅仅射一丑字，颇觉奇特。此等谜底如在书句中，则可用者甚多。余尝戏效其体，以女子阴，射四子二句，君子也，无君子；画稿，射四子二，孔子行，孔子没。又推广其法，以莫若臣东家之子，射里仁为美，仁者人也；折旋中矩，射四方之政行焉，政者正也；乘兴而来兴尽而返，射不负戴于道路矣，不去也；鬻熊，射文王我师也，毋我；郤子报笑客之辱，射克伐怨欲、多欲。如此则梨花、落帽、折腰、脱靴诸格，不皆可省耶。然究非正格，只可以游戏出之。 
　　谜虽小道，然扩而充之，宇宙间一名一物，无所不包，此所谓语小天下莫能破，语大天下莫能载者也。兹将录中之谜，有关于科学者，略举一二，胪列于后。 
　　一曰天文。如晋愍帝时天象之异，射出三日；太白经天，射宿于昼；客星犯座，射书经，以近天子之光；长星劝汝一杯酒，射酌以大斗；乘风到夜郎，射西有长庚；归宿，射礼记，回星于天；日月合璧，射西厢，不分明；乃命羲和敬授人时，射天之历数在尔躬；康熙新历，射书经，惟圣时宪之类是也。 
　　一曰舆地。如舆图志，射地之所载；济，射水由地中行；东流为汉，射今夫水（解铃）；山环水绕疑无路，射不直则道不见；天下郡国利病书，射书经，率宁人有指疆土（落帽）；献地理图，射西厢，陈水陆之类是也。 
　　一曰算学。如三十曰壮有室，射冠者五六人；十三舞勺，射童子六七人；侏儒六尺臣朔九尺；射长一身有半；5×2射有马十乘（解铃）；算式用点何意，射小数也；二十四考中书令，射书经，三八政；于万斯年，射岁取十千；自乘法，射周人名，开方之类是也。 
　　一曰图画。如黄，射正颜色；青白，射目之于色也；双蛾画毕点樱桃，射绘事后素；背临画本，射书经，不见是图；画水，射左传，北方可图也；翦取吴淞半江水，射易经，河出图；汉云台唐凌烟，射古文，以此图功；古昔画师顾恺之下厥惟道子，射虞字之类是也。 
　　一曰音乐。如莫愁，射乐以忘犹（解铃）；对酒当歌，射彼汾一曲；千载琵琶作胡语，射礼记，王言如丝；浔阳琵琶，射其音商；帐下歌，射其音羽；一声何满子，双泪落君前，射歌于斯哭于斯；为君三弄笛，射唐诗，殷勤更向手中吹之类是也。 
　　一曰西文。尝戏以Son，射西人之子；又以Morning，射一谭字，西言早也；又以Ten，亦射谭字，西言曰十也；黑板上字母，射一覈字，西方白文也。以上各种，皆近今学校中，必要之科学。至于经史国文，则谜之体也，博物理化，则谜之用也。此外德育、体育，随在皆是，不可枚举，大可组织一完全灯谜学校，当聘杜家为校长，杨修、孔融辈为教员，而鄙人亦得滥竽其间，俨然学界中人矣，岂不快哉！ 
　　学校之范围，犹其小焉者也，等而上之，则行政之权，胥归掌握。谓余不信，试将录中之谜，通于政治者，分设各部于左。 
　　一曰外交。如衣裳钟鼓，射衽金革；周与郑盟，射君子质而已矣；割地行成亦论功，射书经，和夷底绩；诸边无事息纷争，射乱生不夷（卷帘）；晋文继霸，射左传，得承齐盟；足下与楚则楚胜，与汉则汉胜，射左传，以结二国之信之类是也。 
　　一曰内务。如以鸟纪官，射朝廷莫如爵；在官言官，射公则说（解铃）；古之遗爱也，射故为政在人；民为邦本，射宁固；移粟河内，射其养民也惠；传家节操尚不泯（唐诗下句：为政风流今在兹），射流风善政（卷帘）；郑侠上流民图，射书经，奏庶鲜食（系铃）；莫如用猛，射书经，治民只惧之类是也。 
　　一曰财政。如朱太祖定赋法，射是故明君制民之产；彻，射十一征；厘卡，射上下交征利；肥料捐，射抽矢；免收劳动税，射为力不同科；停止盐纲，射引而不发；免收房捐，射左传，不抽屋；所以长守富也，射书经，永世无穷之类是也。 
　　一曰陆海军。如誓师，射旦旦而伐之（诗：信誓旦旦）；临事而惧，射是畏三军者也；好谋而成，射书经，戎商必克；鹳鹅阵，射左传，为鸟师而鸟名；爱琴海外舰队，射易经，地中有水师；倭海上来则海御之（明方鸣谦语），射鸣谦利用行师；锁港，射海外有截之类是也。 
　　一曰司法。如亲属罪加一等，射服上形；七年曰悼，射小人犯刑；除枷刑，射犯而不校；屦贱踊贵，射齐之以刑；与父老约法三章耳，射书经，邦有常刑；一女二聘作何判决，射追配于前人；盛暑缓刑，射时乃不可杀；萧何为法较若画一，射左传，参守不失之类是也。 
　　一曰教育。如刘禅易词对晋武之问，射教者必以正；有答问者，有私淑艾者，射皆不及门也；学生毕业，射校人出；初等小学仪器，射书经，具训于蒙士；曹大家为女师，射左传，以班处宫；空校，射唐诗，惟有学无生；考师范生，射红楼人名，傅试之类是也。 
　　一曰农商。如天子三推，射上农夫；十亩之间，射耕者九一；伯牛有疾，射害于耕；我岂若处畎亩之中，射书经，予将畴依；吾不如老农，射稼穑匪解（解铃）；日中，射古之为市也；商战，射市廛而不征；日中为市，射妇女名，贾午（系铃）；此奇货可居也，射人名，王孙贾（系铃）之类是也。 
　　一曰交通。如齐使公子彭生乘公，射车同轨（桓公名轨）；湘省铁路通至何处，射汉之广矣；飞艇，射上天之载；置邮传命，射驿驿其达；玉挡缄札何由达，射不知其邮；快刀，射舟楫之利。电话，射古文，西人传言之类是也。 
　　以上各部，皆有专司，然不可无元首以临其上。于是以总统就任，射乃位乎天德。总统为谁？则以中山退位，项城继之，射三国人名二，孙休、袁绍。其人才若何？则以项城智略过人，射三国人名一，袁术。其政体若何？则以今日地球无专制之国，射万邦为宪。其内容若何？则以貌为共和，射左传，不似民主。其更张若何？则以民国以来，男子剪发，女子解足，射摩顶放踵。其文明若何？则以改效西装，射古文，男女衣著悉如外人。其新政若何？则以禁烟，射大戒于国。其经济若何？则以革命以来民穷财尽，射左传，反正为乏。其生活若何？则以生不如死，射民鲜久矣（诗：鲜民之生，不如死之久矣）。其外患若何？则以中东交涉有破裂之虞，射我日构祸。其内忧若何？则以孙文反抗政府，射左传，中山不服。其大局若何？则以中国土地外人窥伺久矣，射原壤夷俟。其究竟若何？则以中国从此不振矣，射周人名，华弱。呜呼哀哉！ 
　　谜之作用，旁及于三教九流，无一不备。其通于仙佛者。如勾漏丹砂井，射洪水也；缑山鹤，射晋之乘；王母蟠桃，射将彻；长房学得壶公法，射费而隐；此千年白蝙蝠也，射果有以异于人乎；我佛慈悲为本，射释止于至善；醉菩提，射惟酒无量；欲知前世因，射今日之受是；达摩面壁，射大师维垣（解铃）；只少个圆光便是捏塑的僧伽像，射礼记，佛其首；佛称极乐世界，射古文，髡心最欢之类是也。 
　　其通于鬼神者。如说鬼，射听其言也厉；自号鬼谷子，射名之曰幽厉；勾魂使者，射无常职；伐鬼方，射易经，游魂为变；鬼守尸，射旁死魄；城隍，射任土地者次之；尘蒙了神案，草长在香炉（出长生殿传奇），射土地荒芜；天师，射书经，治神人；哀公问社，射书经，俾作神主之类是也。 
　　其通于医术者。如高和，射缓其二；扁鹊过邯郸治妇人病（见史记），射不下带而道存焉；望闻不足以治疾，射切问而近思（卷帘）；滋阴宜用三才饮，射则可以与天地参矣；薛氏医方，射一瓢饮；酒客不可与以酒，客不喜甘故也（见伤寒桂枝汤下），射疾用无枝之类是也。 
　　其通于卜筮者。如爇龟龟裂，射介然用之而成路（解铃）；居蔡，射易经，舍尔灵龟（解铃）；龟策诚不能知此事，射易经，其辞屈；画卦，射书经，以图其易；黏，射握粟出卜；卜肆，射礼记，庐严者也；袭于休祥，射人名，卜商；惟吉之从，射卧字；蓍，射蒙字之类是也。 
　　其通于星相者。如命，射赐之则不受；天子之命，射书经，九五福；紫微临宫，射左传，君命宿；孽女，射西厢，小生薄命；蔡泽问相，射时举于秦；相君之背，射反求诸其身；面若蒙倛，射相夫子；孔子之顶若墟，射比其反也；睅目，射灼灼其华（解铃）；貌堂堂，射官名，五官正之类是也。 
　　其通于六博者。如有棋一局有酒一壶（见六一居士传），射下而饮；惟弈秋之为听，射子路有闻；诲弈，射子路行以告；喝雉成卢，射王变乎色（俗呼骰为色，以某色为某王）；■〈囗外米内〉，射惟士无田；开摊，射书经，辟四门；马，射左传，行有日矣；雀戏，射载弄之瓦；李易安著打马图，射聊目，博兴女（卷帘）之类是也。 
　　其通于戏剧者。如孟侏儒托优悟主，射于戏前王不忘（双解铃）；秋江船上，射必正立；八婿，射汾王之甥；山西梆子，射彼汾一曲；座有周郎休顾曲，射不敢戏谈；审潘，射易经，致寇至；双鞭会，射左传，敬德之聚也；磨房串戏，射西厢，兄妹为之；二花面，射杏脸桃腮之类是也。 
　　其通于杂流者。如穷学究，射左传，师人多寒。秀才游学，射礼记，诸生荡；徒，射三年学；公输子之巧，射大匠不为拙工（解铃）；巫言如梦，射说于桑田（解铃）；虔婆，射札记，妇人居间；袈裟，射周人名，寺人披；小僧不解先生话也，射礼记，上人疑；瑶光夺婿，射姑将以为亲；鲁智深大闹瓦官寺，射为其贼道也；门前冷落车马稀，射肃肃鸨行；缠头费，射家用平康（双钩）；唐庄宗粉墨登场，射优于天下；又射老子为天下优；梨园子弟白发新，射左传，曲为老；念奴，射虑以下人；小婢，射夫人幼而学之（解铃）；叫化先生，射使齐人傅之；乞食袋，射左传，携而讨焉；讳盗，射其蔽也贼；盗侠，射贼义者；贼■〈言术〉，射左传，其语偷之类是也。 
　　谜有本诸小学者。如指点梅花两树开，射某在斯，某在斯；且向百花头上开，射聊目，某甲。某即古梅字也。说文首字应作何训诂，射犹解倒悬也。悬乃倒首字也。公鬚髯如戟何无丈夫气，射左传，须也弱。须与鬚通。鞠躬，射左传，要之以礼。要与腰通。私处坟起，射高也；阴沟渥丹，射赤也。也为女子阴。隶，射徒法。盖秦造隶书，以便钞胥，谓为徒隶法也。古篆隶，射礼记，后世以为楷。盖楷书本从篆隶而出。古人所无也，此谜学家不可不知者也。 
　　有本诸尔雅者。除陬宿等字外，皆可借用。惟九月为玄，用者甚少，或由前清时避讳故耳。余尝思得一绝妙之谜，以玄牝之门，射九月在户。不但以户字贴门字，尤妙在以户字贴牝字，偶然悟得，令人忍俊不禁。至以二月桃始华，射天天如也；七月鸣鵙，射相彼鸟矣；壮有室，射八月在宇；玄鸟，射九月肃霜；玄衮，射九月授衣。皆妥贴不颇。又以长春，射悠悠苍天；夏日如年，射昊天罔极；悲秋，射号泣于旻天；御冬，射上天之载。则尚未数数觏也。 
　　有本诸说部者。余用之最多，惟不宜引太俗太僻之书，令人难晓。如楚王谓养由基必以艺死，射叔善射忌；桃有英灼灼其灵，今兹不折，讵无来春，射复我诸兄。此本之《列国志》者也。青龙刀八十二斤，射金重于羽者；关公中缨，射周易，得黄矢；献帝赐关羽锦囊，射贲其须；云长索命，射击蒙；玉泉山关公显圣，射古文，羽化而登仙；操曰吾誓杀汝，射左传，必死是宫也；双股剑，射礼记，利用备器。此本之《三国演义》者也。九天玄女无字天书，射在公明明；智多星吴用，射古文，学究天人；鲁智深乃为僧后改名，射在家必达；黑旋风双板斧，射人名，李斯；江表，射人名，公明仪。此本之《水浒传》者也。姜子牙东岳封神，射西厢，斩飞虎。此本之《封神传》者也。孙悟空毫毛化身，射左传，行者甚众；孙悟空过火焰山，射西厢，行者堪焦。此本之《西游记》者也。邢岫烟失棉衣，射当在薛也（系铃）；甄宝玉，射则贾相若；贾珍，射左传，尤其室；东海缺少白玉床，射书经，王府则有；花袭人初试云雨情，射左传，则窃宝玉矣；薛宝钗，射唐诗，红楼富家女。此本之《红楼梦》者也。宜梳妆的脸儿吹弹得破，射左传，崔之薄；孙飞虎兵围普救寺，射帅甲以攻崔氏；我做夫人便做得过，射崔氏有福；愿随鞭镫，射诗经，神嗜饮食；他粉香腻玉搓咽项，射有莺其领；张生借厢，射依于其蒲。此本之《西厢记传奇》者也。累伊冤惨尽嗜罪愆，射杨氏为我；将人央入帐中，射左传，会于虢。此本之《长生殿传奇》者也。杜丽娘冢，射墓门有梅。此本之《牡丹亭传奇》者也。吕无病，射逃杨；奴也凉凉去，射官名，郎中（系铃）。此本之《聊斋志异》者也。此皆人人共见之书也。 
　　有本诸俗语者。如新官见故宫，射书名二，前汉、后汉。客妻，射三字经，为东汉。是以夫为汉子也。拙荆，射左传，鲁之敝室也。是以妻为室人也。为卿营奠复营斋，射祭肉（离合）。是以妻妾为内人也。我见犹怜，射小不忍。绿衣黄裳，射以小易大。是以妻妾为大小也。私怀胎，射左传，有喜而忧。是以孕为喜也。经，射女子有行。此以月事为行经也。卧榻之侧岂容他人鼾睡也，射非所困而困焉。是以睡为困也。马鸣声萧萧，射礼记，其溺音乎。是以溺器为马子也。录中此类甚多，皆普通习惯之口头语。如系一乡一邑之俗谚，人所难达者，不宜用也。 
　　谜之以五行、八卦、十二属为用，千篇一律，已成惯例。他如竹为君子，莲亦为君子，松为大夫，牡丹为富贵，龟为蔡之类，亦层见叠出。猜者见有此等字面，便已洞悉其底蕴，只须执镜求形，不愁不得也。余本意极力求新，不欲落前人窠臼，惟概从屏弃，则谜材太少，无以供射者之求，故有时遇谜底之适合者，亦不能不援以为用。如能运用成语，或参以新意，使其空灵活泼，不落呆诠，未尝非谜中之佳品。余尝以竹叶引羊车，射未见君子；子哭之恸，射鼠思泣血；十八公，射左传，三合大夫。猜者皆煞费苦心而后得，盖于常中有变故也。又以归马放牛，射易经，则乾坤或几乎息矣；谁谓鼠无牙，射左传，子之齿长矣；并头莲，射君子偕老；步步生莲花，射君子所履；赤松，射礼记，大夫有采；画松，射左传，惟大夫其图之；松径有秦官（唐诗），射政逮于大夫；居有竹食有肉，射彼君子兮不素餐兮；竹醉，射君子有酒；箨，射易经，君子有解；一生知已是梅花，射礼记，故人者天地之心也；花王，射易经，崇高莫大乎富贵。人皆以为佳，而不嫌其陈腐者，皆善于择面之功也。又尝以竹为此君，为我师，以竹字，射作之君作之师；不可居无竹，射必有我师焉。豹为君子，虎为大人，以豹侯（见周礼），射射有似乎君子；谈虎，射说大人（解铃）。莲为芙蓉，以莲花貌，射唐诗，芙蓉向脸两边开。亦推陈出新之一法也。 
　　更有独标新谛，为前人所未发者。近日制谜家有无同此轨途，莫得而知。以余目中所见，则尚未有合辙者。如崇拜金钱，射敬兄；钱刀，射杀人之兄。是以钱为孔方兄也。天孙为帝子还聘钱，射女有馀布。是以钱为货布也。轻舟已过万重山，射聊目，快刀。是以舟为刀也。砚耕，射惟士无田。是以砚为田也。重帘不卷留香久，射以其存心也。金炉香烬，射西厢，心内成灰。是以心为香也。燕巢危幕，射左传，翦焉倾覆。是以燕为翦也。戏抛红豆打黄莺，射左传，著于丁宁。是以莺为丁宁也。今日花开又一年，射造次必于是。是以花开为造次也。蒙马以虎皮，射千里而见王（系铃）。是以马为千里，虎为王也。青州酒味近如何，射昔者吾友尝从事于斯矣。乐圣衔杯输左相，射我从事独贤。是以酒为从事、为圣贤也。鹤乘轩，射子为大夫。是以鹤为子也。为问孤山林处士，寒梅今著几枝花，射易经，妻其可得见邪。是以梅为妻也。春雨如膏，农夫喜其润泽，行人畏其泥泞，射乐以天下忧以天下；覆手为雨，射天下可运于掌。是以雨为天下也。一阵清风数点梅，射故人者天地之心也。清风犹识我，射故人情不失。是以清风为故人也。为猿为鹤，射君子之于禽兽也。是以猿鹤为君子也。乌合，射古诗，白头不相离。乌有，射唐诗，白首一先生。是以乌为白头、为先生也。此亦新颖可喜者也。 
　　谜有必数典而后得者。如录中之摄敝衣冠登上坐，射侯一位。出史记信陵传，以上坐扣一位，工稳已极。其徒曰追其将至，射有众逐虎。出左传阳虎出奔时事。武子之所施没矣，而魇之怨实章，将于是乎在，射则必取盈焉。出左传士鞅对秦伯语，跌出则必二字恰好。视近人之以晋人复锢栾氏扣之者，相去远矣。率师以来，唯敌是求，克敌得属，又何俟，射吾从先进。为左传赵同赵括语，下句必从彘子，盖先縠也，事实口吻皆合。鉏麑触槐，射主忠信。须记其不忘恭敬数语内，恰有此三字。范增举玦者三，射臣固知王之不忍也。须记其君王为人不忍一言。膏以香消，麝以脐死，射然则非自杀之也。乃韩非狱中之歌。予出官二年，恬然自安，射居易以俟命。乃琵琶行序中之语。臣请借前箸为大王筹之，射良不可。则所陈有八不可之说。李恢请说马超，射我将言其不利也。则说词以剑之利不利为言。麋鹿，射荐时食。本之庄子之麋鹿食荐。俊鹘，射空空如也。本之聂隐娘传之妙手空空儿如俊鹘。此类更仆难终，猜谜者如忘其祖，则技巧无所施。然此犹彰彰在人耳目间者。如以吾欲扶持汉室，使之比隆文武，射固所愿也。为汉李固书中语。梁山之役，孝侯死焉，射若于齐则未有处也。为周处与齐万年战死事。则稍近于僻矣。 
　　有跟上下文而来者，如制艺之承上启下，不可忽略。尝以故多能鄙事，射子谓子贱。此贱字乃从吾少也贱而来。遗我双鲤鱼，射有客信信。此客字从客从远方来而来。捷吾以汝为夫人，射连得间矣。因上文有连称有妹无宠使间公一语。秦其遂兼诸侯乎，射拔一毛而利天下。因上文有天下其同书一语。看花满眼泪，射夫人不言（解铃）。则下句为不共楚王言也。却嫌脂粉污颜色，射淡而不厌。则下句为淡扫蛾眉朝至尊也。草堂春睡足，窗外日迟迟，射觉后知。乃以首二句，大梦谁先觉，平生我自知扣题字，而以此二句扣题意也。宴尔新婚，射夫妇也、昆弟也、朋友之交也。是以本句扣夫妇，而以下句如兄如弟分作两层，以兄弟扣昆弟，以如兄如弟扣朋友也。虽底面不过寥寥一二语，而理法严谨，脉络贯通，行文之法皆备，特非解人不足与语耳。 
　　有从对面着笔者，如文家之衬托，画家之烘染，与反扣法似是而非，较描摹正面者，厥趣弥永。古谜中亦时时见之。兹略举录中数条以为例。如吾子白帝子也，射唯赤则非邦也与；鳏夫，射其为人也寡欲。本诸诗经注，有寡妇见鳏夫，而欲嫁之一语。别恨，射在家无怨；旅况，射书经，在家不知；清夜无惭，射天明畏；出则弟，射其兄自外至；牝鸡无晨，射诗经，奉时辰牡；穷鬼，射何神不富；男儿长作客，射左传，女无敢为宾（解铃）之类是也。 
　　有须合语气者，必脱口如生，方得神理。如以古诗寒衣尚未了，郎唤侬底为，射夫我则不暇（解铃）；其妻归告其妾曰，良人者，射惟我与尔有是夫（解铃）；华周杞梁之妻善哭其夫，射天丧予，天丧予（卷帘）；李将军军极简易，然虏卒犯之，无以禁也，射我不识能至否乎；尔朝去而晚来，则吾倚门而望，暮出而不还，则吾倚闾而望，射我待贾者也；一在天之涯，一在地之角，射予不得视犹子也；我亦不知命在何时（汉献帝对伏后语），射且予与其死于臣之手也；士文伯让子产，射何以穿我墉；谁遣分司御史来，射书经，我其发出狂之类，皆不啻若自其口出者也。有须作策问体者，大抵因谜底有虚字，不得抛荒，或有馀字无可安置，故不得已而出此。如镜花缘之何谓信，射不失人亦不失言。昔在长沙射得之王濬与何人争功，王导向何人讨罪，射左传，谓之浑敦。即其例也。古人此体尚少，因所射之句，大抵皆择其完整者用之，今人拾其弃馀，乃不得不加以制造，否则原料无多，而出品愈少矣。余于此种谜底，亦常效其法为之。如宫廷尉而民自不冤者，古今有几，射一人定国。不如此，则一人二字，无从跌出也。土木之变有留守者、入寇者、督师者，能举其人欤，射诗经，于公先王。不如此，则三人姓名，无由串合也。徐母何以自缢，射回也其庶乎。不如此，不足以传神也。孔明何以有街亭之失，射左传，恃险与马。不如此，不足以达意也。他如钱谦益何以为两朝领袖，射必有明衣；项羽何以疏范增，射为间不用（系铃）；伍员何故背楚，射以费畔；何谓嫂，射以兄之室；圣人闻达巷之讥，独欲以御成名，其故安在，射夫子何为不执弓。皆借以衬出谜底之虚字耳，此亦人力补天工之一端也。 
　　有无典可用，纯用白描者。必须底面语意大方，扣合的当，方为能手。如昔人之挑灯闲读牡丹亭，射古文，光照临川之笔。唐薇卿之官冷负恩多，射职凉善背（解铃）。轻圆流利，毫无滞相，可以为法。余尝以浮生依旧叹飘蓬，射至今为梗；安排笔阵扫千军，射思以一毫挫于人；你夤夜入人家，我非奸作盗拿，射宵尔索绹；你如何临去也回头望，射请问其目；只这脚踪儿将心事传，射谓行多露。乍观之，尚不及用典者之精采夺目。而制谜者经营缔造，更费苦心矣。 
　　有依附典实，参以意匠，虚实各半，而似确有来历者。如古谜之吴市吹箫第一声，射方员之至也。即是此法。余尝以新唐书于魏郑公有微词，射宋不足徵也。新唐书作自宋祁则实，而不足于魏徵则虚也。上官婉儿与沈佺期论宋诗，射吾以子为异之问。婉儿之评沈宋诗则实，而与沈论诗则虚也。至以杨妃说禄山伤乳之由，射投我以木瓜。则莫须有也。桓公薨于车，文姜实与谋焉，射谁其尸之，有齐季女（解铃）。则难保无也。穰侯搜王稽车中，射必得其禄。则势所必至也。吴王僚见鱼炙而喜，射不识有诸。则理有固然也。司马氏有易姓之忧，而不知有宫闱之辱，射见牛未见羊也。则事难逆料也。问婴儿之手安能容鲁夫人三字，射吾必以仲子为巨擘焉。则疑莫能明也。此皆从枯窘逼窄之中，寓变化神明之用。谜家解此，措置裕如矣。 
　　有上下两橛，如风马牛之不相及，拌合而成者。如前人以旦旦，射周公优为之之类。尝戏仿其体，以摩诘谏逐客书，射维号斯言（解铃）。盖摩诘乃王维之号，而谏逐客书则李斯之言也。十五年华红上颊，射西厢，半世羞惭。盖三十年为一世，十五乃半世，而红潮上颊则羞惭也。此等谜底，本无情理之可言，虽由居间人强为撮合，终非佳偶。然较之俗传牡丹花里解元郎，射富与贵。及近人所作，饮马投钱刚卧槽，射仲由甫将之者，似胜一筹。 
　　有因姓名偶合，而事实全诬，由杜撰而成者。如古谜以司马德操与司马仲达作何品评，射徽柔懿恭。颇有称道之者，然柔恭二字与两人身分太不伦类，不过因徽懿适符其名，勉强凑成耳。余在辰郡时，亦尝为之而未用。如吕布欲为董卓发丧，射奉先思孝；仁宗之世教化平康，射西厢，风流嘉庆；卿子冠军曲逆侯合传，射平陈与宋（卷帘）之类。颇有数条，因毫无根据，非大雅所乐道，终不敢出以示人也。至以唐六如登庐山，射子畏于匡。则事所或有，犹为彼善于此耳。 
　　谜无论正扣、反扣，用典、白描，底面必有一边系用本义，此其常例。然有时无法可扣，不得已两面皆出于假借，则其变也。尝以靡依匪母，射贼夫人之子（解铃）；又以贼夫人之子，射似先公酋矣；尚父子牙，射相鼠有齿；相国弟子，射家伯冢宰；名为实宾，射礼记，客不虚口；雄鸣，射声必扬；龙门声价，射迁其重器（卷帘）；老文章，射信以成之；食贫，射易经，尚口乃穷也；书生，射实函斯活。猜谜者若但从正面著想，是适燕者南其辕，何止离题万里耶。所以相题得间，有贵于独具只眼也。 
　　有谜底甚佳，苦无好面以配之，如彩凤孤飞，佳人独处，为人间之缺憾。然天之生物，必无独而有偶，特无人系红丝，为之作合耳。然古人所云，尽日觅不得，有时还自来者。制谜时亦往往有此境界。如四子中“一人陶”一句，以为陶姓故实，必有可合者，而搜索枯肠，迄无所就，乃忽得《归去来辞》：“怀良辰以孤往”一语以扣之。“摄齐升堂”一句拟作解铃格，为拘人讯狱之意，以为必无成语可用，乃忽得《书经》：“两造具备，师听五辞”二语以扣之。又“渊渊其渊”一句，三叠字本无所取义，因其句法颇奇，思以新意，撰成一佳谜，而久之无所得矣，乃忽忆及“鼓方叔入于河”以扣之，三渊字一齐入彀，不觉狂喜。人言文章有神，岂不然哉。 
　　有时求面不得，而别有所感，乃得化板为活之妙。解得此诀，可使天下无弃材。昔曾以“君子有三变”一句，恰合君子豹变之义。惟多一三字，横梗其间，无法以消化之。几几乎欲施之以膑膝之刑而后快。后忽然触悟，竟以“赤豹、白豹、黑豹”（见诗疏尔雅翼）扣之。不独三字不为我梗，反为我用矣。又《诗经》：“三爵不识”一句，本系偶然拈出，有人在旁，谓此句决非谜材，必不能用。余闻其言，故欲成之，初拟摭拾程不识之事实，而汉廷既无三次分茅之赏，武安筵上又无饮酒三杯之明文，几令我束手无策矣，后竟以“■〈三鸟字叠〉”字扣之，且旁注是何字三字，作问答体。盖■〈三鸟字叠〉本非字，猜者自应答以不识也。他如懹，射有心哉击磬乎；阿瞒遗臭在，铜雀已无台，射操则存，舍则亡（系铃）之类，皆用此法。此等谜底，本无可措手，而竟告成功。所谓神而明之，存乎其人也，夫而后谜材不可胜用矣，夫而后他人莫与争能矣。 
　　当制谜时，耳目所触，无一非谜材。尝在辰郡友人家，见壁间楹联为“人道君如云里鹤，自称臣是酒中仙。”即指以为题，射白羽之白也。又同人读花月痕，见竹素双栖留只影，即以射齐集有其一；有人猿臂不封侯，即以射汉之广矣。亦尚不恶。 
　　有时遇好谜底，而一字作梗，竟无法可治者。如《诗经》：“烝畀祖妣”，甚合公子鲍之事，而畀字实无理解，拟以“公子鲍通于襄夫人，乃助之施”扣之，虽以助施贴畀字，终觉生强。又《左传》：“若何虞难”，上三字恰好合虞兮虞兮奈若何之歌，拟以“时不利兮骓不逝”扣之，难字虽亦可通，终嫌疣赘。又“连称管至父”一句，以“一则曰仲，再则曰仲”，扣之甚佳，而多一至字。可恨此等书句，往往而有，令人生食鸡肋之感，可见天然谜材之难得也。 
　　尝效谜拾中，强拉硬拽，不求甚解之法，撰一二条，可博一笑。以仲堪如可补，烹狗复悲狐，射免死而已矣。盖殷仲堪能补兔缺，免化为兔，于是兔死而狐悲矣，于是狡兔死而走狗烹矣。青蛙神，射出妻。盖聊斋本事，系以蛙为妻，所谓出者，本蛙翻白出之义，而反用之耳。又以大无咎也，射岂曰小补之哉。则以晁无咎字补之，恰好有此成句与之作对。至于大小二字当作何说，问之于我，我亦不知也。似此作法，不大可与以搂着王四无脸见人，射犹抱琵琶半遮面；有子万事足，射西厢，若能彀者。并驾齐驱耶。 
　　谜底之有叠字者，或作两义，或作一义，皆以雅切为主。古谜以朕与故人严子陵共卧耳，射有客宿宿。是上一字为星宿，下一字为宿处也。菼，射唐诗，离离原上草。是以两火为离离也，扣合均极惬当。如谜拾之邀伴登楼久不来，射约之阁阁。则生矣。衾中两仆，射被之僮僮。则稚矣。将官鸣锣，射武洸洸。则陋矣。凡遇此等叠字，必全神贯注，悉心经营，方能出色。余所撰颇有佳者，如终日春薄暮，常与死相伍，射长戚戚。则一为悲戚，一为戚夫人也。路人皆知，射斯昭昭之多。则一为昭明，一为司马昭也。君其问诸水滨，射使人昭昭。则一为昭雪，一为昭王也。眼中犀角真吾子，射视我迈迈。则一为苏迈，一为英迈也。分明怨恨曲中论，射其音昭昭。则一为昭君，一为昭著也。书空咄咄，射忧心殷殷，则一为殷浩，一为殷深也。今日长者为寿，乃效儿女曹，咕哔耳语耶（出史记），射老夫灌灌。则一为灌酒，一为临汝侯灌贤也。此以二字两义者也。如赵飞燕歌归风送远之曲，射屡舞仙仙。则以所歌之曲为仙乎仙乎也。沧浪之水，射小子濯濯。则以歌词为濯缨濯足也。学诗乎对曰未也，学礼乎对曰未也，射其鱼唯唯。则以两唯字贴两对曰也。金牌叠召，射归飞提提（双解铃）。则以两提字贴叠召。原作金牌十二，嫌其不切，故易之也。此以二字为一义者也。自谓不弱于古人，质之方家，其亦首肯否。 
　　谜之形容物事者，必确系此物此事，不可挪移，斯为妙品。古谜之吃烟，射礼记，食在口则吐之。则改为吃槟榔、吃甘蔗亦可通。碧筩杯，射如酌孔取。则改为过山龙、酒漏子，亦相似，何必定须此面也。余以纺车，射左旋右抽；百褶裙，射邪幅在下。是酷肖其物也。裹足，射易经，束帛戋戋；出胯，射首阳之下。是恰是其事也。此所谓悬之国门，莫能易一字者也。 
　　有底面皆极浑成，而实非佳谜者。近见他人所作，如君从此逝，妾将安归，射子之往也如之何；朕与严子陵共卧耳，射是天子而友匹夫也；漏卮，射不可以挹酒浆。是不啻以仲尼有言，射子曰矣。余春灯录中所删去之谜，如藁砧今何在，山上复有山，射良人出；为郎憔悴却羞郎，射郁陶思君尔；忸怩待飚下，教人怎飚，射欲罢不能；欲语人前先腼腆，射未同而言，观其色赧赧然之类甚多。未尝不四平八稳，而读之味同嚼蜡，非因其为天地即宇宙之乾坤耶。 
　　谜面之纯由结撰而成者，但能词旨圆融，亦见工緻。如录中之登科我辈愧虚声，射有其实；雁行空有字，不见足传书，射人而无信；鸢肩火色何人识，射有周不显；青萍宝剑无人识，射礼记，非烛何见。笔下千言家徒四壁，射辞富居贫之类是也。古谜之平生踪迹广陵多，射书经，我武惟扬；朗诵史汉，射有班马之声。所以脍炙人口者，亦由其活泼灵动处，有胜于用典之食古不化者耳。 
　　谜底借用古人姓名之一字者，必须单姓单名方可。若系复姓二名，或用其字，则不可任意割裂。有以谯周草仇国论，射将以反说约也。仅以一约字为姜伯约，虽事实吻合，人咸称之，然终不可为训。余尝以曾日月之几何，而江山不可复识矣，射瞻之在前，忽焉在后；内事不决问张昭，射布在方策（卷帘）。皆用其字中之一字，中心殊不谓然，第以扣合自然，不忍弃耳。至于以初出茅庐第一功，射书经，自葛始；一体君臣祭祀同，射与葛为邻。则葛亮马迁，自昔已有此称。此外，如伍胥、鲁连、严陵之类，亦尚不为无本也。近人有以琴挑，射聊目，司文郎者。谜既不佳，而悖理尤甚。 
　　谜之即景生情者，如辰州中学堂之类是已。亦有当时则然，过后则否者。癸卯岁在辰张灯，系以正月十一夜开幕，首条即以癸卯年正月十一日，射一字，经数夕，始猜出乃一人字。因其年立春为正月八日，至十一日则春去三日去矣。其源虽从古谜正月小，二月小，三月小而来，而其难过之，猜者若未注意本月节气，必不能中也。又以北极朝廷终不改，射顺天者存。盖其时值光绪回銮之后，其始则有迁都之说也。辽东之役，俄人熸焉，射我日构祸。其时正值日俄战后，日胜而俄败也。此皆偶然拾得，及事过境迁，则成为明日黄花矣。 
　　有借谜为讥刺者。余在辰郡时，犹是前清光绪中叶也，尝以国朝乃肃慎氏之苗裔也，射左传，君胡胄；凊，射满招损；复以满招损，射清人在消。但观者皆莫敢涉想及此，终未揭破。如在雍乾时代，被人告密，将大兴文字之狱，而蒙诽谤朝廷，大逆不道之诛矣。在当日构思时，并未含有革命思想，惟种族之见，终不能化，不觉无心流露耳。 
　　有同一谜面，同一书中可扣两底，而彼善于此者，必斟酌用之。庶不至屡为猜者所胜，令他人笑我拙也。余尝以于予与何诛为面，初意本射我无言责也。宰予子我，扣合亦尚妥当，惟嫌其直率，乃改射寝不言。而以成事不说，遂事不谏，既往不咎，射我无言责也一句。后猜者果中改射之句。又以绨袍恋恋有故人之意，射贾请见而解之。继思于有故人之意数字，似落空际，乃改射非以干禄也。从题面反振而出，既有神味，且用一禄字，恰合当时情事。盖须贾只知其为范叔，并不知为秦相张禄，绨袍之赠全是故人情重，非有意干之也。两两相较，浅深何止天渊。如前句，但以绨袍赠范叔扣之足矣，惟用意曲折，命中颇难，后猜者祗射得前句，亦以予之，然后向其说明。闻者皆啧啧叹服，谓谜学至此，真神妙不可思议。
  </div>
  <div class="pagination">
   <a href="橐园春灯话_page2.html">
    上一页
   </a>
   <a href="橐园春灯话.html">
    1
   </a>
   <a href="橐园春灯话_page2.html">
    2
   </a>
   <span class="current-page">
    3
   </span>
   <a href="橐园春灯话_page4.html">
    4
   </a>
   <a href="橐园春灯话_page5.html">
    5
   </a>
   <a href="橐园春灯话_page6.html">
    6
   </a>
   <a href="橐园春灯话_page7.html">
    7
   </a>
   <a href="橐园春灯话_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
